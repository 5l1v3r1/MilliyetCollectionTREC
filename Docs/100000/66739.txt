<DOC>
<DOCNO> 66739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/spor/spo15.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Kaçan balık rekor kırdı      FENERBAHÇE Atletizm Takımı’nın üç yıl önce Rusya’dan "tercih" etmediği sırıkçı Feofanova, Dünya rekorları ile adeta alay ediyor. Pistteki rekabette güçlenmek amacıyla Rusya’dan transfer yaptığı dönemde, büyük başarısı olmayan ancak gelecek vaadettiği antrenörleri tarafından belirtilerek önerilen Feofanova yerine, Yelena Belyakova’yı getirerek vatandaşlığa geçiren Sarı - Lacivertliler’in kaçırdığı balık büyük oldu. Feofanova Globen Galon Salon Şampiyonası’nda 4.72 metreyle rekora uzanırken otoritelerden de tam not aldı. 
     
Scolari’den Jardel’e ret      DÜNYA Kupası’nda A Milli Takım’ın rakiplerinden Brezilya’da teknik direktör Scolari, Jardel’in oyun sistemine uymadığını söyledi. Milli takıma alınmadığı takdirde futbolu bırakabileceğini belirten Jardel’e karşılık Scolari, "O, ceza sahası golcüsü. Kulüplerde oyun planı Jardel’in üzerine kurulabilir ama Brezilya bunu asla yapamaz" dedi. 
     
Milan karıştı      MİLAN’DA kriz gün geçtikçe büyürken, son haftalarda takımı ıslıklayıp, "Terim geri getirilsin" pankartları açan taraftarların sabrı taştı. Milan’ın bir internet sitesindeki ankette, yeni adaylar arasında Fatih Terim en çok oyu alırken, Teknik Direktör Ancelotti’nin gitmesi durumunda Asbaşkan Galliani’nin yerine de Başkan Berlusconi’nin oğlu Piersilvio’nun getirileceği öğrenildi. 
     
Police Beckham      MANCHESTER United’ın yıldızı David Beckham, Dünyaca ünlü güneş gözlüğü markası Police’in 2002 kreasyonu için modellik yaptı. Geçtiğimiz yıl sponsorluk anlaşması yaptığı Police’in gözlükleriyle medyaya poz veren milli kaptan Beckham, teknik direktör Alex Ferguson’un Manchester United’da kalmasından memnunluk duyduğunu söyledi. İngiliz futbolcunun, takımıyla olan yeni sözleşme görüşmelerinin nasıl sonuçlanacağı da merakla bekleniyor. 
     
Ginola Everton’da      ALPAY’IN forma giydiği Aston Villa’nın Fransız yıldızı David Ginola, Everton ile anlaştı. Ginola, Mavi - Beyazlı ekipte sezon sonuna kadar kiralık olarak forma giyecek. Aston Villa’ya 1.5 yıl önce 4.2 milyon dolara gelen Fransız yıldız, yeni takımıyla ligde beş gol kaydetmişti. Everton, Ginola’nın Newcastle, Tottenham ve A.Villa’dan sonra İngiltere’deki dördüncü kulübü oldu. 
     
Vehbi Emre başlıyor      20. Uluslararası Vehbi Emre Grekoromen ve Bayanlar Güreş Turnuvası bugün İstanbul’da başlıyor. Bağcılar Spor Salonu’nda iki gün sürecek turnuvaya, Türkiye’nin yanı sıra 16 ülkeden yaklaşık 217 sporcu katılacak. Grekoromen Milli Takımı’nın as elemanlarından, olimpiyat şampiyonu Hamza Yerlikaya 96, Dünya şampiyonu Nazmi Avluca 84, Şeref Eroğlu ise 66 kiloda mindere çıkacak. 
     
Kale direği hırsızları      ADANA’DA bulunan Fatih Terim Spor Tesisleri’ndeki iki antrenman sahasının dört kale direği çalındı. Önceki gün geç saatlerde telleri parçalayarak tesislere giren hırsızların kale direklerini söküp götürdükleri belirtildi. Olaya karışan altı kişinin güvenlik güçleri tarafından hemen yakalandıkları açıklandı. 
     
2. Lig’de bugün      Yükselme Grubu 
     13.30 Türk Telekom - Mersin İY 
     

</TEXT>
</DOC>
