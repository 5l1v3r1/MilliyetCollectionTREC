<DOC>
<DOCNO> 78084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/ekonomi/eko01.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tofaş’tan Yeni Türkiye’ morali 
</HEADLINE>
<TEXT>

Uluslararası başarı sağlayan Türkleri buluşturan bir gösteriyle karamsarlığa savaş açan Tofaş’ın gecesinde binlerce kişi Yeni Türkiye’yi ayakta alkışladı 
     LEVENT KÖPRÜLÜ 

     Tofaş - Fiat’ın yeni modellerinin tanıtıldığı toplantıda konuşan Tofaş Ticari Direktörü Ferruccio Raspino, Türk halkının karamsarlık içinde bulunduğunu, geleceğine güvenle bakmadığını ve bunun sona ermesi gerektiğini söylemişti. İşte Tofaş da, Mydonose Showland’de düzenlediği "Yeni Türkiye" gösterisiyle bu yönde atılması gereken ilk adımı gösterdi. 
     
     Başarı zor değil 
     Önceki gün 4 bin seçkin kişinin doldurduğu Mydonose Showland’de, tüm alkışlar "Yeni Türkiye" içindi. Türkiye’nin zor günlerden kurtularak düze çıkmasının, başarıya ulaşmasının zor olmadığı belirtiliyordu. Önce başarı öyküleri anlatıldı. Türkiye’nin uluslararası arenada yüzümüzü güldüren sporcuları, tıp adamları, müzisyenleri, sanatçıları, modacıları ve yöneticileri ile yapılmış söyleşiler getirildi dev ekrana. 
     Yekta Kara ve Ali Taygun tarafından hazırlanan, müzik direktörlüğünü Ercan Saatçi’nin yaptığı şovun aralarında sergilenen gösterilerde Türkiye’nin gelişme çabası ve yapması gerekenler anlatıldı. 
     Geceye, Koç Holding CEO’su Bülend Özaydınlı, Tofaş - Fiat Grup Başkanı Aydın Çubukçu, Fiat Uluşlararası İş Geliştirme Bölümü Başkanı Jan Nahum, Tofaş CEO’su Antonio Bene, Koç Ailesi’nden Sevgi Gönül, Semahat Arsel, İnan Kıraç, Başbakan Yardımcısı Mesut Yılmaz’ın eşi Berna Yılmaz’ın yanı sıra otomotiv, basın, sanat dünyasından birçok isim katıldı. 
     Tofaş’ın yeni modelleri, renk cümbüşü içindeki bir gösteri, Ercan Saatçi’nin hazırladığı ve İlhan Şeşen, Çelik ile Işın Karaca’nın seslendirdiği "Yeni Türkiye" şarkısı ile sahneye geldi. Tüm salon, şarkıyla birlikte Türkiye’yi ayakta alkışladı. 
     
Ünlüler, başarının sırrını anlattı      Basketbolumuzun yıldızlarından Mehmed Okur, Hidayet Türkoğlu, İbrahim Kutluay, Galatasaray’dan sonra yurtdışındaki takımlara transfer olan Emre, Tugay, Okan, dalış rekorlarına imza atan Yasemin Dalkılıç, fotoğraf sanatının ünlü ismi Ara Güler, ABD’de bulunan ünlü kalp cerrahı Dr. Mehmet Öz, Fiat’a yönetici olarak geçen Jan Nahum ve diğerleri... Hepsi, Türkiye’nin başarılı olmasının hiç de zor olmadığını ve başarılarının sırlarını anlattılar... 
     



 EKONOMİ 






















</TEXT>
</DOC>
