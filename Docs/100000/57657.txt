<DOC>
<DOCNO> 57657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur14.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da yağışdan dolayı 40 bin dekar alan zarar gördü 
</HEADLINE>
<TEXT>

     Adana Çiftçiler Birliği Başkanı Cumali Doğru, Aşağı Seyhan Ovası'nda deniz şeridinde bulunan yaklaşık 40 bin dekar tarım arazisinin, altyapı yetersizliği sonucu zarar gördüğünü söyledi. 
     Cumali Doğru, yaptığı açıklamada, Karataş İlçesi, Tuzla Beldesi ve Tabaklar Köyü şeridinde bulunan tarım arazisi sahiplerinin, altyapı yetersizliği sonucu kış aylarında büyük sorun yaşadıklarını belirtti. 
     Seyhan Barajı'nın 1956 yılında hizmete girmesi ve aradan 45 yıl geçmesine rağmen Aşağı Seyhan Ovası'na hiç drenaj kanalı yapılmadığına dikkati çeken Doğru, ''Kış aylarının başlamasıyla ovanın her tarafına aynı miktarda yağmur yağdı. Altyapısı tamamlanan kısımlarda en küçük zarar yokken, deniz şeridindeki altyapı olmayan kısımlarda bu kadar yağmura rağmen çok büyük zararlar meydana geldi. Birkaç tane tahliye kanalı olsaydı, sıkça karşılaştığımız bu sorun yaşanmazdı'' dedi. 
     Doğru, tahliye kanalı açılmasının fazla bir maliyetinin olmadığını ve kaynak yokluğunun gerekçe gösterilmemesi gerektiğini savunarak, şunları söyledi 
     ''DSİ ve Köy Hizmetleri'nin personeli de iş makinesi de var. 
     Ancak, işlevler yerine getirilmiyor. Hazine'den Köy Hizmetleri Genel Müdürlüğü'ne verilen paranın yüzde 95'i cari harcamalar ve personel masraflarına giderken, yüzde 5'lik bir payla 30 milyon çiftçiye hizmet götürmeye kalkarsanız sonuç bu olur.'' Doğru, sorunun kısa sürede çözümlenmesini beklediklerini ve çoğunluğu buğday ekili alanlardaki zararın belirlenmesine çalışıldığını ifade etti. 
     






</TEXT>
</DOC>
