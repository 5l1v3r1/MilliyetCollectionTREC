<DOC>
<DOCNO> 92800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/yazar/altan.html </URL>
<DATE> 2002/06/29/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Gelin, dalgamızı geçelim... 
</HEADLINE>
<TEXT>

     21. yüzyıl, harika bir yüzyıl olacağa benziyor. Bunun en somut göstergesi de, halk yığınlarına servis veren "teknik bir devlet" olma yerine Hazine'den geçinmeli politikacılarla, üst düzey yöneticilerin kendi avantalarına göre biçimlenmiş olan, oligarşik "kabuk devlet"lerdeki aşırı sarsıntıların hızlanması. 
     "Teknik devlet"ler, küreselleşmenin projektörlerini yakarken "kabuk devlet"ler ne halt edeceklerini bilemiyorlar. 
     Bütün bunlar, 21. yüzyılın, harika bir yüzyıl olacağının göstergeleri... Oligarşik yapılar, birtakım belalı serüvenlerden geçe geçe, sonunda toz olacaklar... Bireyler de, uyum sağladıkları ölçüde, çağın tadını çıkaracaklar. 
     
     Siz şimdi 
     - Peki ama Türkiye ne olacak, diye mi soruyorsunuz 
     Kuyunun içinden kuyu görünmez Türkiye'nin içinden de Türkiye görünmez. 
     Ve dışarıdan bakıldığında Başkan Bush'un durumu zora düşmeye başlarsa, Türkiye'nin sorunları da, kendi çözümlerini beraberinde getirecek bir netliğe kavuşmaya başlar. 
     O nedenle de, "Türkiye'nin sorunları" yerine ABD'nin sorunları ve Başkan Bush'un durumuyla ilgilenmek, çok daha gerçekçi olur. 
     
     Türkiye'de bazı kişi ve çevreler silah yapımcılarına büyük avantalar sağlamaya dönük Başkan Bush politikasının, en az 20 yıl daha ABD'nin, tüm dünyada izlemeyi sürdüreceği bir politika olduğuna inanıyor ve Türkiye'nin en az daha 20 yıl, ABD'nin sadık bir uydusu olmaktan vazgeçemeyeceğini ima ediyorlar. 
     
     Bize göre asıl tartışılması gereken sorun bu. 
     ABD, Başkan Bush'un silahçılara dönük politikasını çok daha çabuk arıtır mı, arıtmaz mı 
     Başkan Bush'un pozisyonu, beklenmedik bir biçimde sarsılır mı, sarsılmaz mı 
     Türkiye'deki "statükocu"lar, belki pek farkında değiller ama Başkan Bush'un pozisyonu, ABD'de de sorgulanmaya başladı. 1.5 trilyon dolarlık bir sermaye kaçışından söz ediliyor ABD medyasında... 
     
     Silah piyasası her zaman bir "düşman" icat etmek zorundadır. 
     Bu kez de Bush, "terör"ü evrensel düşman ilan etti. Rusya'nın Başkanı Putin de bunu onayladı... 
     Sanki Bush ve Putin, teröristlerin ellerindeki silahların, hangi fabrikalarda üretildiğini ve hangi yollardan, ne karşılığında teröristlerin eline geçtiğini bilmiyorlardı. 
     
     Her iki Başkan da, bu kadar enformasyon cahili olabilir mi a benim canım efendim 
     Halk yığınlarını kazıklamak, o kadar da zor değildir. 
     Kim nereden bilecek ki, silah fabrikalarından çıkan her türlü silahın, kimlere, ne karşılığında ve hangi yollardan gittiğini milimine kadar izler enformasyon servisleri... 
     Ve yine çok iyi izlenir teröristlere hangi kaynaklardan para geldiği ve bu paraların hangi bankalarda yattığı... 
     Sonra da "terörizm" evrensel düşman ilan edilir silahçılara para kazandırmak ve gerektiğinde "değişimciler"i kösteklemek için... 
     
     Şunu da hatırlatmakta yarar var ki, sadece bizim Genelkurmay açıkladı, terörde kullanılmış silahların hangi ülkelerden gelmiş olduğunu... 
     Nedense bizim medya pek üstünde durmadı bu açıklamanın. 
     Silahlar çoğunlukla Rusya'dan, bir ölçüde Almanya ve İngiltere'den, azıcık da ABD'den geliyordu... 
     Teröre karşıyız, ama teröristlere silah da sağlayabiliriz... 
     Böylesi bir çarlistonu, 20 yıl daha yer mi, ABD kamuoyu 
     
     Öyle görünüyor ki, bizim yerli "statüko"cular Ecevit'in yaşına gelmeden çok daha önce, düşecekler birtakım zor durumlara... Ne paçalarını kurtarmak için, "Türkiye'yi kurtarma" edebiyatı şenlendirebilecek yaşamlarını ne de kahvelerdeki iskemlelerden başka, cakalanacak resmi bir koltuk bulabilecekler kendilerine... 
     Görmüyorlar ki, her türlü demagojiyi ve asalaklığı dezenfekte eden bir "değişim" çağı olarak geliyor 21. yüzyıl... 
     
     Şayet 21. yüzyıl bizim kuşağın da çağı olsa kimbilir nasıl eğlenecektik, eski "üçkağıtçılarla yuttur - kaydır"cıların düşecekleri komik durumları gördükçe... 
     Eğer gerçekten farkındaysanız "monizm"in ve hızlanan "değişim"in sizler eğlenebilirsiniz bizim kuşağın yerine... 
     
     







Avrupa ve halk 


Gelin, dalgamızı geçelim... 


Koç Müzesi... 


TESEV’in araştırması 


Biz boşuna mı çalışıyoruz 


Güçlü hükümet seçimden nasıl çıkar 


Firavunlar yok 


Öğrenciler hata yapmayagörsün 


Hayat avuçlarımızın içinde... 


Yılın ilk yarısı 


Devletin malına sahip çıkmak... 


Ankara takvim vermeli 


Karamehmet neden para koymadı 2 


Suyumuzu niye kestiler 


Dolar çökmese 1.743.000 lira idi 


</TEXT>
</DOC>
