<DOC>
<DOCNO> 85299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo13.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lakers'ın 12 maçlık fiyakasını Hidolu Kings bozdu 96 - 90 
</HEADLINE>
<TEXT>

     ABD Profesyonel Basketbol Ligi NBA yarı final 2. maçında Sacramento Kings, son 2 yılın şampiyonu Los Angeles Lakers'ı 96-90 yenerek, 7 maçlık seride 1-1 eşitliği sağladı. 
     Sacramento'daki maçta rakibini 6 sayı farkla mağlup eden Kings, aynı zamanda play-off serisinde deplasmanda 12 maçtır yenilmeyen ve bu alanda bir rekoru elinde bulunduran Lakers'ın unvanına son verdi. 
     Sacramento Kings'de Predrag Stojakoviç'in yerine ilk 5'le maça çıkan Hidayet Türkoğlu, 8 sayı attı, 7 ribaund aldı, 3 asist, 1 blok yaptı. Toplam 33 dakika oyunda kalan Hidayet, 8 şuttan 4'ünü değerlendirdi, 1 kez denediği 3 sayılık, 2 kez kullandığı faul atışlarında ise başarılı olamadı. Oyunu 4 faulle tamamlayan Hidayet, 1 de top kaybı yaptı. 
     Kings'de Chris Webber 21 sayı, 13 ribaund, Mike Bibby 20 sayı gerçekleştirdi. Takımın ilk 5'inde forma giyen diğer oyunculardan Shaquille O'Neal'a karşı yaptığı 6. faulle oyun dışı kalan Vlade Divac 15 sayı, 14 ribaund, Doug Christie 13 sayı üretti. Yedek oyuncu Bobby Jackson ise 17 sayı kaydetti. 
     Lakers'da ise Shaquille O'Neal 35 sayı, 12 ribaundla muhteşem bir oyun çıkardı ancak bu, galibiyete yetmedi. 
     İlk 9 şuttan 7'sini kaçıran Kobe Bryant 22 sayı, Robert Horry 8 sayı attı. Horry, 20 ribaund alarak kariyerinde ilk kez bir play-off maçında bu kadar çok ribaund gerçekleştirdi. 
     İki takım arasındaki 3. maç, cumartesi sabahı Los Angeles'da yapılacak. 
     Lige yarın Doğu Konfrenası'nda New Jersey Nets-Boston Celtics maçıyla devam edilecek. Nets, seride 1-0 önde bulunuyor. 
     

     
</TEXT>
</DOC>
