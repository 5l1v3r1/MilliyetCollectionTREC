<DOC>
<DOCNO> 50946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo21.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım ''Fenerbahçe mutlaka Avrupa şampiyonu olacak'' 
</HEADLINE>
<TEXT>

     Fenerbahçe Kulübü Başkanı Aziz Yıldırım, sarı-lacivertli takımın bir gün mutlaka Avrupa kupalarında şampiyon olacağını iddia etti. 
     İstanbul Teknik Üniversitesi İTÜ Beden Eğitimi Bölümü'nün, Süleyman Demirel Kültür Merkezi'nde düzenlediği ''Yönetici-medya ilişkisi'' konulu konferansa konuşmacı olarak katılan Aziz Yıldırım, Fenerbahçe'nin, değil Türkiye, Avrupa'nın bile en kaliteli takımları arasında yer aldığını savunarak, konsantrasyon eksikliği nedeniyle bu sezon Avrupa Şampiyonlar Ligi'nde başarılı olamadıklarını söyledi. 
     Yıldırım, ''Fenerbahçe bir gün mutlaka Avrupa şampiyonu olacaktır. 
     Gelecek yıl Avrupa'da başarılı olacağız. Hiçbir zaman yapamayacağımız şeyleri söylemedik'' dedi. 
     Bu sezon başında medyanın kendilerini şampiyon ilan etmesinin, takımda rehavet yarattığını anlatan Aziz Yıldırım, ''Ancak şu andan itibaren bu takım hep daha iyiye gidecektir. Sezon sonunda yine şampiyon olacağız'' diye konuştu. 
     Azız Yıldırım'ın konuşması sırasında konferans salonunun en arka bölümünde oturan yaklaşık 15 kişilik Galatasaraylı öğrenci grubu, önce ''sıfır'' yazılı pankart açıp, daha sonra ''Gerçekleri tarih yazar, tarihi de Galatasaray'' diye tezahürat yaparak, salonu terk etti. Bu sırada Yıldırım'ı dinleyen diğer öğrenciler ise bu gruba tepkide bulundu. 
     Aziz Yıldırım ise öğrencilerin bu çıkışı üzerine, ''Bu onların kalitelerini gösteriyor zaten. Spor kardeşlik ve barış diyoruz, sonra da yapılanlara bir bakın. Kültürlü insanların yapacağı bir davranış değil. Galatasaray'la yaptığımız son maçta da bazı olumsuz davranışlar olmuştu. Ancak biz Mart ayında tamamlanacak 55 bin kişilik stadımızda hep birlikte Galatasaray'a en güzel konukseverliği göstereceğiz'' diye konuşurken, dinleyicilerden alkış aldı. 
     Aziz Yıldırım, konuşmasının başında medya-yönetici ilişkilerini yorumlarken, Türk basınını eleştirdi. 
     Medyanın işlevinin çok önemli olduğunu vurgulayan Yıldırım, ''Aslında medyanın görevi bize bilgi vermek, ama maalesef bizim ülkemizde kendi düşüncelerini bize kabul ettirmeye çalışıyorlar'' dedi. 
     Medyanın zaman zaman kişilik haklarına tecavüz ettiğini savunan Aziz Yıldırım, geçmiş dönemlerde yaşanan bazı olumsuz olaylardan örnekler verirken, haklarını tekzip yöntemiyle korumaya çalıştıklarını, ayrıca kulübün resmi internet sitesinden düşüncelerini yansıttıklarını anlattı. 
     Fenerbahçe Kulübü Başkanı Aziz Yıldırım, kulüp olarak altyapıya büyük önem verdiklerini ve yetenekli genç yabancı oyuncuları kadrolarına katmaya başlayacaklarını anlattı. 
     Bu amaçla 1 İsrailli, 3 de Rus oyuncunun denenmek üzere takımla birlikte idmanlara çıkacaklarını kaydeden Yıldırım, Ocak ayında da yurtdışında bazı turnuvaları izleyerek, arayışlara gireceklerini söyledi. 
     Yıldırım, daha önce görevi bırakıp, tekrar dönmesinde medyanın rolünün ne olduğu yönündeki bir soruya şöyle yanıt verdi 
     ''Bırakmaya karar verdiğim zaman duygularımda samimiydim. Hatta Kasım-Aralık ayında bu kararı almıştım. Bizler amatörce görev yapıyoruz, Tuttuğumuz takımlara faydalı olabilmek için. Şampiyon olduğumuz gün bunu açıklayacaktım. Ancak yakın çevremin telkinleriyle göreve geri döndüm. Bazı insanlar geri dönmemem halinde kendilerini öldürebileceklerini söylemeye başladılar. Bu yönde mesajlar aldım. Bu durum beni korkuttu. İlerde vicdan azabı çekmemek için geri döndüm. 
     Medyanın bunda hiçbir rolü olmadı.'' Aziz Yıldırım, bir süre önce gündeme getirdikleri, ancak ülkede yaşanan ekonomik kriz nedeniyle askıya aldıkları halka arz konusunu yeniden gündeme aldıklarını söyledi. 
     Yönetim kurulunun son toplantısında bu yönde girişimlere başlama kararı aldıklarını kaydeden Yıldırım, çalışmaları hızlandıracaklarını belirtti. 
     Yıldırım, Fenerbahçe Şükrü Saracoğlu Stadı'nın yenileme çalışmalarının tamamlandığında, sezonluk gişe hasılatının 3 milyon dolardan 15 milyon dolara çıkacağını, bunun da kulübe çok önemli bir katkı yapacağını söyledi. 
     Sarı-lacivertli takıma gönül verenleri, gelecek sezon başında kombine bilet almaya çağıran Yıldırım, yeni sezon öncesi 30-35 bin adet kombine bilet satmayı amaçladıklarını ifade etti. 
     Fenerbahçe'nin şu anda altyasını yeniden yapılandırdığını, tesisleşmeye 100 milyon dolar harcayarak büyük yatırım yaptığını kaydeden Yıldırım, bundan sonra artık futbol takımının alacağı başarılara odaklandıklarını söyledi. 
     Yıldırım bir soru üzerine de bayan basketbol takımının gelecek sezon Avrupa şampiyonluğuna oynayacağını, erkek basketbol takımını ise yeni sezonda güçlendireceklerini anlattı. 
     Bu arada, Aziz Yıldırım'ın bugün teknik direktör Mustafa Denizli ile biraraya gelerek, ileriye dönük çalışmalar konusunda görüş alışverişinde bulunduğu öğrenildi. 
     






</TEXT>
</DOC>
