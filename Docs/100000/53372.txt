<DOC>
<DOCNO> 53372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/yazar/pulur.html </URL>
<DATE> 2001/11/21/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Parayı veririm, hakaret ederim 
</HEADLINE>
<TEXT>

     İNSANIN duyunca, irkildiği hatta ürperdiği, bazı görüşler ve sözler vardır. 
     Geçen gün TRT'de spor programında konu Şenol Güneş'ti. Genç gazeteci, Şenol Güneş'e hakaret edildiğini bir ölçüde kabul ediyor, ama yine de "hamamın namusu" misali, hakaret edenleri adeta koruyordu 
     "Eeee, madem bu görevi kabul etti, bunlara da tahammül edecek, dayanacak." 
     
     HAYIR efendim, yok öyle şey, ne Şenol Güneş, ne de herhangi onurlu bir insan hakareti kabul, tahammül etmek zorunda değildir. Hiçbir görev uğruna hakaret kabul edilemez. 
     Elbette herkes eleştirilir, yanlış yapmışsa, hatta doğru yapmış olsa bile, yine yanlış yaptı diye eleştirilir. 
     Sonunda, ya yanlış yaptı, diyenin eleştirisi yanlış çıkar, ya da doğru... 
     Kimse eleştiriye karşı dokunulmazlık zırhına bürünemez, demokrasilerde, çağdaş toplumlarda böyle bir imtiyaz yoktur. 
     Herkes eleştirilir, hatta eleştiren de eleştirilir. 
     
     AMA hiç kimse şivesi bozuk, iyi giyinmesini bilmiyor, karizmatik değil diye eleştirilemez. 
     Çünkü konu, onun giyimi kuşamı, şivesi değildir, konu onun yaptığı iştir. 
     Adam mankense, adam tiyatro oyuncusuysa, ya da spiker, sunucu ise başka... 
     Çünkü onların işi giyinmektir, güzel konuşmaktır. 
     
     MADEM, buraya geldi, bu görevi kabul etti, bu kadar para alıyor, hakareti de sineye çekecek... 
     Hayır çekmeyecek, kimse çekmeyecek, eleştiri ile hakaret ayrı şeylerdir. 
     
     SIK sık ağzımıza sakız ettiğimiz "Burası hukuk devleti" diye bir laf vardır. 
     O halde buyurun bakalım "hukuk" ne diyormuş görün, okuyun, anlamaya çalışın 
     "Değişik fikir ve düşünceler, değer ve inançlar dokunulmaz ve tenkit edilmez değildir hatta kınanabilir de. Ne var ki bu tenkit ve kınama yasa ve ahlak kuralları içinde .... özellikle farklı ya da zıt düşünen kişi ya da kişi topluluklarına tecavüz, taarruz, hakaret ve küçük düşürücü nitelikte bulunmasın." 
     
     BİR tarafta hukuk böyle diyecek, diğer tarafta birileri çıkacak "Eeee ne yapalım, bu görevi kabul etti, bu kadar da para alıyor, hakaretleri de sineye çeksin ..." diyecek... 
     
     "BENİM memurum işini bilir " ya da "Ben zenginleri severim " kafasının Türkiye'yi nerelere getirdiğini görüyor musunuz 
     "Veririm parayı, ağzıma geleni söylerim." 
     Kafa bu kafa 
     Hayır, söyleyemezsin, bu memlekette bu kafaya karşı çıkanlar da vardır. 
     
     







Yılmaz'ı dinlerken 


Nefes gücü... 


Yardım... 


Yılmaz neyin hazırlığı içinde .. 


Hayali de güzel 


Televizyonlarda kaliteyi düşüren kim 


Krizin birinci yıl dönümü 


"Haydi Türkiyem İleri " n'oldu 


Balkan dersi 


Mesut Yılmaz rol çalıyor 


Yeni yol arkadaşı aranıyor 


Dalkavukluk ve siyaset 


Parayı veririm, hakaret ederim 


Fazıl Say’ın piyanosunda Vehbi Koç 


Büyük şaka Kitlesel Zeka şenliği 


Önemli olan gelecek kasım 


</TEXT>
</DOC>
