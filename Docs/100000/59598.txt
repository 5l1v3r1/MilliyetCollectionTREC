<DOC>
<DOCNO> 59598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/yazar/cemal.html </URL>
<DATE> 2001/01/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yeni yıl için 
</HEADLINE>
<TEXT>

     Yeni yılın cümlesi Küçük Prens'ten "Gülleri, dostlukları, sevgileri sulamak gerekir." 2001'de yüreklerinize umutsuzluk değil, umut salın. Düş kırıklıkları değil, yaşama sevinçleri damgasını vursun yeni yılınıza... 
     
Düş kırıklıkları değil, yaşama sevinçleri...      Yaşadıkça, hayatın güllük gülistanlık olmadığını öğrendim. 
     Ama ya o görüntü .. 
     Unutamıyorum. 
     Demirparmaklık arkasında cayır cayır yanan o kızın görüntüsü... Bir haftalık tatil boyunca arada bir gözümün önüne geldi gitti. 
     Kendime kızdım. 
     Belki de vicdan azabı... 
     Daha önce yalnız onun için niye bir yazı yazmadım diye yüreğim acıdı, hatırladıkça... 
     Buğulu camla demirparmaklık ardındaki siluetini kıpkırmızı titrek alevlerin çizdiği o hapis kızın yanarkenki çığlıklarını ben duymadım. 
     Belki sessiz çığlıklardı. 
     Tüylerim ürperdi, bir yumru gelip boğazımı tıkadı, jandarma kamerasının saptadığı görüntüler ilk kez televizyon ekranına düştüğünde... 
     Sivas'ı, Madımak'ı anımsadım. 
     Yazarları, ozanları, düşünürleri, tam 34 insanı 1993 yazında bir gün diri diri yaktıkları zaman nasıl kahrolmuş, nasıl ağıtlar yakmıştık. 
     İçim acıdı, siluetini kıpkırmızı titrek alevlerin çizdiği o hapis kızın sessiz çığlıkları kulağıma geldikçe... 
     Ne yazık 
     Hanesinde şair de yazan bir başbakanın ülkesinde yaşandı bu acı, acılar, bir cezaevi trajedisi... 
     Bir an unutun ideolojileri. 
     Robotları... 
     Kibriti çakan, çaktıran zebanileri bir yana bırakın. 
     Yüreğinizi dinlemeye çalışın 
     Yanan bir insandı. 
     İnsanlardı. 
     Bir an yalnızca bu gerçeği düşünmeye gayret edin, siluetini kıpkırmızı alevlerin çizdiği o hapis kızı... 
     Aslolan hayattır. 
     Cezaevlerinde yaşanan kepazelikten insan olarak utanıyorum. 
     İnşallah bu son olur. 
     Ve hapishanelerin içinde dışında hayat 2001'le birlikte insanca yaşanmaya başlanır. 
     
Aşkın sandalı...      "Aşkın sandalı hayatın kayasına çarpıp parçalandı." 
     Bir hayal kırıklığı. 
     Rus şairi Mayakovski'nin. 
     1917 Ekim İhtilali'nin bu büyük ozanı devrim sonrası yaşadığı hayal kırıklıklarıyla intihar etmeden önce son mesajını bu dizeyle anlatmış. Edgar Morin'le Sami Nair'in Bir Uygarlık Siyaseti isimli ortak kitaplarında okudum. 
     Gazeteci milleti az okur derler. Hatta gazete bile fazla okumaz diyene de rastlanır. 
     Olabilir. 
     Güncelin peşinde koşmaktan, haber kovalamaktan dolayı sürekli hareket halindedir gazeteci. Kıpır kıpırdır. Zamanla yarıştığı için elektrik yüklüdür. 
     Ajitedir 
     Sükunet bulup bir kenarda okumaya vakit ayırması kolay değildir. 
     Ben şanslıyım. 
     Kendime bir hafta ayırabildim okumak için. Yeni kitaplarımın kurgularını oluşturmak için... 
     Bazen kitapların dünyasına sığınmak ne güzel Bugüne dek yapıtlarından hep bir şeyler kaptığım Fransız düşünürü Edgar Morin'in bu kitabında geçmişin korkunç yanılgılarına düşmemek için ne yapmalı sorusunun karşılığını öğrenmeye çalıştım. 
     Şunun altını özellikle çizdim 
     "Yeryüzünü uygarlaştırmak, dayanışma içine sokmak... Vatanlara ve kültürlere olabildiğince saygılı kalarak insanlığı birleştirmek..." 
     Bu pencereden bakarak kendi vatanımın, Türkiye'nin yeni Avrupa içindeki yerini düşündüm. 
     
Siyasette günübirlikçilik...      Kitabın düşünce reformu bölümünde Türk siyasal yaşamının, bizim siyaset sahnesinin kısırlığı, ufuksuzluğu aklıma takıldı. Morin, politikanın sığlığından yakınırken şöyle demiş 
     "Zihinsel yatırım yokluğu, miyop siyasetin bildik gidişi, günübirlikçilik, parçalı düşüncenin egemenliği gibi olgular..." 
     Günübirlikçilik... 
     Bu sözcükle birlikte bizim siyaseti düşündüm. Özellikle merkez sağla solun halini... 
     Bunca tecrübe işe yaramadı mı 
     Seçim yenilgileri de merkez siyasetinde, plansız programsız, günübirlikçi iktidar oyununun aşılmasında itici güç olamadı mı 
     Edgar Morin şöyle diyor 
     "Tecrübe ancak üzerinde düşünülecek olursa, öğreticidir." 
     Merkez sağla soldaki bizim politikacılarımız acaba düşünmeye ne kadar vakit ayırabiliyorlar Bir Uygarlık Siyaseti kitabını okurken bin yıldır siyasal hayatımıza musallat olmuş olan 'düşünce yokluğu'nun 2001'de sona ermesini diledim. 
     
"Sıcak Külleri Kaldı"      Tatil sırasında güzel bir roman da okudum. Oya Baydar'ın Sıcak Külleri Kaldı adını taşıyan son romanı. Geçmiş zamanın içinde, anıların izinde iç yolculuklar yaşadım. 1960'lar, 1970'ler, 1980'ler gözümün önüne geldi. 
     Bazen hüzünlendim. 
     Bazen içimi keder kapladı. 
     Kendimi bulduğum için mi 
     İlle de değil. 
     Çünkü ille de o rollerle kendimi özdeş kılmadım. Ama benim o zamanlar dolu dizgin koşmaya çalıştığım duygu, düşünce ve kahramanlık - ya da devrimci romantik - dünyamda hepsinin yeri vardı romanda anlatılanların. 
     Öylesi roller üstlenmemiş olsam da, 1960'lar, 70'lerdeki ana - baba günlerinin iç yolculuklarında, kimi zaman dışa vurduğum kendi isyanlarıma, karşı koyuşlarıma, aykırı duruşlarıma rastladım romanda. Belki kendimin yaşamak isteyip de yaşayamadıklarım da vardı, kim bilir... 
     12 Mart'ın Ankara'sı... Mamak'taki Yıldırım Bölge... Askeri yönetim, sıkıyönetim... Ev baskınları... Mülkiyeliler Birliği... 
     'Evren saati ' 
     Devrimci bohem 
     Kumkapı'da Kör Agop... Rumelihisarı'nda iskelenin karşısındaki küçük salaş meyhane... Asmalı Mescit, Refik... 
     Ülkü Öztürk'ün şu sözleri 
     "Bunca yıkıntıya, hayal kırıklıklarımıza, yenilgilerimize rağmen, boş ve anlamsız değildi ütopyamız." 
     Oya Baydar'ın romanını okurken geçmişte devrimciliği tartıştığım birçok kişi bir film şeridi gibi geçti gözümün önünden. Ayrıca sayfaların arasında gezinirken, belki bir zamanlar hissetmediğim, belki hissedemediğim bazı şeyleri bu seferki iç yolculuğumda duyumsadığım için bu romanı severek okudum. Belki de bazı şeylere yakın geçmişte fazla siyah - beyaz takılmıştım, kim bilir... 
     Ve 'Umutsuz yaşanmıyor' diyen Nazım Hikmet'in o sözü 
     "Herhal, ilerdedir yaşanacak günlerin en güzelleri..." 
     
Özgürlük adına cinayet      Arada bir karın inci bir tül gibi indiği, arada bir lapa lapa yağdığı, bazen de rüzgarla savrulduğu sessiz ve bembeyaz bir ortamda sığındım kitapların dünyasına... 
     Çok uzun yıllar sonra bir yere bir daha gidersin. Eskisi gibi bulamazsın. İçine sinmez bir şeyler. Hayal kırıklığı uç verebilir. Ama niye böyle diye düşündüğünde, kendi kendine itiraf edemeyebilirsin bir acı gerçeği 
     - Gençliğini aradın ama bulamadın 
     İşte böylesi bir buruklukla okudum Octavio Paz'ın ölmeden önceki son kitabını . Nobel Edebiyat Ödülü'nün sahibi Meksikalı büyük ozan Paz, bir başka diyara göç hazırlığı içindeyken bitirmiş kitabını. 
     Kendi kendisiyle hesaplaşmış, entelektüel oluşumunun ipuçlarını verirken, siyasal kopuşları sırasında bazen yaşadığı yalnızlığı, düş kırıklıklarını, hayatta iyiyle kötüyü büyük bir derinlik içinde anlatmış. 
     Stalin'le birlikte komünizmden kopmuş. Sartre'a değil Camus'ya yakınlık hissetmiş. Sartre'dan niçin hazzetmediğinin ipuçlarını şöyle özetlemiş 
     "Sartre ölünceye kadar özgürlük adına devrimci Sezar'ların cinayetlerini, suçlarını görmezlikten geldi, bunları sakladı." 
     
Gülleri, dostlukları...      Camus'yu seviyor Octavio Paz. Bağımsız düşünebilen bir insan olduğu için... 
     Ve bir başka diyara göç ederken bir noktanın yaşamsallığını hiç elden bırakmıyor 
     Eleştirel düşünce... 
     Şu cümle de Meksikalı ozanın 
     "Kendini beğenmiş insan kendini körleştirir " 
     Yaşamda soru sormanın, sorgulamanın peşini bırakmak da insanı körleştirir. Tabii yanıtsız sorular da kafa karıştırır, acı çektirebilir. Ama soru sormasını bildin mi eninde sonunda yanıtlar da gelir. 
     Yeni yılın cümlesine gelince... 
     Küçük Prens'ten 
     "Gülleri, dostlukları, sevgileri sulamak gerekir." 
     Yeni yılınız kutlu olsun. 2001'de yüreklerinize umutsuzluk değil, umut salın. Düş kırıklıkları değil, yaşama sevinçleri damgasını vursun yeni yıla... 
     ------------- 
     Om Yayınları, İstanbul, Eylül 2000, Çeviri Sinan Köm. 
     Oya Baydar'ın son romanı, Can Yayınları. 
     Octavio Paz, Itinerary, An Intellectual Journey, Harcourt, Inc. New York, 1999. 
     
     





Kayıp yıl mı 


Yeni yıl için 


Milenyuma ikinci kez merhaba 


Vergi dışı alışveriş müthişti 


İkinci Bush dönemi ve biz 


Güven buhranı 


Türk düşmanları 


Bilin bakalım, bu yıl ne olacak 


Susurluk'tan kalan... 


2000'in en büyük armağanı Sezer 


Önlemden niye kaçıyoruz 


Ekonominin sırrı insanda gizli 


Saatli Maarif Takvimi 


</TEXT>
</DOC>
