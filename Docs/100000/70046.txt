<DOC>
<DOCNO> 70046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo18.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yönetimi Nevzat Demir'in istifasını red etti 
</HEADLINE>
<TEXT>

     Beşiktaş'ın geçen hafta yapılan Olağan Mali ve İdari Genel Kurul Toplantısı'nda, onursal başkan Süleyman Seba dönemine yönelik eleştirel açıklamaları nedeniyle tepki toplayan Nevzat Demir'in Genel Kurul ve Divan Kurulu üyeliklerinden istifasına ilişkin dilekçeleri kabul edilmedi. 
     Kulüp üyeliğinden ve Divan Kurulu üyeliğinden istifası için dilekçelerini bugün yetkili mercilere gönderen Nevzat Demir ile ilgili Beşiktaş Yönetim Kurulu'ndan yapılan açıklamada, Demir'in bir Beşiktaşlı olarak kulübe maddi-manevi katkılarını sadece kulüp değil, tüm spor camiasının bildiği kaydedildi. 
     Açıklamada, şu görüşlere yer verildi 
     ''Hiçbir menfaat ve taraf gözetmeksizin, Beşiktaşlılığını en aleni bir şekilde yürüten bu değerli şahsın, Olağan Mali ve İdari Genel Kurul Toplantısı'nda görmüş olduğu haksız, Beşiktaş geleneklerine uygun olmayan çirkin tepki, kabul edilebilir değildir. 
     Nevzat Demir'in iyi niyetle ve geçmişten bugüne BJK'nın katettiği mesafeleri göstermek amacıyla dile getirdiği gerçeklere karşı, onursal başkanımız Süleyman Seba'nın adının kullanılarak ölçüsüz bir şekilde hakaret edilmesi tüm Beşiktaş camiasında şiddetle kınanmaktadır. 
     Sayın Nevzat Demir'e sahip çıkmak ve onun manen kırılmış olan gönlünü onarmak, tüm Beşiktaş ailesinin ortak görevi olmalıdır. BJK Yönetim Kurulu olarak başta bizler bu vazifeyi üstleniyor, Nevzat Demir'in anlık bir duyarlılık ve heyecanla yönetim kurulumuza iletmiş olduğu dilekçenin içeriğini kabul etmediğimizi de bildirmek istiyoruz.'' 
     
     Divan KUrulu da red etti 
     Beşiktaş Divan Kurulu da Olağan Mali ve İdari Genel Kurul Toplantısı'nda yaşanan olaylar sonrası istifasını veren Nevzat Demir'in dilekçesini kabul etmedi. 
     Yapılan yazılı açıklamada, Nevzat Demir'in vermiş olduğu istifa dilekçesinin oy birliğiyle reddedildiği belirtilerek, ''Nevzat Demir'i bundan böyle aramızda görmekten mutluluk duyacağız ve büyük Beşiktaş'ımıza daha çok hizmetler yapacağına inancımız tamdır'' denildi. 
     






</TEXT>
</DOC>
