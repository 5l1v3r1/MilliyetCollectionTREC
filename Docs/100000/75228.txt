<DOC>
<DOCNO> 75228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/spor/spo15.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Sambacılar galip      DÜNYA Kupası’nda grubumuzdaki Brezilya, sahasındaki hazırlık maçında Yugoslavya’yı 1 - 0 yendi. Yugoslavya’da Fenerbahçeli Mirkoviç 90 dakika oynadı, Lazetiç, 80’de yerini Krivokapiç’e bıraktı. Tek golü 71’de Luizao attı. Kosta Rika ise evinde Fas’a 1 - 0 boyun eğdi. Hırvatistan’ın Slovenya ile golsüz berabere kaldığı maçta Fenerbahçeli Rapajc, ikinci yarıda Prosinecki’nin yerine görev aldı. 
     
Terim iddiası      İTALYA Başbakanı Berlusconi’nin parlamentoda görüşülen çıkar çatışması yasası yüzünden bırakmayı düşündüğü Milan başkanlığına Galliani’nin getirileceği açıklandı. Bu arada ikinci başkan olarak görev yapan Galliani’nin, Fatih Terim’le yemek yemesi çeşitli dedikoduları da beraberinde getirdi. Terim’in, kendisine isteyen bir kulüple anlaşmak üzere olduğunu ilettiği ileri sürüldü. 
     
Lale Orta’ya büyük onur      TÜRKİYE’NİN ilk bayan hakemi, antrenörü ve maç spikeri Lale Orta, Uluslararası Olimpiyat Kometesi’nin IOC "Kadın ve Spor 2002" ödülünü kazandı. Lale Orta, beş kıtada bayanların spora katılımları konusunda öncülük eden kişilere verilen ödülü 26 Nisan’da IOC’nin Lozan’daki merkezinde alacak. 
     
Transfer tartışması      FİFA’NIN yeni transfer talimatı, Kulüpler Birliği Vakfı ve Futbol Federasyonu yetkilileri arasında tartışıldı. Federasyon üyesi İsmail Dilber ve genel sekreter Aydın Torunoğlu’nun da katıldığı ve yaklaşık üç saat süren toplantıda vakıf, 23 yaş üstü futbolcuların serbest dolaşım hakkından yararlanması hükmünün, Türk futbolunun altyapısını bitireceği görüşünü ileri sürdü. Başkan İlhan Cavcav, ülke koşulları gözönüne alınarak bir geçiş süreci uygulanması gerektiğini dile getirdi. 
     
Kocaman’a ceza      PROFESYONEL Futbol Disiplin Kurulu, İstanbulspor Teknik Direktörü Aykut Kocaman’a Ankaragücü maçında hakeme kaba ve müstehzi söz söylemekten 20 gün hak mahrumiyeti cezası verdi. Kurul, aynı maçta hakeme hakaret eden Cenk’i 2 maç ile cezalandırırken, Malatyaspor’a da 500 milyon lira para cezası kesti. 
     



 SPOR 
























</TEXT>
</DOC>
