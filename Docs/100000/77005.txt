<DOC>
<DOCNO> 77005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sontur10.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Erdoğan "Filistin halkına sahip çıkmalıyız" 
</HEADLINE>
<TEXT>

     AK Parti Genel Başkanı Recep Tayyip Erdoğan, ''Dün soykırımdan kaçan Musevilere sahip çıkan atalarımızın yolundan giderek, bugün vahşete maruz kalan Filistin halkına sahip çıkmayı insanlık onurumuzun ayrılmaz bir parçası olarak görmekteyiz'' dedi. 
     AK Parti Merkez Karar ve Yürütme Kurulu MKYK , Genel Başkan Erdoğan'ın başkanlığında parti genel merkezinde toplandı. 
     Erdoğan, toplantının sonunda yaptığı açıklamada, Filistin halkına yönelik olarak ''acımasız bir şiddet politikası'' uygulayan Şaron yönetimini kınadıklarını bildirdi. 
     AK Parti'nin bağımsız bir Filistin devletinin kurulmasını ve bu devletin İsrail devleti ile barış içinde yaşamasını benimsediğini dile getiren Erdoğan, her iki halkın barış içerisinde yaşamasının ise birbirlerinin varlıklarına saygı duymaları ile mümkün olacağını söyledi. İşbaşına geldiğinden beri aşırı şiddet politikaları uygulayan Şaron yönetiminin işgal ve vahşete imza attığını kaydeden Erdoğan, şöyle konuştu 
     ''Şaron yönetiminin, Filistin halkının meşru devlet başkanı olan Yaser Arafat'ı kuşatmasını, Filistin kentlerini işgal etmesini ve Filistin halkına dönük zulüm ve vahşet politikalarını AK Parti şiddetle kınamaktadır. Başta ABD ve BM olmak üzere tüm kurumları meşru Filistin yönetimine sahip çıkmaya, işgal ve vahşeti durdurmaya davet etmektedir. 
     Arafat'a ve onun şahsında Filistin halkına dönük işgal ve aşağılama politikası ile Şaron yönetimine Dur demeyen tüm devletlerin tarih ve insanlık önünde sorumlu olacağını ilan etmekteyiz. Türk hükümeti ise Filistin halkının meşru liderliğine ve onuruna daha çok sahip çıkmaya bunun göstergesi olarak İsrail ile yapılan tank modernizasyon anlaşmasını derhal askıya almaya çağırmaktayız. Şaron yönetiminin şiddet politikalarını durdurmanın hem Filistin halkına hem de İsrail halkına fayda getireceğine inanmaktayız. 
     Bizler dün zulüm ve soykırımdan kaçan Musevilere sahip çıkan atalarımızın yolundan giderek, bugün zulme ve vahşete maruz kalan Filistin halkına sahip çıkmayı insanlık onurumuzun ve milli bilincimizin ayrılmaz bir parçası olarak görmekteyiz.'' Erdoğan, İsrail'i protesto etmek amacıyla bir dizi etkinlik düzenleneceğini, oluşturulacak bir heyetin başta Filistin elçiliği olmak üzere Arap ülkelerinin ve Türk Cumhuriyetlerinin elçiliklerini ziyaret edeceğini ayrıca parti il binalarına ''Filistin'deki Vahşete Son'' yazılı ''yas ilan eden pankartlar'' asılacağını söyledi. 
     






</TEXT>
</DOC>
