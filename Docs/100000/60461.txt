<DOC>
<DOCNO> 60461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/ekonomi/eko06.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize kurtarmadan bahsetmemişlerdi 
</HEADLINE>
<TEXT>

TOBB Başkanı, Taslağı hükümetle birlikte hazırladık ama bankalara destek maddesinden haberimiz yoktu’ dedi 
     ANKARA Milliyet 

     Türkiye Odalar ve Borsalar Birliği Başkanı Rifat Hisarcıklıoğlu, finansal yeniden yapılandırma yasa tasarısı’ üzerinde hükümetle altı ay çalıştıklarını, tasarı Meclis’e sevkedildiğinde bankacılık sektörünün rehabilitasyonu ile ilgili maddenin olmadığını söyledi. 
     Hisarcıklıoğlu, "Takdir hükümetindir, ilgili bakanlığındır. Belki bunun bizler tarafından bilinmemesi ihtiyacı duyulmuştur. Ne kadar şeffaf, ne kadar yapılan işler halka ve topluma anlatılınabilirse o kadar kamuoyu desteği bulunacaktır" dedi. 
     Bankacılık sektöründe rehabilitasyona taraftar olduklarını, ancak reel sektörün de hiçbir zaman unutulmaması gerektiğini söyleyen Hisarcıklıoğlu, söz konusu tasarıya reel sektöre sağlanacak destek rakamının da konulmasını istedi. 
     Hisarcıklıoğlu, pazartesi günü Bursa’da bir toplantı yapılacağını, sivil inisiyatif ile birlikte Derviş ve bazı bürokratların da katılımıyla konunun ele alınacağını kaydetti. 
     
     Kamu bankacılık yapmadı 
     Komisyonda reddedilen kamu bankaları yöneticileriyle özel banka yöneticilerinin aynı statüde olması görüşünü desteklediklerini bildiren Hisarcıklıoğlu, "Bu sağlandığında KOBİ’lere ve esnafa rahatlık sağlanıp sağlanmayacağını görmek istiyoruz" dedi. 
     Hisarcıklıoğlu, "2001 yılında kamu bankaları maalesef bankacılık yapamadı. Kapanan işyerlerinin sayısının artmasındaki en büyük neden kamu bankalarının işlevlerini gerçekleştirememesi oldu" dedi. 
     Kamu bankalarının özellikle KOBİ’ler için işlevinin gerçekleştirmesi gerektiğini bildiren Hisarcıklıoğlu, "KOBİ’lerin ana unsuru olan Halk Bankası bu sınavını iyi vermemiştir. İki noktada iyi vermemiştir. Bir kredilerin yeniden yapılandırılmasında bir de yeni kredi verilmesinde sıkıntılar oluşmuştur" diye konuştu. 
     
     



 EKONOMİ 





















</TEXT>
</DOC>
