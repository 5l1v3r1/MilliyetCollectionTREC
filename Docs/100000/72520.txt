<DOC>
<DOCNO> 72520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun06.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan nükleer silah kullanma tehdidi 
</HEADLINE>
<TEXT>

     ABD Başkanı George W. Bush, Irak konusunda çok derin endişeleri olduğunu ve ABD'yi herhangi bir saldırıdan korumak için nükleer silahların kullanımı dahil bütün seçeneklerin masada bulunduğunu bildirdi. 
     Bush, Beyaz Saray'da düzenlediği basın toplantısında, Pentagon'un, İran ve Irak gibi nükleer silah gücü bulunmayan ülkelere karşı kullanımını da kapsayacak şekilde, nükleer silahlar politikası üzerinde yeniden çalışmaya başlamasını savundu. 
     ABD Başkanı, nükleer silahların, Amerika'ya zarar vermek isteyenlere bundan vazgeçmeleri mesajını göndermenin bir yolu olduğunu belirterek, "Masada bütün seçenekler mevcut. Çünkü ABD'yi tehdit edecek, kitle imha silahları kullanacak milletlere niyetimizi açıkça ifade etmek istiyoruz" dedi. 
     ABD'nin artık "en azından resmen" düşman kabul etmediği ve Rusya'yı da içeren ülkeler, Pentagon'un yeni politikasının ardından ABD'den açıklama istemişlerdi. 
     Bush ise Beyaz Saray konuşmasında, "Biz intikam peşinde değiliz, sadece adalet istiyoruz" sözleriyle endişeleri gidermeye çalıştı. 
     Bush, Amerikan nükleer mühimmatını modernize etmekte kararlı olduklarını, ancak diğer taraftan, eldeki nükleer başlıklı silah sayısını azaltacaklarını kaydetti. 
     Irak lideri Saddam Hüseyin'in, kendi halkını kimyasal silahlarla öldüren "kötü biri" olduğunu söyleyen Bush, bu nedenle Irak konusunda endişeli olduğunu, Amerikan halkının da endişelenmesi gerektiğini söyledi. 
     Bush, Saddam'ın saklayacak bir şeyi olmasa, silah gözlemcilerini ülkesine almaktan kaçınmayacağını da savundu. 
     Saddam'a karşı çok endişeli olduğunu belirtmekle birlikte Bush, 11 Eylül saldırılarının arkasındaki terörist Usame Bin Ladin'in kendisini endişelendirmediğini söyledi. 
     Ortadoğu'da artan şiddete değinen Bush, her iki tarafın da, siyasi çözüme götürecek Tenet planı ve Mitchell sürecinin koşullarını yaratmak üzere çalışması gerektiğini söyledi. 
     






</TEXT>
</DOC>
