<DOC>
<DOCNO> 56497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur05.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tavşan yününden çorap 45 milyon lira... 
</HEADLINE>
<TEXT>

     Anavatanı olan Anadolu'da üretimine geçen yıl başlanan Ankara tavşanının yünü ile çorap ve atkı üretildi. 
     Deneme amaçlı üretilen çorap ve atkılara bile büyük talep geldiği, bu yünden yapılan el örgüsü bir çorabın 45 milyon, bir atkının 145 milyon liradan satıldığı bildirildi. 
     Altın değerindeki Ankara tavşanının yünü, bu tavşanın sayısının hızla artması sonucu tekstil sektörüne ilk adımını attı. 
     Bir yılda 90 santimetre uzayan, koyun yününe göre 7 kat daha sıcak tutmasına karşın terletmemesi nedeniyle termal özelliği bulunan Ankara tavşanının yünü, Erciyes Üniversitesi Meslek Eğitim Yüksekokulu Tekstil Bölümü atölyelerinde doğal bitkilerin kullanıldığı kök boyalarla boyandı. 
     Vakko'dan gelen teklif üzerine kırmızı, siyah ve beyaz kök boyalarda boyanan Ankara tavşanının yününde siyah dışında sorun yaşanmadı. Kırmızı ve beyaz renklerde istenen standart tutturulan yünlerden ilk etapta çorap, atkı ve eldiven yapıldı. 
     Ankara tavşanını Kayseri'de ilk yetiştiren Halis Seyfi, çiftliğinden elde ettiği yünlerle deneme amaçlı yaptığı ürünlere çok fazla talep geldiğini belirterek, şunları söyledi 
     ''En büyük sorunumuz renk ve yünlerin kalitesinin ayrıştırılmasıydı. Şu anda renk sorununu büyük ölçüde giderdik. El dokuması çok sınırlı sayıda yaptığımız ürünler bu tavşanın yünü gibi altın değerinde. Çorapları, tanesi 45 milyon, atkıyı 145 milyon, eldiveni 32 milyon liradan satıyoruz. Yün termal özellik taşıdığı için o kadar büyük talep var ki, İstanbul'dan bir kişi kendisi ve yakın çevresine dağıtmak için 50 çift çorap istedi. Yünlerin ayrıştırılma sorununu çözüp, çok kısa sürede seri üretime geçmeyi planlıyoruz.'' 
     






</TEXT>
</DOC>
