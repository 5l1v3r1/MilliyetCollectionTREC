<DOC>
<DOCNO> 89853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/soneko12.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya IMF'den 10 milyar dolarlık taze kaynak kullanacak 
</HEADLINE>
<TEXT>

     Brezilya, yaklaşan başkanlık seçimlerinin doğurduğu kaygılardan dolayı düşüşe geçen piyasaları rahatlatmak için bir dizi ekonomik önlem aldı. 
     Maliye Bakanı Pedro Malan ile Merkez Bankası Başkanı Arminio Fraga, yaptıkları ortak açıklamayla, Brezilya'nın mali durumu güçlendirmek üzere, Uluslararası Para Fonu'nun IMF ülkeye açmış olduğu kredi paketinden 10 milyar dolar çekeceğini bildirdiler. 
     Hükümet ayrıca, döviz rezervleri için belirlediği yasal tabanı 20 milyar dolardan 15 milyar dolara indirme kararı aldı. Rezerv tabanının aşağıya çekilmesiyle, hükümet, mali politikalarını yürütebilmek için 5 milyar dolarlık ek kaynak sağlamış olacak. 
     Merkez Bankası'nın kısa vadeli kamu borçlarını uzun vadeli borçlara dönüştürme politikasını da sürdüreceği bildirildi. 
     Açıklanan ekonomik önlemler piyasalarda olumlu karşılandı. 
     Önlemlerin açıklanmasıyla Sao Paulo Borsası yükselişe geçerken, ulusal parası real de ABD Doları karşısında değerlendi. 
     Brezilya'da Ekim ayında yapılacak devlet başkanlığı seçimleri öncesinde yapılan anketlerde, solcu aday Luiz Inacio Lula da Silva'nın önde gittiğinin görülmesi, piyasalarda kaygı uyandırmıştı. 
     Da Silva'nın sol politikalarının uluslararası finans çevrelerinin hoşnutsuzluğuna yol açacağı korkusu, piyasaların düşmesine neden olmuştu. 
     Uluslararası finans çevrelerinin sol bir hükümete kredi vermeyebileceği kaygısı ise Brezilya'nın 274 milyar dolara ulaşan kamu borçlarının ''çevrilemez'' hale gelebileceği korkusunu besliyor. 
     





</TEXT>
</DOC>
