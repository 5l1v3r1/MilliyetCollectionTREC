<DOC>
<DOCNO> 52048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun12.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil radyosunda 5 yıl sonra ilk müzik yayını... 
</HEADLINE>
<TEXT>

     Taliban'ın 5 yıllık yönetiminden sonra bu sabah Kuzey İttifakı güçlerinin girdiği Kabil'de, radyodan ilk kez müzik yayını yapıldı. 
     Taliban'ın bozgunu ardından Kuzey İttifakı'nın denetimine giren Kabil'de günlük hayatta birçok değişikliğin yanı sıra radyoda müzik yayını halk arasında sevinç yarattı. 
     Kuzey İttifakı'nın bir yetkilisi de, ülkeyi tek başlarına yönetme niyetinde olmadıklarını belirtti. Yetkili, eski Kral Zahir Şah'ın önderliğindeki barış sürecine bağlı olduklarını kaydetti. 
     Zahir Şah'a yakın isimlerden Yusuf Nuristani de, telefonla yaptığı açıklamada, Kuzey İttifakı'nın Kabil'e girişmesinden dolayı büyük şaşkınlığa uğradıklarını belirtti. 
     Halkın güvenliği ve ülkenin siyasi geleceği konusunda ''endişeleri'' bulunduğunu belirten Nuristani, ''Bir parti ve herhangi bir grubun veya bir siyasi erkin Kabil'e girmesi çözüm değil. Böyle olursa ve Kabil'de kalır yönetimi paylaşmazlar, tüm kültürel ve coğrafi gerçekler temsil edilmezse başlangıca döneriz'' diye konuştu. 
     Öte yandan, Taliban'ın istihbarat servisi başkanı Molvi Tac Mir telefonla yaptığı açıklamada, Celalabad kentinin düştüğü yolundaki iddiaları yalanladı. 
     ''Celalabad'ın düştüğü haberleri tamamen yanlış'' diyen Tac Mir, ''Böyle karar verdik, bu bizim stratejimiz, doğuda Pakistan sınırındaki Kunar, Nangarhar ve Lağman bölgelerini savunacağız'' diye konuştu. 
     






</TEXT>
</DOC>
