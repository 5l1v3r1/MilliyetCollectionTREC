<DOC>
<DOCNO> 60975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/yazar/temelkuran.html </URL>
<DATE> 2002/01/07/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Yeni para, temiz’ para 
</HEADLINE>
<TEXT>

Tahtakale’nin eline düştüğü ilk günü adının Yumoş’ olmasına karar verilen euro, Madridlilerin de ezberini bozmuş... Neredeyse tüm Madridliler ellerinde hesap makinesı, kurdeşen dökerek euro’yla peseta’yı çapraz kurluyorlar... 
     MADRİD - Uzaktan öyle çok şık falan görünüyor tabii. Yılbaşı eğlenceleri sırasında "Euro Coşkusu" adlı pek Avrupai bir başlık altında eğlenen genç kızlar, bankamatiklerden euroları çektikçe sevinçten deliren adamlar, monopoly parası benzeri gıcır gıcır, oyuncak euro banknotlar... 
     Yine de tabii euroya geçeceği için yılbaşında yanar döner euro anıtı yaptıran Yunanistan apayrı bir mesele. Coşku’ meselesinde Yunanlıların açık ara farkla birinci olduğu bir gerçek. Diğer yandan, İspanyollar da kendi meşreplerince bir şeyler yapmaya çalışıyorlar. Fakat, Madrid’de konuya ilişkin şahsi tespitlerim neşe, sevinç halinden ziyade trajediye daha yakın. 
     Zavallı Madridliler, hepsinin elinde yeni alınmış bir hesap makinasi, kurdeşen dökünceye kadar hesap yapıyorlar. İstisnasız her alışverişte bir aritmetik boğuntusu içinde herkes kafasını, göbeğini kaşıyor. Diğer yandan kimse "euroya geçiş" adlı neşeli kompozisyonu bozmak istemediğini için yüksek sesle küfür etmiyor. 
     Daha acıklı olanı Madrid’in ihtiyarları. Madrid Belediyesi huzurevinde "euro kursu" açmış. Sabahtan toplanan ihtiyarlar ufak çaplı bir seferberlik görüntüsü içinde sokaklara dökülüyorlar Uygulamalı euro dersi 
     Elbette konunun duygusal yanı da var. Mesela şu sıra bir televizyon kanalında doğal olarak berbat denebilecek kadar kötü bir özel eğlence programı yayımlanıyor "Adios Peseta " Elveda Peseta . Peseta ile ilgili anılar yad ediliyor, skeçler oynanıyor. Allah düşürmesin, çok fena bir durum. 
     Hatta bu duygusallaşma meselesinde iyiden iyiye kendinden geçen bir meyhaneci geçen gece "Bir bira bir peseta" gecesi bile düzenledi. Olay mahalli olan Lavapies’te normal bira fiyatının 150 peseta olduğunu belirtmek herhalde kendinden geçişin boyutları konusunda bir fikir verir. 
     
Küçük Prens’e acırım...      Fakat elbette her acı olay gibi euroya geçiş konusunda da Avrupa çapında bir "geyik muhabbeti ağı" oluşmuş. Ehlikeyf Madridliler arasında "Almanlar eski parayı iki günde temizlemiş abi " türünden efsanevi hikayeler epey yaygın mesela. Diğer yandan euroya geçen 12 ülke arasında en gevşek ve ağır kanlı davrananlar İspanya, İtalya ve Fransa. Akdeniz ülkelerine yakışan da budur tabii 
     Avrupa paralarını birleştiriyor. Paraların artık sadece bir yüzü "ulusal". Diğer yüzü bütün ülkelerde aynı olacak. Şahsen, bir tek Fransız frankında bulunan Küçük Prens’e acırım. Saint Exupery kayıp mezarında birkaç kez yuvarlanacak herhalde. 
     
     Plaza Mayor’da haftada bir toplanan para koleksiyoncusu yaşlı adamlar paraları para gibi değil de bir çocuğun gazoz kapağı koleksiyonu gibi seviyor. Paralar artık kullanılmadığında sanki daha "temiz" oluyor. Madridliler bugünlerde pesetaları, onları okşayarak değiş tokuş edecek ihtiyarlara devrediyor, "temizliyor". 
     
     







Tanör'ün kitabı 


Çakan'dan söz Dağ fare doğurmayacak 


Kebapçıya bekliyorum 


Bir önder, bir savcı, bir mahkeme başkanı 


IMF pabuççu muştası gibi... 


Karakaş ve Gürcü mangası 


Yeni para, temiz’ para 


Avrupa ABD gibi olmak zorunda mı 


Bankalar için kayıkçı kavgası’ 


</TEXT>
</DOC>
