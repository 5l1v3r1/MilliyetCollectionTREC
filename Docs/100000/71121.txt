<DOC>
<DOCNO> 71121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/soneko06.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayıtdışı istihdamın bedeli 6.2 katrilyon lira... 
</HEADLINE>
<TEXT>

     Yaklaşık 4 milyon 500 bin kişinin kayıtdışı istihdam edilmelerinden ötürü, devletin yılda toplam 6 katrilyon 245 trilyon 769 milyar 181 milyon 500 bin lira tutarında kaybı olduğu bildirildi. 
     Hak-İş'e bağlı Öziplik-İş Sendikası tarafından yapılan araştırmaya göre, 4 milyon 500 bin kişinin kaçak olarak çalıştırılması nedeniyle, brüt 222 milyon 750 lira olan yürürlükteki asgari ücret üzerinden SSK ayda 334 trilyon 666 milyar 130 milyon 625 bin lira, yılda 4 katrilyon 15 trilyon 993 milyar 567 milyon 500 bin lira tutarında prim 
     gelirinden, Maliye ayda 155 trilyon 844 milyar 526 milyon 500 bin lira, yılda ise 1 katrilyon 870 trilyon 134 milyar 318 milyon lira gelir ve damga vergisinden yoksun kalıyor. Yine, 4 milyon 500 bin kişinin kayıtdışı çalıştırılması nedeniyle, İşsizlik Sigortası Fonu'nun da ayda 29 trilyon 970 milyar 108 milyon lira, yılda ise 359 trilyon 641 milyar 296 milyon lira prim gelirinden kaybı olurken, 4 milyon 500 bin kişinin kayıtdışı istihdam edilmesi nedeniyle devletin yılda toplam 6 katrilyon 245 trilyon 769 milyar 181 milyon 500 bin liralık zararı bulunuyor. Asgari ücretle çalışan bir işçinin ücretinden, işçi yüzde 14, işveren ise yüzde 19.5 olmak üzere toplam yüzde 33.5 oranında SSK primi, İşsizlik Sigortası Fonu'na işçi yüzde 1, işveren ise yüzde 2 olmak üzere toplam yüzde 3 oranında işsizlik sigortası primi ödüyor. Ayrıca, asgari ücretli işçinin ücretinden yüzde 15 oranında gelir vergisi ve binde 6 oranında damga vergisi kesintisi yapılıyor. 
     
     Gelir kaybının önlenmesi 
     Öz İplik-İş Sendikası araştırmasında, kayıt dışı istihdamın önlenmesi amacıyla, gelir vergisi ile sigorta prim oranlarının düşürülmesi, ücretliler için farklı gelir vergisi dilimleri uygulanması ve ücretliler için özel indirimler yapılması istendi. 
     Devletin sosyal güvenliğin finansmanına katılması gerektiği vurgulanan araştırmada, şu görüşlere yer verildi 
     ''Kayıtdışı istihdamın önlenmesi için, yabancı kaçak işçilerin çalıştırılmalarındaki kısıtlama ve yasaklamalar yoğunlaştırılmalıdır. 
     Denetim personelinin yetkileri artırılmalı, sigortalı çalışmayı özendirici önlemler alınmalıdır. Merkezi denetimler daha aktif ve etkin hale getirilmeli ve yapılacak yasal düzenlemelerle sendikalara da gözlem ve denetim yetkisi verilmelidir.'' 
     






</TEXT>
</DOC>
