<DOC>
<DOCNO> 91590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo10.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin "İlk kez kendimden emin olmadan daldım" 
</HEADLINE>
<TEXT>

     Serbest Dalış Dünya Rekortmeni dalgıç Yasemin Dalkılıç, Bodrum Karada açıklarındaki 41 metrelik rekor denemesinin başarısızlıkla sonuçlanmasının ardından, ''İlk kez kendimden emin olmayarak daldım, sonuçta rekor denemem geçersiz oldu'' dedi. 
     ''Desteksiz Sabit Ağırlıkla Serbes Dalış'' kategorisinde 40 metreyle kendisinde olan dünya rekorunu, 41 metreye çıkarmak isteyen Yasemin Dalkılıç'ın, yeni rekor denemesi başarısız oldu. 
     Denemenin ardından basın mensuplarına bilgi veren Dalkılıç, hafta içinde organizasyonda büyük aksaklıklar yaşandığını ve bu aksaklıkların başarısızlığında etken olduğunu söyledi. 
     Dalkılıç, şunları söyledi 
     ''İlk kez bir rekor denemesinde kendimden emin olmayarak daldım. 
     Hafta içinde organizasyonda büyük aksaklıklar yaşadık. Çok yoruldum ve ateşim çıktı. Normalde çok rahat yapacağıma inanıyordum. İyi konsantre oldum ancak daldıktan sonra çıkarken yüzeyde az bir bilinç kaybı yaşadım. Beyne oksijen gitmeyince kısa bir baygınlık geçirdim. Sonuçta da rekor denemem geçersiz oldu.'' Erkekler Sualtı Dünya Rekortmeni David Lee'nin 48 metreye yapacağı rekor denemesini izlemek üzere 12 Temmuz'da Jamaika'ya gideceğini kaydeden Dalkılıç, ''Belki orada bir deneme de ben yaparım. Olmazsa, ağustos'ta Türkiye'de bir deneme daha yapacağım'' diye konuştu. 
     





</TEXT>
</DOC>
