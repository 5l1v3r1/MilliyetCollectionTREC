<DOC>
<DOCNO> 66551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/yasam/yas01.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu cinayeti çözse çözse FBI çözer 
</HEADLINE>
<TEXT>

Üç yıl önce öldürülen Norveçli turist cinayeti için 20 bin kişinin ifadesi, 700 kişinin de DNA’sı elden geçirildi ama bir arpa boyu alınamadı... 
     EDA BERKBAYRAK İzmir DHA 

     İzmir Valisi Alaaddin Yüksel, üç yıl önce Balçova Termal Tesisleri yakınlarındaki ormanlık alanda tecavüz edilerek öldürülen Norveçli Eileen Gullaksen 47 cinayetinin çözülmesi için bugüne kadar 700 kişiye DNA testi yapıldığı, 20 bin kişinin de ifadesinin alındığını söyledi. 
     Yüksel, cinayetin ardından jandarmanın Gullaksen’in kaldığı turistik tesis çalışanları, bölgede oturanlar, tesislere gelenler, sabıkalılar başta olmak üzere 20 bin kişinin ifadesine başvurduğunu kaydetti. Ayrıca şüpheli 700 kişiden kan ve kıl örneği alınarak DNA testi yapıldığını belirten Yüksel şöyle konuştu "Jandarma Genel Komutanlığı Kriminal Daire Başkanlığı’nda yapılan testlerde bir ipucuna ulaşılamadı." 
     Gullaksen’in en yakın arkadaşı olan Mariana Holmedall’a bir türlü ulaşılamadığını kaydeden Yüksel sözlerini şöyle sürdürdü "Bu kişinin vereceği ifade çok önemli. Ancak tüm girişimlere rağmen Türk adli makamlarına bilgi vermekten kaçınıyor. Ancak bu ifade mutlaka alınacak. 
     
     Özel ekip Norveç’e gidiyor 
     Norveç Büyükelçisi ile aldıkları karar doğrultusunda jandarmanın oluşturacağı özel ekibin Norveç’e giderek araştırma yapacağını ifade eden Yüksel, sözlerini şöyle noktaladı "Dışişleri Bakanlığı’na başvurduk. Özellikle cinayetin aydınlanmasında büyük önem taşıdığına inandığımız Gullaksen’in arkadaşının yanı sıra, kafiledeki diğer insanlar da dinlenecek. Cinayet mutlaka çözülecek." 
     
Sır perdesi üç yıldır aralanamadı      İki çocuk annesi Norveçli Eileen Gullaksen 47 , romatizma tedavisi için 13 Nisan 1999’da İzmir Balçova’daki Termel Tesisleri’ne geldi. Yakın arkadaşı Marianna Holmedall ile 19 Nisan’da tedavi merkezine giden Gullaksen, tedaviyi yarım bıraktığı gün arkadaşına yürüyüşe çıkacağını söyledi. Ve kendisinden bir daha haber alınamadı. Gullaksen, kaybolduktan üç gün sonra Balçova Barajı çevresindeki ormanlık alanda tecavüz edildikten sonra başına taşla vurulup öldürülmüş olarak bulundu. 
     
     



 YAŞAM 

















</TEXT>
</DOC>
