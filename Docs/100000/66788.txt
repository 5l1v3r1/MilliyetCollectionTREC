<DOC>
<DOCNO> 66788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/soneko06.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört Türk şirketi, dünyanın en büyük aile şirketleri içinde... 
</HEADLINE>
<TEXT>

     ABD dışında dünyadaki en büyük aile şirketlerinin listesini yayınlayan ''Family Business Magazine'' adlı derginin yıllık sıralamasında Türkiye'den 4 şirket yer aldı. 
     Listede Koç Holding 49. sıraya, Sabancı Holding 56. sıraya, Şahenklere ait Doğuş Holding 60. sıraya, yine Doğuş Grubu'na ait Garanti Bankası 106. sıraya yerleşti. 
     Geçen yıl yaşanan kriz ve devalüasyon nedeniyle Türk şirketleri sıralamada geriledi. 2000 yılı listesinde Koç Holding 44'üncü, Sabancı Holding 46'ıncı, Doğuş Holding 42'inci, Garanti Bankası ise 54'üncü sırada bulunuyordu. Buna göre 2001 yılında, 2000 yılına göre, Koç Holding 5, Sabancı Holding 10, Doğuş Holding 18, Garanti Bankası 52 basamak geriye gitti. 
     2001 yılı itibarıyla 45 bin 626 personeli bulunan Koç Holding, 
     6.58 milyar dolarlık, 30 bin 150 personeli bulunan Sabancı Holding 
     5.62 milyar dolarlık, 20 bin personeli bulunan Doğuş Holding 5.1 
     milyar dolarlık Garanti Bankası ise 1.49 milyar dolarlık gelir elde etti. 
     
     Dünya şirketleri 
     ABD dışında tüm dünyadaki aile şirketleri içinde Güney Koreli Koo ailesine ait bulunan ve ''Lucky Goldstar'' olarak bilinen LG Grubu birinci seçildi. Bu şirket kimya sektörünün yanı sıra telekomünikasyon ve tüketime yönelik elektronik sektöründe faaliyet gösteriyor. LG Grubu'nun yıllık geliri 81 milyar doları buluyor. Fiat'ın sahibi İtalyan Agnelli ailesine ait bulunan IFI Holding 63 milyar dolar gelirle 2. sırada, Fransa'nın Defforey ailesi tarafından kontrol edilen Carrefour mağazaları ise 61 milyar dolarla 3. sırada yer aldı. 
     Buna karşılık ABD aile şirketleri çok daha büyük düzeyde bulunuyorlar. Aile şirketi sayılan Amerikan Wal-Mart mağazalar zincirinin yıllık geliri 191.3 milyar dolar, Ford ailesince kontrol edilen Ford Motor Company'nin yıllık gelirinin ise 170.1 milyar dolar olduğu görülüyor. 
     Derginin son sayısında yer alan yıllık listede ABD dışı 116 aile şirketi bulunuyor. Bu şirketlerin hepsinin yıllık gelirleri 1 milyar doların üzerinde. 24 ülkeden şirketlerin yer aldığı listeye göre, aile şirketleri açısından en başarılı ülke 19 şirketle Fransa. Onu 15 şirketle Almanya izliyor. 
     Listede Meksika, İtalya ve İspanya'nın her birinin 9'ar şirketi, İngiltere'nin ise 8 şirketi var. Listede Hong Kong dahil Çin'den ve Türkiye'den 4'er şirket yer aldı. 
     






</TEXT>
</DOC>
