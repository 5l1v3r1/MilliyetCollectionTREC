<DOC>
<DOCNO> 90839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/ekonomi/eko06.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefete yönetilemeyecek bir ülke devralırsınız uyarısı 
</HEADLINE>
<TEXT>

AB konusunda uzlaşma zorunluluğuna dikkat çeken TÜSİAD Başkanı muhalefetin kısa dönemli siyasi çıkar peşinde koşmamasını istedi 
     EKONOMİ SERVİSİ 

     Siyasi belirsizliğin ülkeyi bir felakete sürükleyebileceğini söyleyen Türk Sanayicileri ve İşadamları Derneği TUSİAD Başkanı Tuncay Özilhan, "Bu gidişe dur denmezse iktidar partileri tarihlerinin en büyük hezimetini kendi elleriyle hazırlamış olacaklardır" dedi. 
     Özilhan, "Muhalefet partileri ise oluşmasına katkıda bulundukları enkazın altında kalarak yönetilebilir olmaktan çıkmış bir ülke devralacaklardır" diye konuştu. Türkiye’nin her şeyden çok AB konusunda siyasal uzlaşmaya ihtiyacı olduğunu belirten Özlihan, muhalefet partilerine "Uzlaşmaya hazır gözükerek işi yokuşa sürenler, kayıp - kazanç hanelerini dikkatli gözden geçirmeli" diye seslendi. TÜSİAD Yüksek İstişare Konseyi YİK toplantısında konuşan Özilhan, "Muhalefet kanadı, kısa dönemli siyasi çıkar peşinde koşarken, ülkeyi kimsenin yönetemeyeceği bir duruma sokma riskini ciddi ciddi değerlendirmek zorunda. Çöküntü öyle hızlı gerçekleşir ki en erken seçim bile bizi kurtaramaz" dedi. 
     Özilhan, AB konusunda uzlaşma parlomentoda sağlanacaksa bu formülün hükümetin yıkılmasına yol açmayacağının gösterilmesi gerektiğini söyledi. Hükümetin de Ecevit’in sağlık durumunun yarattığı riski yönetebileceğini göstermesi gerektiğini kaydeden Özilhan, "Koalisyon ortakları, ve kendi partisi DSP tutumunu ortaya koymalı" diye konuştu. 
     "AB konusunda hükümetin içindeki uyumsuzluğun faizleri yüzde 70’e çıkarmasıyla birlikte iç borç reel faizi yüzde 18’e çıkacak" diyen Özilhan, "İç borcun gelirdeki payının artmasını istemiyorsak, yüzde 6.5 faiz dışı fazlayı arttırmamız gerekecek ve milli gelir artışı da negatif rakamlara dönecek" dedi. Özilhan, Türkiye ekonomisinin artık ikinci bir eksi büyümeyi kaldıramayacağını söyledi. 
     
     Milli Takım her şeyi unutturdu 
     Özilhan eksi büyümenin yaratacağı yeni bir işsizlik dalgasını sosyal olarak taşımanın mümkün olmadığını belirterek, "Hükümetin mali piyasaları irrasyonel noktalara itecek davranışlardan kaçınması işte bunun için önemlidir" dedi. 
     Başbakan’ın sağlık durumunun görevini layıkıyla sürdürmesine engel olduğunun açıklık kazandığını kaydeden Tuncay Özilhan, döviz ve faizlerdeki yeni bir büyük sıçramanın, ekonomik programın olumlu birikimini tehdit ettiğini de belirtti. Özilhan, bütün bu olaylar piyasaları alt üst ederken, Türk Milli Takımı’nın Dünya Kupası’nda ilk sekize girmesiyle her şeyin unutulduğunu söyledi. 
     
Pamukbank kararı piyasaları dalgalandırır      TÜSİAD Başkanı Özilhan, Pamukbank’ın Fon’a devir kararıyla ilgili olarak, "Bir önemli bankanın Fon’a geçmesi mali piyasaları dalgalandırır" dedi. Küçülen bir ekonomide bu tip sıkıntılar olabileceğine işaret eden Özilhan, "Birtakım şirketlerin sıkıntıları devam ediyor. Negatif büyüme, bu tip sıkıntıları ortaya çıkaracak. Neticede işletmelerin reel sektörün sıkıntıları gündemde ki, bunlar yaralarını saramıyor. Ekonomi yönetiminin bir an evvel toparlanıp Türkiye’yi büyüme trendine sokup, bu tip sıkıntıların hallolmasına yardımcı olması gerekir" diye konuştu. 
     
Hükümet ülke geleceğiyle ilgilenmiyor      TÜSİAD Yüksek İstişare Konseyi Başkanı Muharrem Kayhan, "Hükümet kendi iktidarının geleceğiyle ilgilendiği kadar toplumun geleceğiyle ilgilenmiyor, biz ilgileniyoruz" dedi. Kayhan, AB tartışmasının, kimin, nasıl bir gelecek tahayyül ettiğini ortaya çıkartabilecek bir turnosol kağıdı olduğunu belirtti. Hükümetin reformlara isteksiz ve pragmatik yaklaştığını kaydeden Kayhan, "Şu anda yüzde 3’lük vasat bir büyümeyi bile finanse edecek durumda değiliz" dedi ve bu nedenle yabancı sermayeyi cezbedebilmenin büyük önem taşıdığına dikkati çekti. 
     
     



 EKONOMİ 























</TEXT>
</DOC>
