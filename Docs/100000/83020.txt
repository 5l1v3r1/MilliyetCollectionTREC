<DOC>
<DOCNO> 83020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun23.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gökdelenlerdeki ışık göçmen kuşların ölümüne sebep oluyor 
</HEADLINE>
<TEXT>

     Gökdelenlerdeki bürolarda gece açık bırakılan ışığın yıldızlara doğru uçan milyonlarca göçmen kuşun ölümüne neden olduğu bildirildi. 
     Amerikalı çevrebilimci Doug Stotz, ''İlk defa, kuşların göç mevsiminde binalara çarparak ölümünün önüne geçilmesi için, binalardaki ışığın söndürülmesinin etkili bir önlem olduğunu söyleyen bilim adamlarının tezlerini doğrulayacak rakamlara sahibiz'' dedi. 
     Ekibiyle birlikte Chicago'daki Michigan Gölü kıyısındaki McCormick kongre merkezi civarında ölü kuşları sayan Stotz, gökdelenlerdeki ışığı söndürmenin bu kuşların ölümünü yüzde 88 oranında azalttığını belirtti. Stotz, araştırmaları sonucunda 1297 kuşun ışık yanan pencerelere çarparak öldüğünü, buna karşın sadece 192 kuşun ışık yanmayan pencerelere çarparak öldüğüne dikkat çekti. 
     Chicago Belediyesi önceki yıl İçişleri Bakanlığı ile bu kuşların korunmasına ilişkin bir anlaşma imzalamıştı. Bu tarihten itibaren kent belediyesi, ilkbahar ve sonbahar aylarında ışıkların söndürülmesi veya en azından kısılmasını sağlamak için gökdelen yöneticilerini ikna etme girişiminde bulunuyor. 
     Bu arada, Chicago Kuşbilimi Merkezi'nden yapılan açıklamada, ABD'de yılda 100 milyon ila 1 milyar kuşun binalara çarparak öldüğüne dikkat çekildi. 
     





</TEXT>
</DOC>
