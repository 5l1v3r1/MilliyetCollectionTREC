<DOC>
<DOCNO> 79768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sondun29.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırp lider Le Pen'i övdü "Le Pen Avrupalı kahraman" 
</HEADLINE>
<TEXT>

     Sırp Radikal Parti lideri Voyislav Şeşel, Fransa'da aşırı sağcı Ulusal Cephe partisi lideri Jean-Marie Le Pen'in seçim başarısının, ''küreselleşme pençesinden'' kurtulma mücadelesi veren bütün Avrupalılar için cesaret verici olduğunu söyledi. 
     Şeşel, Le Pen'e gönderdiği kutlama mektubunda, ''Sizin zaferiniz, Fransız yurtseverlerin zaferi, Sırp yurtseverlere ve küreselleşme pençesindeki diğer Avrupa halklarına büyük umut ve cesaret veriyor. 
     Daha iyi gelecek ve özgürlük mücadelemizde başarılı olacağımız inancındayız'' dedi. 
     ''Sizi temin ederim ki sevgili dostum, sizin sıradışı başarınız şimdi Avrupa'ya farklı gözle bakan bütün Sırp yurtseverlerinin kalbini ısıttı'' ifadesini kullanan Şeşel, mektubunda, ''Fransa'nın ayağa kalktığını ve küreselleşme boyunduruğundan kurtulmaya başladığını, bir dönem Sırpların Fransızları samimi dost ve kardeş ülke olarak gördüklerini'' belirtti. 
     Şeşel, ''Size ve Ulusal Cephe'ye, bugün Avrupalı yurtseverlerin rüyasını paylaşmamızı sağladığınız ve bütün Avrupalılara iyi bir gelecek vaadinizi yerine getirdiğiniz için teşekkür ederiz'' dedi. 
     Le Pen, NATO'nun 1999 yılında Yugoslavya'ya yönelik askeri harekatını kınamış ve Bosna savaşında Boşnaklara karşı Sırplara destek vermişti. 
     





</TEXT>
</DOC>
