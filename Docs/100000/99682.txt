<DOC>
<DOCNO> 99682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur09.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrenciler bu yıl dershanelere 395 trilyon lira ödedi 
</HEADLINE>
<TEXT>

     Öğrenci Seçme Sınavı ÖSS ile Fen ve Anadolu lisesi sınavlarına bu yıl katılan öğrencilerin, dershanelere yaklaşık 395 trilyon lira ödedikleri tespit edildi. 
     Alınan bilgiye göre, Özel Dershaneler Birliği Derneği, özel dershanelerin 2001-2002 eğitim ve öğretim yılındaki cirosunu belirledi. 
     Buna göre, 2001-2002 eğitim-öğretim yılında Türkiye'deki toplam 2 bin 100 dershanenin cirosu, yaklaşık 395 trilyon lira olarak gerçekleşti. 
     Cironun bu miktarda çıkmasına en büyük katkıyı ÖSS'ye hazırlanan adaylar yaptı. 16 Haziran 2002 Pazar günü gerçekleştirilen ÖSS'ye katılan adaylardan 350 bine yakını, dershaneye devam etti. Sadece üniversite adayları, dershanelere 280 trilyon lira ödedi. 
     
     FEN VE ANADOLU LİSELERİ 
     Fen ve Anadolu liselerine yerleşebilmek amacıyla 9 Haziran 2002'de yapılan sınava giren öğrencilerden de yaklaşık 150 bini dershanelere devam etti. Bu öğrencilerin dershaneler için ödedikleri toplam ücret de 75 trilyon lirayı buldu. 
     Dershanelerin, üniversite ile fen ve Anadolu lisesi sınavlarına hazırlık dışında ara sınıf öğrencilerine takviye amacıyla açtıkları kurslar için de öğrenciler toplam 40 trilyon lira ödediler. 
     Böylece, 2001-2002 eğitim-öğretim yılında dershanelerden toplam 580 bin öğrenci yararlandı. 
     ÖSS ile Fen ve Anadolu liseleri ve ara sınıf takviye kurslarına devam eden öğrencilerin, 2001-2002 öğretim yılında dershanelere yatırdıkları para miktarı, toplam 395 trilyon lira olarak belirlendi. 
     Üniversiteye hazırlanan öğrencilerin yıllık ortalama 500 kurs saati, Anadolu ve Fen liselerine hazırlanan öğrencilerin yıllık ortalama 300 kurs saati, ara sınıf takviye kurslarına devam eden öğrencilerin de yıllık ortalama 100 kurs saati ders aldıkları bildirildi. 
     





</TEXT>
</DOC>
