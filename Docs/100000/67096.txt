<DOC>
<DOCNO> 67096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo11.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya basınından Hakan Şükür'e yeni isim ''assist adamı'' 
</HEADLINE>
<TEXT>

     İtalya Birinci Futbol Ligi'nde Hakan Şükür, yeni takımı Parma'da gösterdiği performansla adından en fazla söz ettiren Türk futbolcu oldu. 
     İnter'de, kadroda yer bulamadığı için sezonun ilk yarısında bir tek resmi maça dahi çıkmayan Hakan Şükür, Ocak ayı başında transfer olduğu Parma'ya kısa sürede uyum sağladı. Bu zamana kadar 4 lig maçına çıkan Şükür, 2 gol atıp, 2'de gol pası verdi. 
     Ligin 23. haftasında, Parma'nın evinde Lazio'yu 1-0 yendiği maçta da Hakan Şükür 90 dakika forma giydi. 67. dakikada Di Vaio'nun ayağından kazanılan golün pasını da Türk futbolcu verdi. 
     İtalyan basınınca, Sartor ve Di Vaio'dan sonra Parma'nın en iyisi olarak belirtilen Hakan Şükür, Tutto Sport gazetesince de ''Asist adamı'' olarak gösterildi. 
     Gazetelerde yer alan yorumlarda, La Gazzetta dello Sport ''En büyük desteği taktik yönden. Kendini fazla yıpratıyor ve Di Vaio'yu gole gönderiyor'', Corriere dello Sport, ''Türk futbolcu, takıma iyi uyum sağladı. Özellikle Di Vaio ile yeterince iyi bir ikili olmayı başarıyor'' ifadeleri kullandı. 
     İtalya'da sezonun bitimine 12 hafta kala Parma 27 puan ile 11. sıraya yükselirken, düşme hattından da artık uzaklaştı. 
     Öte yandan, İtalya Birinci Ligi'nde mücadele eden diğer Türk futbolculardan İnter'deki Okan Buruk ve Emre Belözoğlu, deplasmanda Bologna'ya 2-1 yenildikleri maçın kadrosunda yer almadı. 
     Başarılı bir performans göstermeye başladığı anda sakatlanan Okan, yaklaşık 1.5 ay geçmesine karşın halen sakatlıktan kurtulamadı. 
     Emre'de geçmiş haftalarda teknik direktör Cuper tarafından yedekte de olsa kendisine verilen şansları iyi değerlendiremedi. 
     Son olarak İtalyan liginin belki de bu sezon en problemli takımlarından biri olan Milan'da forma giyen Ümit Davala ise Perugia ile 1-1 berabere kalınan maçta, son 29 dakikada oyuna girdi. 
     Donati'nin yerine oyuna giren Ümit için, ''Topu rakip sahaya taşıyarak, biraz daha etkili bir oyun sergiliyor. Ama daha fazlası yok'' yorumlarında bulunuluyor. 
     Sorunun Fatih Terim'de olmadığı artık kesinlik kazanan Milan'da, problemin çözümü bulunamıyor. Ligde 34 puanla 6. sırada bulunan ve ilk dörte kalmak için Chievo'dan sonra Bologna'nın da gerisine düşen Milan'da, kaybedilen her puan sonrasında, Fatih Terim'in adı İtalyan basınında bir kez daha iyi şekilde anılıyor. 
     






</TEXT>
</DOC>
