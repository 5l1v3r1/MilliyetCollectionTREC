<DOC>
<DOCNO> 66905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/yazar/cemal.html </URL>
<DATE> 2002/02/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Deliliğin gürültülü ırmağı New York'sa 
</HEADLINE>
<TEXT>

     New York için "Deliliğin gürültülü ırmaklar halinde fışkırdığı yeryüzü kabuğundaki delik" der bir şiirinde Adonis. 
     New York'u belki İstanbul'u çok sevdiğim için seviyorum. Belki de İstanbul gitgide New York'a benzediği için... 
     Olanca çılgınlığıyla, bütün o renk cümbüşüyle insanı bir anda içine çekip görünmez adam yaptığı için de seviyor olabilirim New York'u, kim bilir... 
     Cadde aralarından İkiz Kuleleri arıyor gözlerim. Gerçeğin binbir yüzlü olduğunu haykıran farklılıklarıyla fanatizme meydana okuyan koca bir kentin o simgeleri yok artık. 
     Fanatizmin kurbanı oldular. 
     Ben de görünmez adam oldum 
     Dolaşıyorum Manhattan'da. 
     Bazen hüzün bazen sevinç... Nostaljinin tadı damağımda dolaşıyorum. Yıllar var Clarks'a uğramamıştım. Üçüncü Caddeyle 55. Sokağın köşesinde, gökdelenler arasına sıkışmış tek katlı, kırmızı tuğlalı o İrlanda Barı da, upuzun ahşap barın arkasındaki koca göbekli garsonları da, müşterileri de hiç değişmemiş... 
     Jameson, İrlanda viskisi. 
     Tabii buzsuz, susuz 
     Barın üzerinde, tavandan sarkan televizyon her zamanki gibi açık. Biralarıyla başbaşa basket maçına dalmış birkaç kişi... Hiç Nat King Cole'suz, Frank Sinatra'sız olur mu Clark's 
     Hala söylüyorlar 
     Hala seviyorum onları. 
     Bazen hüzün... 
     Gözüm arkaya kayıyor. Kırmızı beyaz puantiyeli örtüleriyle küçük lokanta da yerli yerinde... Kapı açılıp kapandıkça New York'un buz gibi rüzgarı vuruyor. Eskiden de böyleydi. Ama ben farkına varmazdım. Şimdi sırtıma paltomu alıyorum. 
     Clark's bar gibi bardır Uzun bacaklı, yuvarlak sandalyelerden birine tüneyip, o köşedeki kovboy şapkalı ihtiyarı arıyor gözlerim. Önünde bir viski bardağı, hep aynı yerde görürdüm onu. 
     Yok, gitmiş... 
     Tanju Akerson'u hatırlıyorum. New York'tan 1980'lerde Cumhuriyet'e yazdığı pazar yazılarında Manhattan'ın İrlanda barlarını ne güzel anlatırdı. Edebi bir tad ve keskin gazeteci gözlemleriyle verirdi bohemi ve nostaljiyi... 
     Barın üstündeki Lincoln ve Kennedy fotoğrafları duruyor. Tek değişiklik, kocaman bir Amerikan bayrağıyla altındaki "Amerikalı olmaktan gurur duyuyorum " yazısı. 
     Yani 11 Eylül'ün işareti... 
     Clarks'dan çıkınca, 55. sokağa sapıp yürüyorum. Arka tarafta, Michael's. Önünde uzun bir kuyruk. Eskiden pazartesi akşamları Woody Allen klarnet çaldığı için kolay yer bulunmazdı. 
     Central Park'ın kıyısındaki Plaza Oteli'nin Oak Bar'a da uğruyorum. 1970'lerde ilk kez New York'a giderken Başyazarım Nadir Nadi tembih etmişti uğramam için. "Orayı kardeşim Doğan çok sever, anlatırdı" demişti. Nadir Bey için de bir kadeh kaldırdım. 
     Ama benim gönlümde yine Arthur's Tavern, Village'deki o piyano bar. Kapının üstüne "Al Bundy 22 yıl burada çaldı" diye prinçten plaketi görünce içim acıyor. Başka bir diyara göç etmiş Bundy de, ona yıllarca eşlik eden Mable da. İkisi de gece yarısından sonra piyano çalıp kısık sesleriyle şarkı söyleyen Afro - Amerikalar. 
     İkisi de yok. 
     Herşey aynı değil Arthurs'da. 
     Yıllar ne çabuk geçiyor. 
     Uzun durmak içimden gelmiyor. Yan taraftaki Marie's Crisis'da düzen değişmiş değil. Off - Broadway'den gelenler, yine aynı piyanonun çevresinde toplanmış neşeyle söylüyorlar. Etrafa aldırdıkları yok Cabaret ve Oklohoma müzikallerinden parçalarla tabii ki New York, New York... 
     Burada da bir eksik var. Elinde tepsisiyle içki dağıtırken şarkı söyleyen koca göbekli kırmızı burunlu garsonu gözüm arıyor ama yok, gitmiş. Maries's Crisis'ın havası bir neşeli, bir kederli... 
     Carnegie Deli'nin pastrami'si de, böğürtlenli cheese cake'i de kocaman porsiyonlarıyla aynı. Woody Allen'in fotoğrafı da aynı yerde. "İyi ki Bach var " dediği Manhattan filmlerinden birinde kendisiyle birlikte burası da şöyle bir geçerdi. Carnegie Deli'deki tek değişiklik, duvardaki Clintonlar'ın imzalı fotoğrafıydı. 
     Görünmez adam oldum. 
     Gece vakti Manhattan'ı dolaşıyorum. 
     "Manhattan'da kendimi hiçbir zaman yabancı hissetmedim. Buralarda zaman geçirmiş milyonlarca insan gibi eylül felaketi beni de kişisel olarak üzdü. Kendime ait hissettiğim birşeyi yıkıp yok etti" diyor Peru'lu yazar Mario Vargas Llosa. 
     Şöyle devam ediyor 
     "Manhattan'da birkaç gün geçirdikten sonra her seferinde sanki daha çok kalmışım gibi hissederdim. Bu birkaç günün bana verdiği heyecan ve yorgunluğu başka hiçbir şehirde hissetmezdim. New York'ta kendimi hep dünyanın merkezinde, bir tür modern Babil'de hissettim. Evrendeki bütün dillerin, dinlerin ve kültürlerin temsil edildiği Borgesvari bir merkez..." New York Times, 11.12. 01 
     Homurtusu hiç bitmiyor uyku nedir bilmeyen bu şehrin. Otelin 38. katındaki odamdan güneşin doğuşunu seyrediyorum. 
     Sis içinde Manhattan. 
     İkizler'in yerindeyse koca bir çukur 
     Ground Zero 
     Fulton Street'teki tahta platforma çıkıp içimde tuhaf bir hüzün, çukuru seyrettim. Bir mezar sanki, koskoca bir mezar sanki 
     Fanatizme lanet ettim. Tahta perdenin bir tarafına, "Barış, Hasan Cemal, 5 Şubat 02" diye tarih attım. 
     İyi pazarlar 
     
     







Sevgililer gülü 


Saddam'ın mesajı 


Deliliğin gürültülü ırmağı New York'sa 


Etek ve söylem 


Nazım'ın son fotoğrafı 


Hocalar hala zam alamadı 48 


Kapıldım gidiyorum, bahtımın rüzg rına 


Akal Atilla, bu müjdeleri duyamadı 


Ne yanlış gitti 


Koç ve Sabancı, kapasite kiralayıp cep'e girecek 


Savaş kumpanyası komiklerini sunar 


Arsa değeri böyle bulunur 


Ağabeylik taslamanın sonu 


Bu ekonomi büyümeye nasıl geçecek 


"Çılgın Haftasonu" 


</TEXT>
</DOC>
