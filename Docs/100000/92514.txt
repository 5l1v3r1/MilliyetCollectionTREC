<DOC>
<DOCNO> 92514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur31.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Arınç ile MHP'liler arasındaki söz düellosu sürüyor... 
</HEADLINE>
<TEXT>

     AK Parti Grup Başkanı Bülent Arınç, MHP Grup Başkanvekilleri'nin eleştirilere yanıt vermek yerine hakarete ve tehdit etmeye yeltendiklerini söyledi. 
     Arınç, MHP Grup Başkanvekili İsmail Köse ile Mehmet Şandır'ın kendisine yönelik sözlerine yanıt verdi. ''Ben bir siyasetçiyim, hukuki ve ahlaki anlamda doğru bulduğumu ortaya koyar, bunun aksine siyaset güdenleri eleştiririm'' diyen Arınç, dünkü AK Parti Grup toplantısında da eleştirilerde bulunduğunu, MHP Lideri Devlet Bahçeli veya partisine hakaret taşıyan hiçbir söz söylemediğini belirterek, şunları söyledi 
     ''MHP Grup Başkanvekillerinden gerekiyorsa sözlerime karşılık delil ve belgeleri sunmalarını, gerekiyorsa eleştirmelerini beklerdim. 
     Ancak ne yazık ki, ikisi de sözlerime karşılık vermek yerine hakaret yolunu seçmişler ve tehdit etmeye yeltenmişlerdir. Bu haksızdır. Asıl hakareti yapanların, konuştukları cümlelere bakılırsa kimler olduğu ortadadır. Bugün ve her zaman MHP'ye düşen en dürüst iş, eleştirilere doğru karşılık vermektir. 
     MHP temsilcilerinin Anadolu'da AK Parti'yi hedef alan suçlamalarını grup toplantısında delilleriyle ortaya koydum. Buna kızmak ve feverana kapılmak doğru değildir. Ben hayatımda hiç kimseye hiçbir vesileyle hakaret etmedim. Sayın Bahçeli'ye de MHP mensuplarına da hakaret etmem. Bu küçük insanların işidir. Ama eleştiri hakkımı da sonuna kadar kullanırım. Eleştiri ile hakareti farkedemiyorlarsa bu onların sorunudur'' Arınç, MHP ile ilişkilerinin en iyi noktada olmasını istediğini belirterek ''Lütfen sözlerine dikkat etsinler, fevri hareket etmesinler. En azından Sayın Bahçeli kadar aklıselim sahibi olsunlar'' dedi. 
     





</TEXT>
</DOC>
