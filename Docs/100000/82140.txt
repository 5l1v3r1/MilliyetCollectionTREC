<DOC>
<DOCNO> 82140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/dunya/adun.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Demokrasi için güvenoylaması 
</HEADLINE>
<TEXT>

Fransa, bugün yapılacak olan cumhurbaşkanlığı ikinci tur seçiminde ırkçı lider Le Pen’e karşı demokrasi sınavı verecek. Fransız basını dün Chirac’a oy verilmesini isteyen başlıklarla çıktı 
     MİNE G. KIRIKKANAT Paris 

     Fransa’da bugün yapılacak cumhurbaşkanlığı 2. tur seçimi bir anlamda demokrasinin kaderini belirleyecek. Çünkü cumhurbaşkanlığı için yarışan adaylardan en azından birinin olumsuz siyasi kimliği ve cumhurbaşkanlarının geniş yetkilerle donanmış olması, demokrasiyi tehdit altına sokabilecek unsurlar olarak algılanıyor. Kısaca yeni cumhurbaşkanının kim olacağı sorusuna verilen cevap, Fransa’nın 5 yıllık siyasi geleceğine damgasını vuracak. 
     21 Nisan’da yapılan birinci turda, şaşırtıcı çıkışıyla Sosyalist Başbakan Lionel Jospin’i yarış dışı bırakan aşırı sağcı Ulusal Cephe lideri Jean - Marie Le Pen ile şimdiki Cumhurbaşkanı, merkez sağın lideri Jacques Chirac arasında geçecek ikinci turda, Fransız solunun blok halinde Chirac’ı desteklemesi bekleniyor. Chirac’ın en az yüzde 70 oyla yeniden cumhurbaşkanı seçilmesine kesin gözüyle bakılıyor. 
     
     Ilımlılar birleşti 
     İlk turdaki şokun ardından harekete geçen sağduyu refleksi, kampanyanın son gününe kadar devam etti. Ulusal Cephe’yle aynı çizgideki bir iki küçük partinin dışında, tüm ılımlı sağ ve sol partiler Chirac’a destek veriyor. 15 günden beri süren Le Pen karşıtı kampanyaya katılan yazılı basın dün, Chirac’a oy verilmesini telkin eden başlıklarla çıktı. 
     
     Cumhuriyete evet’ 
     Liberation gazetesi, "Cumhuriyete ve demokrasiye EVET" diye başlık atarken, Le Figaro gazetesi, "Fransa için, elbette Chirac" dedi. Le Parisien gazetesi ise, "Demokrasiyle oynamayalım" manşetiyle çıktı. 
     
Rekor katılım bekleniyor      Fransa cumhurbaşkanlığı seçiminin ikinci turu için oy verme işlemi, bugün yerel saatle 09.00’da başlayacak, sandıklar taşrada saat 18.00’e kadar, büyük kentlerde ise saat 20.00’ye kadar açık kalacak. İlk turun aksine, ikinci turda seçime katılım oranının yüksek olması bekleniyor. İlk turda, 40 milyon seçmenin yaklaşık yüzde 28’i sandığa gitmemişti. Son yapılan anketler, Cumhurbaşkanı Jacques Chirac’ın ikinci turda yüzde 75 ile 82 arasında oy alacağını gösteriyor. Le Pen’in ise yüzde 18 ile 25 arasında oy alması bekleniyor. 
     



 DÜNYA 










</TEXT>
</DOC>
