<DOC>
<DOCNO> 67994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/soneko01.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Türkiye'de bir vergi düzensizliği var'' 
</HEADLINE>
<TEXT>

     Devlet Bakanı Kemal Derviş, Türkiye'de vergi düzensizliği olduğunu söyledi. 
     Derviş, Ankara'nın çalışmak ve arkadaşlık için elverişli bir ortamı bulunduğunu anlatarak, ''Ama İstanbul'un da denizini özlüyorum. İstanbul'u çok seviyorum'' dedi. 
     Derviş, Ekonomi Muhabirleri Derneği EMD üyeleriyle düzenlenen sohbet toplantısında, bir gazetecinin ''Krizle birlikte, çok uluslu spekülatif sermaye girişi saldırı olarak niteleniyor. Siz de böyle bir bağlantı kuruyor musunuz Dalgalı kurun getirdiği belirsizlikler nedir '' sorusu üzerine, sıcak para, hatta bir hücum bile sayılabilecek spekülatif para hareketlerinin bütün dünya ekonomisi için çok ciddi bir sorun olduğunu ifade etti. 
     Bütün dünyada bir günde trilyonlarca doların el değiştirdiğini belirten Derviş, ''Bu ortamın içindeyiz. Bu ortamın dışına çıkmamız mümkün değil. Ama faydası da oluyor. Hızlı hareket ediyorsunuz'' dedi. 
     Yüksek enflasyonist ve kırılgan bir ortamda, esnek kurun ciddi bir tedbir olduğuna işaret eden Derviş, şöyle devam etti 
     ''Sıcak para esnek kur olduğunda rahat, hızlı hareket edemiyor. 
     Bazı ülkeler sıcak parayı özel vergiyle kırmaya çalıştılar, Şili gibi... Ancak bunu yönetmek kolay değil. Vergiler girişte düşünülmeli. 
     Bir kere konvertibiliteye geçtiğiniz anda kesinlikle serbest geçiş güvenini vermeniz lazım. 'Paranızı getirdiniz ama, istediğim zaman da çıkarsınız' güvenini vermeniz lazım. Getirirken ufak bir vergi alımı şeklinde düşünülebilir. Ancak bunu pratikte yapmak zor. Şu anda mevcut durum dışında birşey yapmayı düşünmüyoruz.'' ''Türkiye'de bir vergi düzensizliği var'' diyen Derviş, 2003 yılına çok daha adil ve etkin bir vergi düzeniyle girilmesi ve insanların geçmişiyle değil geleceğiyle uğraşan bir vergi sistemi getirilmesinin çok faydalı olacağını söyledi. 
     
     Tarımda destek dar gelirliye 

     Derviş, tarım sektörüne ilişkin bir soru üzerine de, bu sektöre bir miktar destek vermek gerektiğini ifade ederek, şöyle konuştu 
     ''Bu desteğin iki önemli hedefi olmalı. Birincisi, tarımın uzun vadeli sağlıklı gelişmesi engellenmemeli. Buna ters düşen bir destekleme düzeni Türkiye'yi çok gerilerde bıraktı. İkincisi, gerçekten bir destek ayrılacaksa, bunun dar gelirliye yönelmesi lazım. 
     Pratikte bunu başarabilecek miyiz Onu sorgulamak gerekiyor. Pratikte doğrudan destek düzeni dar gelirli çiftçinin yararına mı işleyecek 
     Herhangi bir siyasi veya başka türlü sapmalara müsaade edilmeden uygulanacak mı O konuda hassas davranmamız lazım. Model belki doğru, hedef doğru.'' Devlet Bakanı Derviş, Anadolu'ya yaptığı ve yapacağı ziyaretlerle ilgili soru üzerine de, Türkiye'nin sadece Ankara ve İstanbul'dan mevcut olmadığını söyleyerek, Anadolu'nun birçok yerine gidip insanların sorunlarını dinlemesinin yararlı olduğunu kaydetti. 
     Bankacılık Düzenleme ve Denetleme Kurumu'nun BDDK ilgili bakanı olduğunu, BDDK'nın kendisine bağlı bulunmadığını hatırlatan Derviş, ''BDDK'ya talimat vermek durumunda değilim, vermek de doğru olmaz. 
     Aynen Merkez Bankası'nda olduğu gibi. Merkez Bankası ve BDDK özerk kuruluşlardır. O ayırıma dikkat etmemiz lazım'' diye konuştu. 
     Bir basın mensubunun reel sektörle ilgili soru ve endişeleri dile getirmesi üzerine de Derviş, şöyle dedi 
     ''Soru ve endişeleriniz son derece doğrudur, son derece yerinde. 
     Acil bakımdan çıktık ama reel sektör gerçekten ağır bir darbe yedi. 
     Çok kırılgan bir ortamda hareket ediyor hala. Dolayısıyla her bakımdan reel sektöre yardımcı olmamız gerekiyor ama tabi kamu finansman dengesini bozmadan.'' 
     






</TEXT>
</DOC>
