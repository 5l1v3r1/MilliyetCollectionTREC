<DOC>
<DOCNO> 62131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/siyaset/siy03.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Damada kıza, TSE garantisi 
</HEADLINE>
<TEXT>

Türk Standartları Enstitüsü’ne başkan seçilen Öztürk’ün ilk icraatı, damadını ve kızını memur olarak atamak oldu 
     MUSTAFA BAKACAK İstanbul 

     Türk Standardları Enstitüsü TSE Başkanı Bekir Öztürk bir ilke imza attı. İlk yönetim kurulu toplantısında damat adayı, ardından da kızını memur olarak işe aldırdı. Soruşturma nedeniyle uzaklaştırılan bir müdür de göreve döndü. 
     Türkiye’de, iğneden ipliğe herşeyin standardını belirleyen TSE’nin kalitesi Öztürk’ün altına imza attığı uygulamalarla sarsılıyor. "İhtiyaç yoksa personel almam" diyen Öztürk, göreve, geçen yıl mayıs ayının son haftasında başladı. Öztürk, 1 Haziran 2001’de yapılan ilk yönetim kuruluna başkanlık etti. Toplantıda, aralarında Öztürk’ün damat adayı Fuat Özkök’ün de bulunduğu 17 kişinin işe alınmasına karar verildi. Bir hafta sonra da TSE’nin Gebze’deki Bölge Müdürlüğü’ne memur olarak ataması yapıldı. Teftiş Kurulu Başkanlığı’nın mal bildiriminde bulunmadığı için başlattığı soruşturma kapmasında görevinden uzaklaştırılan, savcılığa sevkedilen Kalite Kampüsü Bölge Müdürü Savaş Avcı da ağustosta eski görevine döndü. Öztürk’ün kızı Elif, ağustos ayı sonunda Fuat Özkök’le evlendi. Böylece soyadı Özkök olan Elif, 23 Ekim 2001’de kadrolu memur olarak işe alındı. Elif, kocası gibi atamasının yapıldığı Bölge Müdürlüğü’nde yedi gün sonra çalışmaya başladı. 
     Elif’in göreve başladığını bildiren kasım 2001 tarihli evrakın altında imzası bulunan Avcı, hakkındaki soruşturma dosyasının savcılığa gönderilmesinden sonra tekrar görevinden uzaklaştırıldı. Öztürk’ün yerine sorularımızı cevaplayan kurumun genel sekreteri Enver Başarır, işe alımların yönetim kurulu kararıyla gerçekleştiğini, Fuat ve Elif Özkök’ün işe alınmalarında hiçbir sakınca görmediklerini, TSE’de aralarında aile bağı olan 200’e yakın kişinin çalıştığını belirtti. Başarır, kuruma sahip çıkılması açısından bilinen kişilerin alınmasının daha doğru olacağı görüşünü savundu. 
     



 SİYASET 














</TEXT>
</DOC>
