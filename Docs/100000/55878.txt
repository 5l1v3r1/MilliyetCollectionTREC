<DOC>
<DOCNO> 55878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo11.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın beraberliği İtalyanlar'ı memnun etti 
</HEADLINE>
<TEXT>

     Avrupa Şampiyonlar Ligi 2. tur B 
     Grubu'nda FC Barcelona ile 2-2 berabere kalan Galatasaray, aynı grupta bulunduğu İtalya'nın AS Roma takımını sevindirdi. 
     İtalyan spor basınında bugün yapılan yorumlarda, ''Galatasaray, Avrupa takımlarının kabusu olmayı sürdürüyor. Ne olursa olsun Galatasaray'a 'bravo' demek gerekir. Avrupa'nın büyük takımlarını sallıyor. İlk turda Lazio'yu elediğini de unutmamak gerekir'' ifadeleri kullanıldı. 
     La Gazzetta dello Sport Gazetesi, ''Saviola, Barcelona'yı kurtarıyor'' başlığını atarken, ''Galatasaray, Barcelonalı'lara acı çektiriyor. Lucescu'nun takımını yalnızca Saviola durdurabiliyor. 
     Barcelona, ilk 10 dakika mükemmel oynadı, art arda yediği 2 golden sonra zafere ulaşamak için herşeyi denedi ama başaramadı. Sonuçta Roma'yı memnun eden beraberlik çıktı'' denildi. 
     Corriere dello Sport Gazetesi de, ''Arjantinli Saviola'dan 2 gol'' başlığı altında, ''Barcelona, Türkler karşısında çökme riski yaşadı daha sonra beraberliğe memnun oldu. Nou Camp'ın yeni idolü genç Saviola'' yorumunda bulundu. 
     Bu arada kendi sahasında FC Liverpool ile 0-0 berabere kalan AS Roma takımı için basında, ''Capello'nun takımı zincire bağlanmış gibiydi. Liverpool duvarını aşamadı. Heyecanı düşük stratejik bir maçtı. Samuel harika bir oyun çıkarırken, Batistuta düş kırıklığı yarattı'' ifadeleri ön plana çıktı. 
     Gol pozisyonu yaratamadıklarından yakınan AS Roma Teknik Direktörü Fabio Capello da, ''Barcelona'daki beraberlik gösteriyor ki bu grup en dengeli grup. Kimin çıkacağını en son maçlar belirleyecek'' dedi. 
     






</TEXT>
</DOC>
