<DOC>
<DOCNO> 85138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/dunya/adun.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’den tehdit 
</HEADLINE>
<TEXT>

Ülkesine yasadışı göçmen akınından Türkiye’yi sorumlu tutan İngiltere Başbakanı, Türkiye’ye "Göçmenleri geri al, aksi takdirde ekonomik yaptırım uygularım’ demeye hazırlanıyor 
     NEVSAL ELEVLİ Londra 

     İngiltere Başbakanı Tony Blair, ülkesine yönelik yasadışı kaçak göçmen akınında rolü olduğunu öne sürdüğü Türkiye’ye karşı sert önlemlere başvuracağını ve İngiltere’nin Türkiye’ye yaptığı yardımları kesebileceğini bildirdi. Kaçak göçmenlere karşı mücadele için 3 maddelik bir plan hazırlayan Blair, konuyu önümüzdeki ay İspanya’nın Seville kentinde yapılacak AB zirvesine getirecek. 
     The Guardian gazetesinin haberine göre, Hollanda’da Pim Fortuyn, Fransa’da da Le Pen gibi yabancı düşmanı aşırı sağcı siyasi hareketlerin göçmen sorununu istismar ederek elde ettikleri seçim başarısı Blair’i alarma geçirdi. 
     
     Üç maddelik mücadele planı 
     Dün AB Dönem Başkanı İspanya Başbakanı Jose Maria Aznar ile Londra’da görüşen Blair’in çığrından çıkan sığınmacı ve kaçak göçmen akınına karşı inisiyatifi yeniden ele almayı amaçladığı belirtildi. 3 yıl önce Finlandiya’nın Tampere kentinde yapılan AB zirvesinde kararlaştırılan önlemlerin yetersiz kaldığını vurgulayan Blair’in, sınırlarında gerekli kontrolleri yapmayarak Avrupa’ya serbest geçiş kapısı gibi işlev gördüğüne inandığı Türkiye ve eski Yugoslavya ülkelerini hedef aldığı bildirildi. 
     Blair’in kaçak göçmenlere karşı 3 maddelik mücadele planı şöyle 
     1 AB sınırları derhal sıkı denetim altına alınacak. Geçtiğimiz yıllarda İtalyan ve İngiliz göçmen bürosu elemanlarının Balkanlar’da görevlendirilmesi çok olumlu sonuç verdi ve Saraybosna’ya kaçak girişi yüzde 90 oranında azaldı. Bu uygulama tüm AB’ye yayılacak. 
     2 Türkiye ve eski Yugoslavya gibi üçüncü ülkelere karşı sert tedbirlere başvurulacak. Bu ülkelerden, sınırlarını aşarak Avrupa’ya kaçak giren insanları geri alması istenecek. Aksi takdirde ekonomik önlemler gündeme gelecek ve yardımlar kesilecek. 
     3 AB’nin Asya ve Ortadoğu ülkelerine en yakın sınırında bulunan Yunanistan gibi ülkelere gerekli önlemleri alabilmesi için yardım yapılacak. Sınırlarda daha fazla personel görevlendirebilmesi için mali destek verilecek. 
     The Guardian, Blair’in önerisinin İspanya Başbakanı Aznar tarafından hemen kabul edildiğini ve AB zirvesinde bu doğrultuda bir karar çıkmasının beklendiğini yazdı. 
     



 DÜNYA 












</TEXT>
</DOC>
