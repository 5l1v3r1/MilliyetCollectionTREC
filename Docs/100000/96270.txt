<DOC>
<DOCNO> 96270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sondun10.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon başdanışmanı Perle "Saddam'ı kolayca deviririz" 
</HEADLINE>
<TEXT>

     ABD Savunma Bakanlığı Pentagon'un Savunma Politikası Kurulu Başkanı Richard Perle, ABD'nin düzenlemeyi planladığı askeri harekatla Irak lideri Saddam Hüseyin'i kolaylıkla devirebileceğini söyledi. 
     Eski ABD Başkanı Ronald Reagan döneminde Savunma Bakanı Yardımcısı olan Perle, ABD'nin kamu televizyonu PBS'de, Dışişleri Bakanlığı'nın eski sözcülerinden James Rubin'in Irak konusunda hazırladığı programa katıldı. 
     Richard Perle, ABD silahlı kuvvetlerinin elinde son teknolojik gelişmelerin sağladığı olanaklarla olağanüstü güçlü silah sistemleri bulunduğunu ve Irak Devlet Başkanı Saddam Hüseyin'in ordusunun ise sanılandan çok daha zayıf olduğunu söyledi. 
     Perle, bu durumda yoğun hava bombardımanının ardından sınırlı sayıda Amerikan askeri ve Iraklı muhalif güçlerin birlikte düzenleyeceği bir kara harekatında Saddam'ın ordusunun kolaylıkla yenileceğini savundu. 
     Perle, ''Saddam'ın birlikleri, bizim bombardımanımızda imha olmak veya saf değiştirmek seçeneğiyle karşılaşacak. Irak ordusunun önemli kısmının saf değiştireceğini düşünüyorum'' dedi. 
     Bu arada Perle konuşmasında, Iraklı Kürtlere değinirken ''Kürt dışişleri bakanı'' ifadesini kullandı. Perle'ün bu ifadeyle kimi kastettiği anlaşılamadı. 
     ABD Savunma Bakanı Yardımcısı Paul Wolfowitz, Ankara'da dünkü temaslarının ardından yaptığı açıklamada, Irak'ta Kürt devleti kurulmasına karşı olduklarını vurgulamıştı. 
     Perle bu bölümde, El Kaide örgütüyle bağlantılı teröristlerin Kuzey Irak'ta Saddam rejimiyle işbirliği içinde olduğunu anlattı. 
     Rubin'in ''Bu harekatta Iraklı Kürtlere ihtiyaç var. Kürtleri daha önce hayal kırıklığına uğratmadık mı '' diye sorması üzerine, Perle, ''ABD'nin daha önce çatışma ortamlarında defalarca Iraklı Kürtleri yalnız bırakarak ihanet ettiğini'' söyledi. 
     Perle, ''Bu defa Saddam'ı devirmekte kararlı olduğumuzu anlatarak desteklerini sağlamalıyız'' dedi. 
     





</TEXT>
</DOC>
