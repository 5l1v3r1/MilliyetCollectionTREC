<DOC>
<DOCNO> 59269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun10.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Tora Bora mağaralarında savaşan Afganlara para veriyor 
</HEADLINE>
<TEXT>

     Amerikan ordusunun, Afganistan'daki dağlık Tora Bora bölgesindeki mağaralarda Amerikalı askerlerin yerine ön saflarda çarpışsın diye Afganlara para verdiği bildirildi. 
     New York Times gazetesindeki haberde, Amerikan ordusunun, Suudi asıllı terörist Usame Bin Ladin'in arandığı Tora Bora mağaralarında Amerikalı askerlerin yerine birliklerin başına geçip ön saflarda çarpışsın diye Afganlara paranın yanı sıra silah, kışlık giysi verdiği belirtildi. 
     Haberde, Amerikalı bir subayın ''Bizim için söz konusu olan, onlara daha aktif rol vermektir'' dediği de kaydedildi. 
     Bu arada, dün gece Amerikan uçaklarının Afganistan'ın doğusundaki Paktika bölgesinde bulunan Naka köyüne düzenlediği bombardımanda en az 25 kişinin öldüğü bildirildi. 
     Merkezi Pakistan'da bulunan Afgan İslami Basın Ajansı AIP , bombardımanda 4 kişinin de yaralandığını, bombardıman kurbanlarının çoğunun kadın ve çocuk olduğunu duyurdu. 
     AIP'deki haberde ayrıca, 5 evin yıkıldığı, bunlardan birinin Taliban komutanı Molla Tauhav'ın evi olduğu ve Molla'nın bombardıman sırasında evinde olmadığı kaydedildi. 
     Paktika eyaleti, Taliban rejiminin devrilmeden önce etkin olduğu Paktia, Nangarhar, Zabul ve Kandahar arasında yer alıyor. 
     






</TEXT>
</DOC>
