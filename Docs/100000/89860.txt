<DOC>
<DOCNO> 89860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/soneko19.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada hızlı düşüş... Hisse senetlerinin kaybı 4'ü aştı 
</HEADLINE>
<TEXT>

     İstanbul Menkul Kıymetler Borsası'nda İMKB 2. seansta satışların sürmesiyle birlikte, ilk yarım saatte hisselerin günlük ortalama değer kaybı yüzde 4'ü aştı. 
     Haftanın son seansının ilk yarım saatinde, özellikle mali kağıtlarda görülen satışlarla Ulusal 100 Endeksi 9,349.39 puana geriledi. Puan kaybı 425.00 puana çıkarken, hisseler ortalama yüzde 4.35 değer yitirdi. 
     Mali endeksdeki kayıp ise yüzde 4.92'yi buldu. 
     Saat 14.45 itibariyle, Ulusal 100 Endeksi 9,416.25 seviyesinde bulunuyor. Puan kaybı 358.14, hisselerin değer kaybı yüzde 3.66 olarak belirlendi. Mali endeksdeki kayıp ise yüzde 4.55 oldu. 
     Şekeryatırım Menkul Değerler A.Ş. Kurumsal Finansman ve Araştırma Bölümü Müdür Yardımcısı Aslı Yüksel, gelen satışlarla 9 bin 500 seviyesindeki desteğin kırıldığını bildirdi. 
     Banka bilançolarının piyasayı tedirgin ettiğini ifade eden Yüksel, ''Enflasyon muhasebesiyle yapılan bilançolara piyasa henüz alışkın değil. Bilançoların ayrıntısını piyasa göremedi. Çok güçlü bir destek noktasının altındayız. Bıçak sırtındayız'' dedi. 
     Aslı Yüksel, diğer alternatif piyasalarda panik ve agresif hareketler olmadığını belirtti. 
     





</TEXT>
</DOC>
