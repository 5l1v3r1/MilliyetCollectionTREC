<DOC>
<DOCNO> 78616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/yazar/uras.html </URL>
<DATE> 2002/04/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
ABD’de ekonomiyi kamu canlandırıyor 
</HEADLINE>
<TEXT>

     Uçaklar 11 Eylül’de New York’taki iki kuleyi devirdikten sonra ekonominin kötüye gidişini önlemek için federal hükümetin neler yapması gerektiği gündeme geldiğinde, hem Demokrat Parti, hem Cumhuriyetçi Parti yönetimi kamunun piyasayı fonlaması konusunda görüş birliği içindeydi. 
     Ancak Demokratlar fonlamanın doğrudan kamu harcaması yoluyla yapılmasını savunurken, Cumhuriyetçiler vergi indirimi yoluyla piyasanın rahatlatılmasının yerinde olacağında ısrar ediyordu. Bu nedenle federal hükümetin ne yapacağı uzun süre anlaşılamadı. Fakat Bush yönetimi Kongre ve Senato’nun kararını beklemeden harcama musluğunu açtı. 2001 Ekim ayından 2002 Şubat ayı sonuna kadar 5 aylık dönemde bütçe harcamaları yüzde 13.1 oranında artırıldı. Bu artış ekonominin daha kötüye gitmesini önledi. Bu dönemde kamu harcamaları yoluyla ekonomiye ek olarak 100 milyar dolar dolayında para enjekte edildi. 
     Federal bütçeden, işsizlere yapılan ödemeler yüzde 66, sağlık yardımları yüzde 16, savunma harcamaları yüzde 12, hastane yardımları yüzde 8, sosyal yardımlar yüzde 6, diğer harcamalar yüzde 17 artırıldı. Federal bütçeden yapılan bu harcamalara paralel olarak eyalet bütçeleri ile belediye bütçelerinden yapılan harcamalarda da artış kaydedildi. 
     Kongre ve Senato’da geciken ek harcama ve vergi kesintisi kanunları yılbaşında yürürlüğe girdi. 11 Eylül olayına bağlı iç güvenlik harcamaları ile Afganistan savaşına bağlı dış güvenlik harcamaları da devam ediyor. 
     Bush’un önümüzdeki yıl iç güvenlik için bütçeden 37.7 milyar dolar harcama kararı, bu konuda faaliyet gösteren firmalara büyük iş imkanı sağlayacak. Belli olduğu kadarı ile ilk müdahale gücünü artırmak için 4 milyar, biyolojik terör ile mücadele için 6 milyar, hudut güvenliği için 11 milyar, uçuş güvenliği için 5 milyar, genel güvenlik için 5 milyar, internet güvenliği için 1 milyar dolar harcama yapılacak. Afganistan savaşını sürdürmek için verilen silah siparişleri de ekonomide durgunluktan gelişmeye geçişe yardım edecek. 
     Kamu kesiminde harcama artışları, özel sektöre para akışına ve özel tüketim harcamalarının artmasına neden oluyor. Özel tüketimde en önemli kıpırdanmanın otomobil satışındaki gerilemenin durması ve artışın başlaması olduğu söyleniyor. Faizler yıllardır görülmemiş biçimde aşağılarda seyrediyor. Buna rağmen insanlar kredi kullanmada ve paralarını harcamada çekingen. 
     Bir yıl önce yüzde 8 olan "ana faiz oranı" prime rate şimdilerde yüzde 4.75 oranında. Merkez Bankası faizi yüzde 4.50’den yüzde 1.25’e çekildi. Üç ay vadeli Hazine bonosu faizi yüzde 4.16’dan yüzde 1.82’ye geriledi. En yüksek faiz otuz yıl vadeli Hazine bonolarında. O da yüzde 5.78 dolayında. 
     Borsada 11 Eylül sonrası bunalım atlatılmış durumda. Genel gösterge kabul edilen "Standart and Poor’s 500" endeksi 1150’lerde dolanıyor. Geçen yıl mart ve mayıs aylarında bu endeks 1300’lere yaklaşmıştı ama, mayıstan sonra inişe geçmiş, eylülde 900’e doğru gerileme göstermişti. 
     
     







Laiklik, türban, CHP 


Ne icatlar var 


Mutsuz çoğunluk... 


Tayyip Erdoğan rüzgarı nasıl kesilir 


Kar helvası 


ABD'deki Musevi lobisi 


Laik ya da dinci olmak yetiyor mu 


Adım adım AB... 


Bir düşük sinerji toplumu öyküsü 


Sopa’ kültürü 


Beşiktaş ve şaibeli’ lig 


Eczacıbaşı'na göre sihirli formül yok 


ABD’de ekonomiyi kamu canlandırıyor 


Rakamlara ceza verilemez ki 


</TEXT>
</DOC>
