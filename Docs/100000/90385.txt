<DOC>
<DOCNO> 90385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur10.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ormanı yakan "yanacak"... 
</HEADLINE>
<TEXT>

     İzmir Orman Bölge Müdürü Güven Yazıcı, piknik yapan vatandaşların orman yangını konusunda duyarlı davranmaları gerektiğini belirterek, ''Birçok kişi orman yangını çıkarılması halinde uygulanan ağır para ve hapis cezalarından habersiz'' dedi. 
     Yazıcı, Orman Kanunu ve Türk Ceza Kanunu'nun 1995 yılından geçerli olmak üzere, orman yangınlarıyla ilgili yaptığı düzenlemenin vatandaşlar tarafından ''iyi bilinmesi'' gerektiğini söyledi. 
     Orman yangınıyla ilgili suçlarda hapis cezalarının standart olduğunu, para cezalarının ise her yıl belirli bir oranda arttığını kaydeden Yazıcı, orman idaresinin belirlediği konak yerlerinin dışındaki yerlerde geceleyen kişilere, bu yıl 29 milyon lira para cezası uygulanacağını kaydetti. 
     ''Ormanda izin verilen ve ocak yeri olarak belirlenen yerler dışında ateş yakan, izin verilen yerlerde yakılan ateşi söndürmeden alanı terkeden ve ormana sönmemiş sigara veya yangına dolaylı sebep olacak madde atanlara'' 1 yıldan az olmamak üzere hapis ve 290 milyon lira ile 1,5 milyar lira arasında para cezası verileceğini belirten Güven Yazıcı, şöyle konuştu 
     ''Ormanlara 4 kilometre mesafedeki köy hudutları içinde, anız ve benzeri bitki örtüsü yakanlara, 1 yıldan az olmamak üzere hapis, 1, 5 milyar ile 8,5 milyar liras arasında para cezası verilir. 
     Tedbirsizlik ve dikkatsizlik sonucu orman yangınına sebep olanlara da 2-5 yıl arası hapis, 5-14 milyar lira arası ağır para cezası uygulanır. '' Kasten orman yakanları ise daha büyük cezaların beklediğini kaydeden Yazıcı, ''Ormanlık alanları kasten yakanlar için 10-15 yıl arası ağır hapis, 14-29 milyar lira arası para cezası kanunda öngörülüyor. Ölüm sözkonusu olursa müebbet hapis cezası da gündeme geliyor'' dedi. 
     Yazıcı,'' Vatandaşlarımız, mangal yapmayı çok istiyorlarsa piknik alanı olarak belirlenen alanları tercih etsinler. Köylerde yaşayan yurttaşlarımızdan ve çobanlardan da rüzgarlı havalarda ateş yakmamalarını istiyoruz'' diye konuştu. 
     





</TEXT>
</DOC>
