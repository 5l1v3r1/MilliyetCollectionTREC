<DOC>
<DOCNO> 74317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/yasam/ayas.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
O KAPKAÇÇI hayatımı çaldı’ 
</HEADLINE>
<TEXT>

Beyin kanaması geçirdi, yüzü dağıldı umutları söndü. Güzel Fatma’yı bir kapkaççı, aynalara bile küstürdü... 
     TAYLAN YILDIRIM 

     Fatma Ünsal, bir yıl öncesine kadar tiyatrocu olmak istiyor, umutlarla dolu yaşamına yeni halkalar eklemek için çabalıyordu... Ancak huzur dolu hayatı bir anda karardı yerini uykusuz gecelere, aynalara küskün günlere ve eskisi gibi olabilme’ çabasına bıraktı... Tüm bunların nedeni ise çantasını almak isteyen bir kapkaççıydı 
     
     1 milyon 350 bin lira 
     Manisa Celal Bayar Üniversitesi İktisat Fakültesi öğrencisi Fatma’nın kaderini değiştiren saldırı, geçen yılın mayıs ayında yaşandı. Arkadaş ziyaretinden dönerken, apartman girişinde çantasını almak isteyen kapkaççıya direnince, saldırgan tarafından acımasızca yumruklanıp tekmelendi. Oysaki çantasının içinde 1 milyon 350 bin lira para ile kredi kartları vardı. 
     Fatma, bu saldırı yüzünden beyin kanaması geçirdi, yüz kemikleri, çenesi ve damağı kırıldı. 
     
     Pipetlerle beslendi 
     Uzun süren tedaviyle ölüm tehlikesini atlatan genç kızın kırılan damak ve çenesi onarılmaya çalışıldı. Çene kemiği yerine oturmayınca yemek yiyemeyen, aylarca sadece pipetle çorba içerek beslenmeye çalışan Fatma Ünsal, gözkapaklarındaki sinirlerin zedelenmesi yüzünden haftalarca uyuyamadı. Ünsal’ın ağız bölgesinden göz kenarlarına, yanaklarından elmacık kemiklerine kadar da her yerine platin plak takıldı. 
     Yüzü için 2 kez daha ameliyat olması gereken Fatma, 2 yıl içinde eski haline dönme umuduyla yaşıyor. Ancak başına gelenlerden sonra aynalara küstüğünü de söylüyor. Kendisini ziyaret eden ve durumunu soranların, tedavisi süresince tek dayanağı olduğunu dile getiren genç kız, "Haberi gazeteden okuduktan sonra Ankara Huzurevi’nde kalan bir amca 3 kez beni aradı ve yaşamam için dua ettiğini söyledi. Hiç görmesem de onu çok sevdim" diyor. 
     Talihsiz kızın şimdi tek dileği, olayın hemen ardından açıklamalar yapıp saldırganın yakalanacağını söyleyen Emniyet Müdürü Halil Tataş’ın verdiği sözü tutması 
     
     



 YAŞAM 


















</TEXT>
</DOC>
