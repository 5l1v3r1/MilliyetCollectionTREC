<DOC>
<DOCNO> 63162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sontur10.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖDP'de şimdi suçlama zamanı... Söz Ufuk Uras'ta... 
</HEADLINE>
<TEXT>

     ÖDP Genel Başkanı Ufuk Uras, partiden istifaların bölünme değil, ayrışma olduğunu belirterek, "21'inci yüzyılın solcularıyla cemaat ve grup solcuları, kaba solcular ayrıştı" dedi. 
     Ufuk Uras, partisinin 7'inci kuruluş yıldönümü nedeniyle bir basın toplantısı düzenledi. Uras, ÖDP'nin 7 yaşına, "İnsanca bir Yaşam İçin Çözüm ÖDP'de" sloganıyla girdiğini söyledi. 
     Uras, ÖDP'deki iç tartışmalarla ilgili partiden istifa edenleri, "Grup solcuları, cemaat solcuları, kaba solcuları, geleneksel ve mutaassıp zihniyetler" nitelemelerinde bulundu. Partinin 7 yaşına girerken bu tür bir ayrışmayla 21'inci yüzyılın solcularının partisi haline geldiğini 
     belirten Uras, ayrılanlara eleştirilerini "Ölüm oruçlarının bitirilmesi için çaba göstermek yerine, ölüm oruçlarıyla dayanışma anlayışının zaten ÖDP fikriyatıyla bir ilgisi olamazdı. Bir tür gavur düşmanlığı anlayışıyla Avrupa düşmanlığı tutumunun ÖDP'yle uzaktan yakından ilgisi olamazdı. Dışımızdaki her türlü sola düşmanca bakışın ÖDP ile bir ilgisi olamazdı" diye sürdürdü. Uras, Murat Karayalçın'dan sema Pişkinsüt'e kadar solda yeni oluşum peşindeki her çevreyle görüşmelerini sürdürdüklerini, önümüzdeki dönemde seçim ittifakları dahil her türlü sol işbirliği ve dayanışması için çaba göstereceklerini bildirdi. Uras, Kürtçe eğitim girişimlerine yönelik operasyonları da eleştirirken, "Dilekçe gibi en temel bir insan hakkına bu şekilde bir muameleyi kabul etmiyoruz. Çağımız bilişim çağı. İnternet üzerinde 728 dil dolaşıyor. İnterneti de mi yasaklayacaklar" dedi. 
     






</TEXT>
</DOC>
