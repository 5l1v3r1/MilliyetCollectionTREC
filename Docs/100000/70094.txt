<DOC>
<DOCNO> 70094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/ekonomi/eko01.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüşvet ve kara paraya da teftiş 
</HEADLINE>
<TEXT>

5 Mart’ta Türkiye’ye gelecek olan IMF heyeti, hem ekonomik program uygulamalarını, hem de AB’ye uyum düzenlemeleri ile kara para ve rüşvetle mücadele önlemlerini inceleyecek 
     ANKARA Milliyet 

     Uluslararası Para Fonu IMF , yeni ekonomik programın ilk gözden geçirmesine İstanbul’dan başlıyor. IMF sözleşmesinin 4. maddesi kapsamında ülke denetimini de gerçekleştirecek olan IMF’nin çalışmasında rüşvetle mücadele’ konusu da yer alacak. 
     IMF Temsilcisi Odd Perr Brekk tarafından yapılan yazılı açıklamaya göre, Türkiye Masası Şefi Juha Kahkonen başkanlığındaki heyet, 5 Mart’ta Türkiye’ye gelecek. 15 gün kalması beklenen heyet, önce İstanbul’da işadamlarıyla görüşmeler yapacak. Heyet daha sonra Ankara’ya geçerek, birinci gözden geçirme çalışmalarına başlayacak. Ekonomi yönetimiyle birlikte yeni ekonomik program uygulamalarını gözden geçirecek olan heyet, niyet mektubunda yer alan yapısal reformların yapılıp yapılmadığına bakacak. Bu kapsamda, vergi reformu, bankalara sermaye desteği sağlanması ve kamu bankalarının yeniden yapılandırılması çalışmaları, "kamuda etkin yönetim ve şeffaflık" başlığıyla programda yer alan yolsuzlukla mücadele eylem planı, ihale yasası değişikliği, para politikası, enflasyon hedeflemesine yönelik çalışmalar, yatırım ortamının iyileştirilmesine yönelik düzenlemeler ve özelleştirme programı ele alınacak. 
     
     Ülke denetimi yapılacak 
     Heyet, IMF sözleşmesinin 4. maddesi gereğince her ülkede yapılan ülke denetimini de gerçekleştirecek. IMF’nin yayınladığı ülke raporlarına baz oluşturduğu belirtilen bu çalışma sırasında yapılacak görüşmelerle Türkiye’nin orta vadeli ekonomik görünümü ve büyüme hedefleri, ticaret politikaları, işgücü pazarı, Avrupa Birliği’ne AB uyum düzenlemeleri, iyi yönetişim ve şeffaflığın sağlanmasına yönelik adımlar, bütçe yönetimi, Ekonomik İşbirliği ve Kalkınma Örgütü OECD kararları çerçevesinde rüşvetle mücadele ve kara para aklanmasının önlenmesi için Türkiye’de gerekli adımların atılıp atılmadığı saptanacak. 
     



 EKONOMİ 





















</TEXT>
</DOC>
