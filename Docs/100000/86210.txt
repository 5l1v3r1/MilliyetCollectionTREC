<DOC>
<DOCNO> 86210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sondun05.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD basını "Er veya geç nükleer saldırıya uğrayacağız" 
</HEADLINE>
<TEXT>

     ABD'de yayımlanan New York Times gazetesi, ABD'nin er ya da geç nükleer saldırıya uğrayacağı görüşünü ortaya attı. 
     Gazetenin haftalık eki ''NYT Magazine'' dergisinde'', ''Nükleer Kabus'' başlığı altında yer alan yazıda, ''New York'luların dünyanın kesişme noktası olarak adlandırdıkları Time Square meydanında patlatılacak bir kiloton gücündeki ev yapımı nükleer bombanın 20 bin kişinin derhal, çok sayıda kişinin de radyasyon yüzünden ölmesine yol açacağı'' görüşü savunuldu. 
     ABD'ye kara, deniz ve demir yollarıyla saatte 2 bin adet ticari mal taşımakta kullanılan çelik konteyner girdiği kaydedilen yazıda, bunların yüzde 2'sinden azının denetlenmek üzere açıldığı, geri kalanların kontrolsüz şekilde giriş yaptıkları ve bunlardan birinin içine yerleştirilecek bir nükleer bombanın büyük yıkım ve paniğe neden olacağı belirtildi. 
     Derginin yazısında, Manhattan'ı çevreye bağlayan denizaltı tünellerinden birine kamyon içinde sokulacak küçük çaplı bir nükleer bombanın patlatılmasının akıl almaz bir faciaya yol açacağı, binlerce kişinin can vereceği, New York'un görünümünün değişeceği ve yine binlerce kişinin radyasyon nedeniyle acılar içinde kıvranarak ölüme mahkum olacağı kaydedildi. 
     Yazıda, teröristler tarafından yapılacak nükleer bir saldırının muhtemel hedefleri arasında Disneyland gibi büyük ilgi ve turist çeken eğlence merkezlerinin bulunduğu ifade edildi. 
     Teröristlerin küçük çaplı da olsa nükleer bombayı nereden bulabilecekleri konusunun da incelendiği yazıda, eski Sovyetler Birliği'nin depolarında 15-25 bin nükleer başlık bulunduğu ve teröristlerin bunlardan sadece birini ele geçirmelerinin yeterli olacağı vurgulandı. Yazıda, 8 ülkenin nükleer silaha sahip olduğunun bilindiği, örneğin Pakistan'ın geliştirdiği atom bombasının tamamıyla karaborsadan temin edilen malzeme ve sanayi casusluğu yoluyla başarıldığı anlatıldı. 
     Derginin yazısında, kitlelere korku ve terör saçmak isteyen bir kişinin şarbon yerine radyasyona yönelmesi durumunda sonucun çok daha yıkıcı olacağı ve tek bir kişinin, nükleer bomba patlatmasına bile gerek kalmadan milyonlarca kişiyi paniğe sevkedebileceği belirtildi. 
     





</TEXT>
</DOC>
