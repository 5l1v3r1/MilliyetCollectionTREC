<DOC>
<DOCNO> 88337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sonspo04.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Teknik Direktörle kavga eden Sloven Zahoviç kamptan kovuldu 
</HEADLINE>
<TEXT>

     17. Dünya Kupası finallerinde B Grubu'nda mücadele eden Slovenya Milli Takımı'nda, yıldız oyuncu Zlatko Zahoviç, teknik direktör Sreçko Kataneç ile girdiği tartışma sonrası kamptan kovuldu. 
     Slovenya Futbol Federasyonu Başkanı Rudi Zavrl, yaptığı açıklamada, forvet oyuncusu Zahoviç'in, 3-1 yenilgileriyle biten İspanya maçı sırasında teknik direktör Sreçko Kataneç ile kavga ettiğini ve bu disiplinsiz hareket nedeniyle de kadrodan çıkarılarak ülkeye gönderildiğini bildirdi. 
     Zavrl, Zahoviç'in, Kataneç ile olan sorunlarını çözmesi konusundaki sözünü de yerine getirmediğini kaydetti. 
     Portekiz'in Benfica SL Lizbon takımında top koşturan Zahoviç'in, İspanya maçında 64. dakikada oyundan alınmasına tepki gösterdikten sonra, teknik direktör Kataneç'e de hakaret dolu sözler sarfettiği bildirilirken, Zahoviç ve Kataneç arasında sahada başlayan tartışmanın soyunma odasında da sürdüğü ifade edildi. 
     Teknik direktör Kataneç dün, bu gerginlik yüzünden Dünya Kupası maçları sonrasında görevi bırakacağını açıklamıştı. 
     





</TEXT>
</DOC>
