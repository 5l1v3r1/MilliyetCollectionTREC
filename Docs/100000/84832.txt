<DOC>
<DOCNO> 84832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/guncel/gun05.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıskanç eşi ihbar etti 
</HEADLINE>
<TEXT>

Doğubank soyguncusunu linçten polis kurtardı... 
     ELVAN EZBER İstanbul 

     Doğubank’ı bir arkadaşıyla soyan Ali Yıldırım, çaldığı paraları sevgilisiyle harcayınca, karısı tarafından ihbar edildi. 
     Doğubank’a 20 gün önce giren kimliği belirsiz kişiler, bekçi Cemal Gürel’i öldürdükten sonra 175 bin dolar, 20 bin euro, 30 milyar lira ve 5 milyar değerinde elektronik eşya alıp kaçmıştı. 
     Polis, Gültepe’ye düzenlediği baskında Ali Yıldırım ve eşi Yasemin Yıldırım’ı yakaladı. Yıldırım’ın ifadeleri doğrultusunda diğer adreslerde bulunan Muhammed Yasin Korkmaz, Mehtap Korkmaz, Serkan Şahin, Kenan Ese, Yavuz Korkmaz da gözaltına alındı. Emniyetteki sorguda suçunu itiraf eden zanlıların evlerinde 109 bin 167 dolar, 40 bin 180 euro ile çeşitli miktarlarda döviz ve Türk lirası ele geçirildi. 
     Emniyette alınan ifadelerde polise ihbarın Yasemin Yıldırım tarafından yapıldığı ortaya çıktı. Öfkeli eş ifadesinde, "Kocamın hal ve hareketlerinde değişiklik olduğunu fark ettim. Sonra öğrendim ki kendine yabancı bir sevgili bulmuş. Paralarla ona bir ev tutmuş. Zamanının çoğunu bar ve pavyonlarda eğlenerek geçiriyordu. Özellikle soygundan sonra gözü bir şey görmez olmuştu. Bu davranışlarına artık dayanamıyordum" dedi. 
     
     Tatbikat yaptırıldı 
     Doğubank soyguncularına dün tatbikat yaptırıldı. Soyguncuları, linçten polis kurtardı. Yıldırım, tatbikatta soygunu nasıl yaptığını anlattı 
     "Olay gecesi çatıdan girip yangın merdiveninden aşağı indim. Bekçi beni fark edince bağırmaya başladı. Ben de ses çıkmasın diye montumu silaha sarıp bir el ateş ettim. Bekçiyi öldürdükten sonra da kapıyı açıp dışarıda bekleyen Yasin’i içeri aldım. Elimizdeki levye ile döviz bürosunun camını kırıp içeri girdik. Paraları aldıktan sonra dışarıya bıraktığımız otomobille kaçtık." 
     Bu arada Yıldırım ve Muhammet Yasin Korkmaz’ın, Ümraniye’de bir ev ile "Peugeot" marka bir otomobil satın aldıkları da belirlendi. 
     



 GÜNCEL 



















</TEXT>
</DOC>
