<DOC>
<DOCNO> 75407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/guncel/gun09.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk’ün Türk’ten başka dostu yok 
</HEADLINE>
<TEXT>

Boğaziçi Üniversitesi’nin 3 bin 86 kişi üzerinde yaptığı araştırmaya göre en güvenilir müttefik ABD... 
     BELMA AKÇURA İstanbul 

     Türk kamuoyunun dış politika konularına nasıl yaklaştığını ortaya koyan araştırmada, Türklerin dış dünyaya ve diğer milletlere güveninin olmadığı ortaya çıktı. 
     Boğaziçi Üniversitesi BÜ Avrupa Çalışmaları Merkezi’nin, Uluslararası İlişkiler Bölümü’nden Doç. Dr. Ali Çarkoğlu ve Prof. Dr. Kemal Kirişçi başkanlığında gerçekleşen "Türkiye Dış Politikası Araştırması"nın sonuçları açıklandı. Araştırmaya 20 il merkezinde 18 yaş üzeri 3 bin 86 kişi katıldı. 
     Yunanistan ile ilişkilerde barışı güvence altına almanın en iyi yolunun "tamamen diplomatik görüşmelere güvenmek" olduğunu düşünenler yüzde 53, "tamamen askeri güce güvenmek" olduğunu düşünenler de yüzde 20 olarak tespit edildi. Araştırmanın ilginç bir sonucu da, "Hangi devlet Türkiye’nin en iyi dostudur " sorusuna, yüzde 34’lük ağırlıklı kesimin "dostu yok", yüzde 27’lik bir kesimin "ABD", yüzde 9’luk oranın da "diğer Müslümanlar" cevabını verdiği görülürken, Avrupa’yı dost olarak görenlerin oranı yüzde 7’de, KKTC’yi dost olarak görenlerin oranının ise yüzde 2’de kaldığı dikkat çekti. 
     
     AB’ye de güvenmiyoruz 
     Araştırmada Türk kamuoyunun AB üyeliğini net bir şekilde desteklemekle beraber, AB’ye olan güven de o kadar düşük çıktı. 
     "Hangi devlet uluslararası ilişkilerde Türkiye’nin en büyük düşmanıdır " sorusuna "Yunanistan" diyenlerin oranı yüzde 34, ABD yüzde 21, Avrupa ise yüzde 8 ile ilk üç sırayı aldı. 
     Dış dünyaya duyulan derin güvensizliğin önemli kaynağı olarak toplumda, "Türk’ün Türk’ten başka dostu yok" inancının hakim olduğunu söyleyen Çarkoğlu "Bu inancın sürdürülmesini sağlayan bir faktör şüphesiz eğitimdir" dedi. 
     



 GÜNCEL 
























</TEXT>
</DOC>
