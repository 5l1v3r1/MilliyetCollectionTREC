<DOC>
<DOCNO> 59890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sontur07.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk pornosunun kahramanı herkesi iyi giyimiyle kandırmış 
</HEADLINE>
<TEXT>

     Bursa Sorunlu Çocukları Koruma ve Yardımlaşma Derneği Başkanı Ceyda Artıç, ''Çocuk pornosu'' skandalına karışan Özgen İmamoğlu'nun dernekleriyle hiçbir ilişiğinin kalmadığını söyledi. 
     Artıç, düzenlediği basın toplantısında, derneğin, çocuk istismarı ve ihmalini engellemek için çalışmalar yaptığını ve 70 üyeye sahip olduğunu kaydederek, gönüllü olarak çalışmak isteyenlerin belirli bir incelemeden sonra, üye olarak kabul edildiğine işaret etti. 
     Özgen İmamoğlu'nun, 2001 yılı başında derneğe üye olmak için başvuruda bulunduğunu ve hakkında 7 aylık araştırmadan sonra Ağustos ayında üyeliğe kabul edildiğini anlatan Artıç, şunları söyledi 
     ''İmamoğlu, başka yerlerdeki görevleri nedeniyle derneğe sık sık gelmiyordu. Bazen aylık toplantılara ve terapilere katılıyordu. 
     Terapiler, dernekteki üyelerimiz ve çocukların ailelerinin gözetiminde yapıldığı için bizim çocuklarımızın bu olaya karışması söz konusu olamaz. 
     Özgen İmamoğlu'nun derneğimizle hiçbir ilişiği kalmamıştır. 
     Yönetim kurulu toplantısında üyeliği düşürülmüştür.'' Artıç, bazı basın yayın organlarında İmamoğlu'nun, derneğin ikinci başkanı olarak tanıtıldığına işaret ederek, bunun tamamen yanlış olduğunu, geçmişte kendisinin sadece sağlık konularında derneğe yardımcı olan bir üye olduğunu belirtti. 
     
     Görüntüsü bizi aldattı 
     Özgen İmamoğlu'nun, kendisiyle çalıştıkları süre içerisinde somut olarak olumsuz bir hareketiyle karşılaşmadıklarını dile getiren Artıç, ''Şık giyinen, son derece kibar bir insandı. İşte bu görüntü bizi aldattı'' dedi. 
     Ceyda Artıç, dışarıya verdiği pozitif havaya karşılık, İmamoğlu'nun içe dönük bir yapıya sahip olduğunu ifade ederek, az konuşması, dernek üyeleriyle arasında mesafe bırakması ve sorulardan rahatsız olmasının kendilerinde şüphe uyandırdığını kaydetti. 
     






</TEXT>
</DOC>
