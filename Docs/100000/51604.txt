<DOC>
<DOCNO> 51604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/soneko01.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Temsilciler Meclisi'nden Bush'a çağrı ''Türkiye'ye yardım edilsin'' 
</HEADLINE>
<TEXT>

     ABD Temsilciler Meclisi'nin 36 üyesi, Başkan George Bush'a mektup yazarak, teröre karşı savaşta Washington'a tam destek veren Türkiye'ye ekonomik yardım yapılmasını istedi. 
     Kongrenin alt kanadı olan Temsilciler Meclisi'ne mensup 36 üye, ortaklaşa kaleme aldıkları mektupta, Türkiye'nin ABD'nin geleneksel müttefiki olduğunu ve terörden çok çektiğini hatırlattılar. 
     Aralarında Dan Burton, Tom Lantos, Doug Bereuter gibi Temsilciler Meclisi'nin önemli komitelerinin yöneticileri konumundaki milletvekillerinin de bulunduğu 36 üye, Bush'a hitaben şu ifadeleri kullandılar 
     ''Sayın Başkan, ABD Türkiye'nin ekonomik zorluklarının azaltılması için borç silinmesi, ticaret kolaylıkları, uluslararası kuruluşlar aracılığıyla yardım veya benzeri yollarla destek verebilirse, bu, müttefikimize hem maddi hem manevi cesaret sağlayacaktır. Bu görüşümüzü gözönüne almanızı istiyoruz. 
     Zarar görme pahasına ülkemize büyük bağlılıkla hep destek veren Türkiye gibi bir müttefik, bu zor zamanlarda böyle bir desteğin gözönüne alınmasını hak etmektedir.'' Temsilciler Meclisi'nin 36 üyesi, Türkiye'nin ABD'ye istenen konularda koşulsuz olarak yardıma hazır olduğunu ifade ederek, şöyle devam ettiler 
     ''Türkiye'nin özgürlüğün bedelini çok iyi anladığını bizim hatırlamamız gerekiyor. Türkiye, 1984 ile 1999 yılları arasında 30 bini aşkın vatandaşının ölümüne ve çok sayıda kişinin yaralanmasına yol açan zalim bir terörist kampanyanın hedefiydi. Yaşadığımız uluslararası kriz anında Türkiye'nin gösterdiği dayanışma, Türk ekonomisinde çok zor günlerin yaşandığı bir döneme rastladı. Türkiye, son 10 yılda Irak'taki rejime karşı uygulanan yaptırımlara uydu. 11 Eylül krizi de Türkiye'nin ekonomik yönden düzelmesi umutlarına ciddi bir darbe vurdu.'' Temsilciler Meclisi üyeleri, Cumhurbaşkanı Ahmet Necdet Sezer, TBMM Başkanı Ömer İzgi ve Başbakan Bülent Ecevit'e de birer mektup göndererek Türkiye'nin, teröre karşı mücadelede ABD'ye verdiği destekten dolayı teşekkür ettiler. 
     






</TEXT>
</DOC>
