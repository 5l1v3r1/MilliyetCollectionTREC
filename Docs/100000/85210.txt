<DOC>
<DOCNO> 85210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/yazar/bila.html </URL>
<DATE> 2002/05/21/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zirvenin gündemi 
</HEADLINE>
<TEXT>

     Liderler zirvesi bugün Başkent Üniversitesi Hastanesi’nde yapılacak. Zirvenin yapılacağı açıklandığından bu yana gündeme "vekalet" tartışması girdi. Zirvede Başbakan Ecevit’in yardımcılarından birine vekalet vereceği öne sürüldü. 
     Zirvenin gündemine ilişkin olarak dün yaptığımız temaslar böyle bir olasılığın bulunmadığını gösterdi. MHP lideri Bahçeli ve ANAP lideri Yılmaz vekalet konusuna sıcak bakmıyorlar. Her ikisi de, hastanede de olsa Başbakan Ecevit’in sağlık durumunun çalışmaları engellemediği ve engellemeyeceği düşüncesindeler. Başbakan yardımcılarının vekalet verilmesine ilişkin bir talepte bulunmaları söz konusu değil. Bir ihtiyaç olmadığı kanısındalar. 
     Zirvenin gündemine böyle bir konunun gelmesi beklenmiyor. Ecevit’in tedavisine olumlu yanıt alınması, sağlık durumunun hızla iyiye gitmesi de bu olasılığı gündemden kaldırıyor. 
     Liderler zirvesinde neler konuşulacak 
     Zirvenin ana gündem maddesinin Avrupa Birliği olduğu söylenebilir. Bu bağlamda Dışişleri Müsteşarı Uğur Ziyal ile Başbakanlık AB Genel Sekreteri Volkan Vural’ın, bir sunuş yapmaları olasılık dahilinde. Bir önceki zirvede görevlendirilen büyükelçiler Ziyal ve Vural’ın AB beklentileri bağlamında idam cezasının kaldırılması ve Kürtçe yayın konusunda yaptıkları çalışmanın sonuçları ve önerilerini gündeme getirmeleri bekleniyor. Liderler bu sunuşu aldıktan sonra durumu değerlendirecekler. 
     Zirvede gündeme gelmesi beklenen diğer önemli bir konu da ekonomiyle ilgili mini yasa paketi. Ekonomik program için aciliyet ve önem taşıyan bazı yasal düzenlemelerin hızlandırılması gündemde. Bu çerçevede Özel Tüketim Vergisi ÖTV Yasası’nın çıkarılmasının hızlandırılması ile "mini paket" olarak nitelendirilen, sermayeyi özendirecek yasal düzenlemeler liderler zirvesinde ele alınabilir. Örneğin, bir süre önce Başbakan Yardımcısı Mesut Yılmaz tarafından açıklanan servet, stok ve sicil affı anlamına gelen bir düzenleme üzerinde durulabilir. Sermayeyi teşvik etmek, yurtdışındaki kaynakların getirilmesini özendirmek, kriz nedeniyle kayıt dışına çıkarılan kaynak ve işlemlerin yeniden kayıt içine alınmasını sağlamak amacıyla, "nereden buldun" yasası yürürlüğe girmeden bir çeşit af anlamına gelecek yasal düzenlemeler yapılması da bugünkü zirvenin gündeminde yer alabilir. 
     Zirveden çıkacak kararlar doğrultusunda hükümet ve Meclis’in harekete geçirilmesi bekleniyor. 
     Başbakan Ecevit’in rahatsızlığından sonra gerçekleşecek ilk zirvenin gündem taslağı böyle... 
     
     







En büyük düşman 


Topkapı sefası 


Zirvenin gündemi 


Ankara sesimizi artık duymuyor 


No 709’un sicili 


Kaçak binada liderler zirvesi 


Kolejlere girişte yeni arayışlar 


Hastalık ve... Dış politika 


Depresyondayım, unutuldum, aldatıldım... 


Kamu vakıfları bataklığı 


Erkan Mumcu’nun çıkışı 


Mumcu ANAP’ı bırakmaz, siyaseti bırakır 


İstikrar bize haram 


Seçimlerden önce partiler tartışılıyor 


</TEXT>
</DOC>
