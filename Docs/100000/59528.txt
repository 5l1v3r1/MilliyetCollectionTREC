<DOC>
<DOCNO> 59528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur28.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki barajların doluluk oranı yüzde 100'e ulaştı 
</HEADLINE>
<TEXT>

     İstanbul Su ve Kanalizasyon İdaresi İSKİ Genel Müdürü Veysel Eroğlu, ildeki barajlarda doluluk oranının yüzde 100'e ulaştığını belirterek, Darlık, Ömerli, Elmalı, Terkos ve Alibey barajları ile Istranca Dereleri'nin kapaklarının kontrollü olarak açıldığını söyledi. 
     Veysel Eroğlu, İstanbul'a su sağlayan 13 tesis bulunduğunu, bu tesislerdeki su seviyesinin Aralık ayı başına kadar en düşük seviyeye indiğini kaydetti. 
     Eroğlu, şu bilgileri verdi 
     ''1-26 Aralık tarihleri arasında yağan yağmurlarla, 4 milyon 224 bin 477 metreküp ilave su toplandı. Şu anda yaklaşık 800 milyon metreküp suyumuz var. Bu bir rekordur. Büyükçekmece, Sazlıdere, Kazandere ve Pabuçdere hariç bütün barajlarımız dolu. Darlık, Ömerli, Elmalı, Terkos ve Alibey barajları ile Istranca Dereleri'nin kapaklarını kontrollü olarak açıyoruz.'' 
     
     Istıranca dereleri 
     Barajların en dolu olduğu 1997 yılında yüzde 92.76 doluluk oranına ulaşıldığını, ancak 648 milyon metreküp su bulunduğunu hatırlatan Eroğlu, İstanbul'da su sıkıntısı çekilmemesinin tek nedeninin Istranca Dereleri olduğunu söyledi. 
     Eroğlu, ''Bu dereler olmasaydı, İstanbul'un Avrupa yakası 2000 yılının Eylül ayından 2001 yılı Aralık ayına kadar susuzdu'' dedi. 
     İstanbul'daki barajların işletilmesiyle ilgili ''optimizasyon projesi'' hazırladıklarını ve 2040 yılına kadar bütün hedeflerini ortaya koyduklarını anlatan Eroğlu, önümüzdeki yıl Yeşilçay Barajı'nın devreye gireceğini, Istranca Dereleri'nde yeni barajların yapılacağını ve Küçükçekmece Gölü'nü de kente su verir haline getireceklerini kaydetti. 
     Eroğlu, 1995 yılından beri İstanbul'da, arıza ve elektrik kesintisi dışında su kesintisi yapmadıklarını da belirtti. 
     






</TEXT>
</DOC>
