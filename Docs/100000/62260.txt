<DOC>
<DOCNO> 62260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur19.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'den Ecevit'in gezisine destek 
</HEADLINE>
<TEXT>

     9. Cumhurbaşkanı Süleyman Demirel, 
     Arjantin ile Türkiye'yi her sabah kıyaslamanın fevkalade yanlış olduğunu söyledi. 
     Demirel, ODTÜ Kültür ve Kongre Merkezi'nde, Hırvatistan'ın bağımsızlığını kazanmasının 10. yıldönümü dolayısıyla Vakıf-2000 tarafından düzenlenen ''Hırvatistan ve Türkiye İlişkilerinin Tarihi Gelişimi'' konulu konferansa katıldı. 
     Demirel, konferansın ardından gazetecilerin çeşitli konulardaki sorularını yanıtladı. 
     Bankacılık Yasası ile ilgili bir soruya Demirel, şu yanıtı verdi 
     ''Türkiye'de birçok şey gibi bu da yanlış tartışılıyor. Bankalara kimse kaynak vermiyor, kredi veriyor. Kredi ödenecek bir olaydır. 
     Sanki birisi gider bankadan kredi alırsa bir menfaat sağlamış gibi olur. Kredi dünyanın her tarafından vardır, bu sistemin gereğidir. 
     Eğer devlet, ülkenin bankalarını ayakta tutmak için onlara kredi veriyorsa bunda yanlış olan hiçbir şey yok. 
     Efendim, fukaranın parasını aldılar zengine verdiler, devletin kaynaklarını bankalara aktardılar gibi tartışmaların hiçbirine katılmıyorum. Devletin vereceği para bankalara hibe değildir. Birtakım adamları zengin etmek için de değil. Efendim, bunu niye başlangıçta yapmadılar O ayrı mesele. Ama bu ülkede bankaları göçür, fabrikaları kapat, işyerlerini kapat, milyonlarca işsiz insan sokaklarda dolaşsın. 
     Bu istenilen bir şey değil. Bu gizli saklı bir şey de değil. Hükümet siyasi bir müessesedir. Yarın halkın önüne gider ve yaptığı işin doğruluğunu söyler, karşısındakiler de yanlışlığını söyler. Kaybolan bir şey yok.'' Demirel, Türkiye'deki sıkıntının bütün sebebinin bankalar sistemi olduğunu ifade ederek, ''Hala da bankalar sistemi üretimle entegre olmuş değildir'' dedi. 
     
     ABD gezisi 
     Süleyman Demirel, Başbakan Bülent Ecevit'in ABD gezisi hatırlatılarak ''ABD'de Irak'a yönelik bir operasyon pazarlığı olabilir mi '' sorusunu ''Olabilir, her şey olabilir. Pazarlık demeyin de tartışması söz konusu olabilir'' yanıtını verdi. 
     ''Türkiye Cumhuriyeti Başbakanı, ABD'ye ilk defa gidiyor değil'' diyen Demirel, ABD ve Türkiye'nin büyük ülkeler olduğunu ifade etti. 
     Demirel, şöyle konuştu 
     ''Sayın Başbakan'ın yanında işadamlarıyla beraber ABD'ye gitmesi Türkiye-ABD münasebetleri bakımından gayet olumlu bir hadisedir, ama ilk defa olan bir olay değil. Bugünkü Başbakan, ikinci defa gidiyor. 
     Kendisinden önceki başbakanlar da gitmiştir, birçok kere. Bu çeşit meselelerde Türkiye her şeyi oradan alacak, onlar da her şeyi verecekler gibi, hale getirmemek lazım. Bizim münasebetlerimiz devletten devletedir. Kendi kendimizi küçültemeyiz. Bağımsız, hür ve büyük bir devlete yakışmayan hiçbir şey, Türkiye'den beklenemez. 
     Türkiye'nin başbakanı kim olursa olsun beklenemez. Şüphelere de gerek yok, aşırı birtakım beklentilere de gerek yok. Yanlıştır. Güle güle gitsin, güle güle gelsin. Gezileri ülke için başarılı olsun.'' 
     
     Türkiye'de noksan olan şey... 
     Bir başka soru üzerine, ''Arjantin ile Türkiye'yi her sabah kıyaslamanın fevkalade yanlış olduğu kanaatindeyim'' diyen Demirel, şunları söyledi 
     ''Siz hiç durmadan Arjantin telaffuz ediyorsunuz. Mutlaka kendimizi küçültmemiz şart mı Bir ülkede bir yanlış yapılmışsa bizim ülkemizde de yapılır korkusuna girmemiz şart mı Hayır. Böyle bir şey yok. Arjantin ile Türkiye'nin meseleleri ayrı ayrıdır. Sadece Türkiye bugünkü durumuna, bu bunalıma hak etmediği bir biçimde girmiştir. 
     İnşallah da önümüzdeki zaman içinde bu sıkıntılar geçer. Türkiye'de ne noksan Hiçbir şey noksan değil. Türkiye'de noksan olan şey, güvendir.'' 
     






</TEXT>
</DOC>
