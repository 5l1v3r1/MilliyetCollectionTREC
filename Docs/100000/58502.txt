<DOC>
<DOCNO> 58502 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur11.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Savcılar çocuğunu okula göndermeyenlerin peşinde 
</HEADLINE>
<TEXT>

     Adalet Bakanı Hikmet Sami Türk, savcılara bir genelge göndererek, ilköğretim öğrencilerini okula göndermeyen veliler hakkında yasal işlem yapılmasını istedi. 
     Adalet Bakanı Hikmet Sami Türk'ün imzasıyla Cumhuriyet Başsavcılıkları ile Devlet Güvenlik Mahkemesi Başsavcılıklarına gönderilen genelgede, ilköğretim çağında bulunmasına rağmen bazı çocukların okula gönderilmediğinin tespit edildiği belirtildi. 
     Anayasa'nın 42. maddesinin 5. fıkrasında ''İlköğretim, kız ve erkek bütün vatandaşlar için zorunludur ve devlet okullarında parasızdır'' hükmünün yeraldığı kaydedilen genelgede, ayrıca 222 Sayılı İlköğretim ve Eğitim Kanunu'nda yetkili merciler tarafından yapılan duyuruya rağmen çocuğunu okula göndermeyenlere yaptırım öngördüğü hatırlatıldı. 
     Eğitim ve öğretim hakkının temel insan haklarından sayılıp korunmasının yanısıra eğitim ve öğretimin ülkenin gelişmesinde önemli yeri olduğu belirtilen genelgede, ilgili mercilerle işbirliği yapılarak çocuğunu okula göndermeyenler hakkında 222 Sayılı Kunun'un etkili ve titizlikle uygulanması istendi. 
     






</TEXT>
</DOC>
