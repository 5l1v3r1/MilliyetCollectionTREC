<DOC>
<DOCNO> 90393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur18.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ekonomideki belirsizliğin siyasi boyutu da var" 
</HEADLINE>
<TEXT>

     Devlet Bakanı Kemal Derviş, ekonomideki belirsizliğin çeşitli boyutları bulunduğunu belirterek, ''Hiç kuşkusuz bazı siyasal boyutu da var, ekonomi ile ilgili boyutları da var'' dedi. 
     Derviş, Başbakan Bülent Ecevit'in başkanlığında, Oran Şehri'ndeki çalışma ofisinde gerçekleşen, ekonomideki son gelişmelerin değerlendirildiği ve 40 dakika süren toplantının ardından gazetecilere açıklamalarda bulundu. 
     Başbakan Ecevit'in, ekonomideki son durum hakkında kendilerinden bilgi istediğini ifade eden Derviş, son haftalar ve özellikle bugünlerdeki gelişmeleri Başbakan Ecevit'e aktardıklarını söyledi. Başbakan Ecevit'i çok iyi gördüklerini ve kendilerini dikkatle dinleyerek görüşlerini de kendilerine aktardığını anlatan Derviş, toplantıya Merkez Bankası Başkanı Süreyya Serdengeçti, Hazine Müsteşarı Faik Öztrak ile Bankacılık Düzenleme ve Denetleme Kurulu BDDK Başkanı Engin Akçakoca'nın da katıldığını anımsattı. 
     Derviş, bu tür toplantıların daha sık olacağını düşündüklerini belirterek, hem reel ekonomi, hem finans sektörü, hem de dış ticaret konusunda Ecevit'i bilgilendirdiklerini kaydetti. 
     Devlet Bakanı Derviş, bir gazetecinin, ''Piyasalarda yaşanan belirsizlik ve dalgalanmalar sadece siyasetten mi kaynaklanıyor '' sorusuna şu yanıtı verdi 
     ''Belirsizliğin çeşitli boyutları var. Hiç kuşkusuz bazı siyasal boyutu da var. Ekonomi ile ilgili boyutları da var. Şimdilik çok fazla ayrıntılı bir açıklama yapmayacağım. Başbakan'ı bu kadar iyi gördüğümüz için de çok sevinçliyiz.'' 
     





</TEXT>
</DOC>
