<DOC>
<DOCNO> 85391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/spo06.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Levent imzaladı 
     DENİZLİSPOR, iç transferde Levent ile anlaşma sağladı. Yeşil - Siyahlı yöneticilerle yaptığı görüşmede kendisine önerilen rakamı kabul eden Levent, kulübüyle 2 yıllık sözleşme imzaladı. Denizlispor, iç transferde daha önce de Bülent ile anlaşmıştı. 
     
     Kayıhan tamam 
     GÖZTEPE yönetimi Teknik Direktör Ümit Kayıhan’ı takımın başında kalması için ikna etti. Profesyonel Şube Sorumlusu Feyyaz Gülmen’in, İstanbul’da onursal başkan Dinç Bilgin ile yaptığı toplantının ardından Kayıhan ile biraraya gelindi. Her konuda garanti alan tecrübeli hocanın bugün imza atacağı belirtildi. 
     
     Gaziantep arayışta 
     SAMET Aybaba’nın Trabzon ile anlaşmasının ardından teknik direktörsüz kalan Gaziantepspor’da arayışlar sürüyor. Kulüp Başkanı Celal Doğan, Hagi konusunu şimdilik beklemeye aldıklarını söyledi, "Yurtdışından 27 teknik adamın ismi masamda duruyor, en kısa zamanda bunlardan birine karar vereceğiz" dedi. 
     
     George Hagi pahalı geldi 
     ANKARAGÜCÜ yönetiminin takımın başına getirmeyi planladığı George Hagi, Sarı - Lacivertli kulüpten astronomik bir ücret istedi. Başkent ekibinin Fatih Terim’i de devreye sokarak talip olduğu Hagi, Ankaragücü’ne menajeri Becali aracılığı ile 2 milyon dolarlık bir fiyat bildirince, transfer rafa kaldırıldı. 
     
     Baymaz başkan adayı 
     GENÇLERBİRLİĞİ’NDE kulübün eski yöneticilerinden Cemal Baymaz, 26 Mayıs’ta yapılacak kongrede başkanlığa aday olacağını açıkladı. İlhan Cavcav’ın 22 yıldır kulüp başkanlığını yürüttüğünü hatırlatan Baymaz, "Bir yönetici bu kadar süre görevde kalırsa, o kurumda yozlaşma başlar. Kulüp, hegemonya altına girer. Bu nedenle artık kan değişikliği zamanıdır" diye konuştu. 
     



 SPOR 























</TEXT>
</DOC>
