<DOC>
<DOCNO> 64310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo04.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya Açık'ta, Hingis'i deviren Capriati şampiyon oldu.. 
</HEADLINE>
<TEXT>

     Sezonun ilk ''Grand Slam'' mücadelesi olan Avustralya Açık Tenis Turnuvası'nda tek bayanlar şampiyonluğunu, Martina Hingis'i 2-1 yenen Jennifer Capriati kazandı. 
     2 saat 10 dakika süren final maçında, 1 numaralı seribaşı ABD'li 
     Capriati, 3 numaralı seribaşı İsviçreli Martina Hingis'e setlerde 4-6, 7-6 9-7 ve 6-2 üstünlük sağladı. 
     Geçen yılki finalde de Capriati, 6 kez katıldığı Avustralya Açık'ta Hingis'i 6-4, 6-3'lük setlerle 2-0 yenerek şampiyon olmuştu. 
     Bu turnuvada üst üste 2. şampiyonluğuna erişen 25 yaşındaki Capriati, 520 bin dolar para ödülü kazandı. Geçen yıl aynı zamanda Fransa Açık Tenis Turnuvası'nda da birinci olan ABD'li tenisçi, kariyerinde 3. ''Grand Slam'' şampiyonluğuna ulaştı. 
     1997 yılında 16 yaşındayken Avustralya Açık'ta birinci olan ve 
     geçen yüzyıl Grand Slam kazanan en genç bayan tenisçisi unvanına sahip 21 yaşındaki Hingis, 7. kez katıldığı ve 6. kez üst üste finale yükseldiği bu turnuvada, üst üste 3. finalini kaybetti. Bu maçtan sonra, profesyonel yaşantılarında 12. yılı olan Capriati'nin 428 maçta 302 galibiyet, 127 yenilgisi, 8. yılında olan Hingis'in ise 508 maçta 421 galibiyet, 88 yenilgisi oldu. Kariyerlerinde 9. kez karşı karışıya gelen 2 tenisçinin mücadelesinde ilk 5 maçı kaybeden Jennifer Capriati, aynı zamanda üst üste 4. galibiyetini aldı. Turnuva yarın 9 numaralı seribaşı Rus Marat Safin ile 16 numaralı seribaşı İsveçli Thomas Johansson arasındaki tek erkekler final maçıyla sona erecek. 
     






</TEXT>
</DOC>
