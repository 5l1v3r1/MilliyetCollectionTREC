<DOC>
<DOCNO> 89397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun04.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigara şirketlerine ceza yağıyor 
</HEADLINE>
<TEXT>

     İnsanlarda kansere yol açarak ölümlere neden oldukları gerekçesiyle haklarında dava açılan Amerikan sigara şirketlerine ceza yağmaya devam ediyor. 
     Son olarak Miami'de bir mahkeme jürisi, sigara yüzünden kansere yakalanan ve dili kesilen bir avukata, 3 sigara şirketinin toplam 37.5 milyon dolar tazminat ödemesini kararlaştırdı. 
     John Lukacs adlı avukatın 30 yıl boyunca günde 3 paket sigara içtiği saptandı. Bunun sonucunda Lukacs ağız ve mesane kanserine yakalandı. 
     Avukata tazminat ödemeye mahkum edilen Philip Morris, Brown Williamson ve Liggett adlı sigara şirketleri, Lukacs'ın sigara içtiği 20 yıl boyunca kanser olmadığını, sigarayı bıraktıktan sonra kansere yakalandığını öne sürerek, hastalık nedeninin başka yerde aranmasını talep ettiler. 
     Konuyu aralarında 8 saat süreyle tartışan jüri üyeleri, sonuçta Lukacs ve eşi Yolanda'ya öngörülen tazminatın tam olarak ödenmesine karar verdi. Doktorlar 76 yaşındaki avukatın 7 ay ömrü kaldığını ve büyük olasılıkla paranın tahsil edilmesini göremeyeceğini belirttiler. 
     





</TEXT>
</DOC>
