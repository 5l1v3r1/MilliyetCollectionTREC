<DOC>
<DOCNO> 64318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo12.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'dan Galatasaray'a taş.. 
</HEADLINE>
<TEXT>

     Fenerbahçe Kulübü Başkanı Aziz Yıldırım, 4 yıllık başkanlığı süresince amaçlarının Fenerbahçe'nin Dünya kulübü olabilmesi olduğunu ifade ederek, ''Bunun şartı ekonomik olarak bağımsız olmaktır'' dedi. 
     Sarı-lacivertli kulübün Yüksek Divan Kurulu Toplantısı'nda üyelerin eleştirilerine cevap vermek için kürsüye gelen Yıldırım, konuşma yapmayı düşünmediğini kaydederek, ''Ama üyelerin konuşmaları karşısında görüşlerimi belirtme gereği duydum. Biz Fenerbahçe'nin menfaatleri için çalışıyoruz. Ekonomik bağımsızlığı olmayan kişi her zaman yıkılmaya mahkumdur. O zaman yanınızda dostlarınızı da göremezsiniz'' dedi. 
     Başkan Yıldırım, ekonomik güçlülüğü kazandıkları zaman, diğer başarıların da geleceğini vurgulayarak, şöyle konuştu 
     ''Bugün her tarafa borcu olan bir kulüp, gidip transfer yapıyor ve biz alkışlıyoruz. Burada, şu grup veya bu grup yok, sadece Fenerbahçe vardır. Biz istesek herkesi alırız. Ama Fenerbahçe Kulübü bunu kaldırabilir mi Arkadaşlarımız gece gündüz gelirleri artırabilmek için çalışıyor. Yapmış olduğumuz bütçeyi tutturduğumuz için teşekkür edilmesini beklerdim. Biz düşüncede devrim yaparak, bu ekonomik krize rağmen tesisler yapmaya karar verdik. Neden böyle çalışıp tesis yapıyoruz hiç düşündünüz mü Düşünmeden eleştiri yapmayalım.'' 
     
     Transfer sinyali... 
     Yıldırım, transfer yapmanın kolay olduğunu, kendilerinin de oyuncu transferiyle ilgili hocanın istekleri doğrultusunda çalışmalar yaptıklarını söyledi. 
     Medyaya ismi transfer edilecek oyuncular arasında yansıyan Alman futbolcu Wosz'la herhangi bir ilgilerinin bulunmadığını kaydeden Yıldırım, ''Bu oyuncunun bonservisi bedava. Asbaşkanımız Sadettin Saran'la görüşerek, bizde oynamak istediğini söylemiş. Ancak biz kendisiyle ilgilenmiyoruz. Eğer şartlar uygun olursa ayın 31'ine kadar transfer yapabiliriz'' diye konuştu. 
     Aziz Yıldırım, Fenerbahçe Başkanlığı'nın kendisi için büyük bir onur olduğunu belirterek, ''Bu yaşamımın en büyük onurudur. Her zaman Fenerbahçe'nin geleceği için çalışıyoruz. Hatalarımız da olabilir. Biz bugün tesislere yatırdığımız parayla transferler yapıp, şampiyonluğu kazanabilirdik. Ama Dünya kulübü olmanın tek yolunun güçlü bir ekonomiden geçtiğini düşünerek böyle davranmadık'' şeklinde konuştu. 
     
     "Lorant altyapıya önem verecek" 
     Aziz Yıldırım, dün gece Ankara'da teknik direktör Werner Lorant'la bir görüşme yaptığını ve Alman çalıştırıcının altyapıya önem vereceğini kaydettiğini söyledi. 
     Altyapıda Cemil Turan'ın idari menajer, Tamer Güney'in de teknik menajer olarak çalıştığını anlatan Yıldırım, ''Biz altyapıda 3-4 yıl içerisinde verim bekliyoruz. Teknik direktörümüz Lorant, gelecek yılın kadrosunda 4-5 altyapıdan oyuncu bulunduracak ve önümüzdeki haftadan itibaren de PAF takımını izleyecek'' dedi. 
     Yıldırım, İsrail'den alacakları genç bir oyuncu karşısında FIFA'nın 1 milyon dolar gibi bir rakam ortaya çıkardığını ve kendisinin bu rakamı doğal bulduğunu kaydetti. 
     Üyelerden Osman Atakan Tekin'in eleştirilerine cevap olarak da Yıldırım, şunları söyledi 
     ''Dünyanın neresinde futbolcular atletler gibi çalışıp sahaya çıkmıştır. Futbol takımının çalışma sistemi vardır. Bu geçmişte yapılmamışsa, yeni teknik heyet sorumlu tutulamaz. Atakan Bey neden kendi branşı olan atletizmde söylediği tarzda bir çalışma yapmıyor. 
     Dışarıdan atlet getirip devşirme yapıp yarıştırıyoruz. Fenerbahçe yalnız futbol takımından ibaret değildir.'' Aziz Yıldırım, bu yönetimin son dönemde Yüksek Divan Kurulu'na en fazla katılan yönetim olduğunu vurgulayarak, ''Yüksek Divan Kurulu Başkanlığı da bundan sonra kulüp yönetimlerine yön verecek. Onların doğruları ve yanlışları için konuşacak. Şahsımı hedef alan tehdit bile olsa Fenerbahçe'nin menfaati için görüşlerini açıklayacak üyeler konuşsun. Biz buna açığız'' diye konuştu. 
     Sosyal tesislerle ilgili projenin 5-6 milyon dolar tuttuğu için değiştirildiğini, sadece burada 750 bin dolara mal olacak tadilat yapacaklarını söyleyen Yıldırım, 2 yıldır kendilerine her zaman yardımcı olan ve fikir veren Yüksek Divan Kurulu Başkanı Yüksel Günay'a teşekkürlerini sunarak konuşmasını tamamladı. 
     Yıldırım son olarak, Samandıra Tesisleri'ni divan kurulu üyelerine istedikleri bir zamanda gezdireceğine ve Dereağzı Tesisleri'nde bir atletizm pisti yapacağına da söz verdi. 
     






</TEXT>
</DOC>
