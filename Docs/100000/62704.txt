<DOC>
<DOCNO> 62704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/spor/spo02.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Andi terör 
</HEADLINE>
<TEXT>

     YUSUF DURSUN 

     İsveçli oyuncu önce Serkan’la tartıştı, sonra Ceyhun’a dirsek attı. Antrenman küfürler arasında tamamlandı 
     ANTALYA kampının son gününe girilirken, futbolcular arasındaki gerilim dün patlamaya dönüştü. Andersson çift kale maç sırasında kendisini marke eden Serkan ile tartışıp, Lorant’ın uyarısına rağmen itişmeye devam etti. Bunun üzerine Serkan’ın yerine Fatih, Andersson’u tutmaya başladı. Ancak terör bitmedi. Tecrübeli oyuncu bu kez ikili mücadelede Ceyhun’un boğazına dirsek attı. 
     ACI içinde yere yığılan Ceyhun, küfürler ederek Andersson’a çıkıştı. İki taraf da seslerini yükseltip, birbirlerine bağırmaya başladı. Durumun kötüye gideceğini sezen Rüştü, Oğuz Çetin’e giderek, "Şuna bir şey söyleyin. her önüne gelene vuruyor" diye Andersson’u şikayet etti. Olayları uzaktan izleyen Lorant çalışma bitiminde Kaptan Ogün’ü yanına çağırarak olayı takım içinde çözmesini istedi. 
     
FIFA kulüpleri bekliyor      CEMAL ERSEN 

     FENERBAHÇE’NİN lisans çıkarmak için uğraştığı Fatih Akyel’e FIFA kapısının kapanmadığı açıklandı. Yetkililer FIFA’nın benzeri uyuşmazlıklarda öncelikle kulüplerin anlaşması düşüncesinden yola çıktığını belirttiler. Federasyonun ret kararını tebliğ etmesinden sonraki 10 gün içinde Tahkim Kurulu’na itiraz etmesi gereken Fenerbahçe’nin, geç kaldığı için şimdi bu hakkının da kalmadığı ortaya çıktı. 
     FENERBAHÇE ve Galatasaray kulüpleri arasındaki görüşmelerden sonuç çıkmaması durumunda Sarı - Lacivertli kulübün FIFA’ya uyuşmazlığı iletebileceğini belirten yetkililer, Uyuşmazlık ve Futbolcular Komitesi’nin Akyel’e "kariyerinin devam etmesi ve futbol oynamasının engelenmemesi" ilkesinden hareketle kesin olarak geçici lisans vereceğini söylediler. 
     
Yüzde 100 hazırız’      FENERBAHÇE Teknik Direktörü Lorant, futbolcularının beklentilerini tam olarak yerine getirdiğini belirterek, "Samsunspor karşısına yüzde yüz hazır olarak çıkacağız" dedi. Antrenmanlarda denediği kadroların maçta değişebileceğini kaydeden Lorant, "Gizlilik gibi bir düşüncem yok. Saklayacak bir şeyimiz olamaz. Biz oyun planımızı uygulamaya çalışıyoruz" diye konuştu. 
     ORTAK basın toplantısı yapan iki kaptan Ogün ve Revivo ise her zamankinden daha fazla çalıştıklarını söylediler. Ogün, "Hiç kimsenin forması garanti değil. Ben de formayı kapmak için büyük uğraş veriyorum" derken, Revivo, "Çalışmalar çok ağırlaştı. Sistem değişti. Benim takım içindeki görevim, oyun şeklim değişmedi. Kolumdaki nazar boncuğuna ihtiyacım olduğunu düşünüyorum" yorumunu yaptı. 
     
Samsunspor iddialı      FENERBAHÇE karşılaşmasıyla seyircisiyle buluşacak olan Samsunpor gözünü üç puana dikti. Teknik Direktör Yücel Uyar, Fenerbahçe’nin güçlü bir takım olduğunu, ancak zaafları da bulunduğunu söyledi ve "Hazırlık maçlarındaki futbolu oynarlarsa galip gelme şansları yok" dedi. 19 Mayıs Stadı’ndaki 40 santimlik karın temizlendiği ve zeminin futbola hazır hale getirildiği açıklandı. 
     
Sakatlar İstanbul’a      LORANT, Samsun maçında sahaya süreceği 18 kişinin dışındaki 9 futbolcuyu İstanbul’a göndereceğini açıkladı. Alman hoca, bu isimleri Samsun yolculuğu öncesi futbolculara bildirecek. Bu arada üçüncü kaleci Recep’in PAF takımı ile maçlara çıkacağı açıklandı. 
     
Sürpriz isim Lazetic      BUGÜN özel uçakla Samsun’a gidecek olan Fenerbahçe’de Lorant’ın ideal kadro arayışları sürüyor. Alman hoca, forvetin arkasında oynatacağı oyuncu için dün Hakan Bayraktar’ın yerine Lazetic’i denedi. Gana Federasyonu, Johnson’un milli takıma çağrılmadığını resmi bir yazı ile bildirdi. Lorant malzemecilerdeki eski formaları Antalya’daki Alman turistlerin çocuklarına dağıttı. Otel yetkilileri çok çay içen Alman hocaya bir semaver hediye ettiler. 
     



 SPOR 





















</TEXT>
</DOC>
