<DOC>
<DOCNO> 96038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun43.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'taki Ortadoğu toplantısında Arafat konusunda ayrılık var 
</HEADLINE>
<TEXT>

     Ortadoğu sorununa çözüm arayan ABD, AB, BM ve Rusya yetkililerini biraraya getiren toplantı, New York Waldorf Astoria otelinde bugün yapılacak. 
     TSİ 18.30'da başlayacak toplantıya ABD Dışişleri Bakanı Colin Powell, BM Genel Sekreteri Kofi Annan, Rusya Dışişleri Bakanı İgor İvanov ve AB Yüksek Temsilcisi Javier Solana katılacak. 
     Amerikan kaynakları, Powell'in toplantıda, önümüzdeki 3 yıllık dönemde Filistin halkına yardımı öngören bir eylem planı sunacağını belirttiler. Planın Batı Şeria ve Gazze Şeridi'nde yaşayan Filistinlilere insani ve ekonomik yardımları öngördüğü bildirildi. 
     ABD, Rusya, BM ve AB yetkilileri, daha sonra Mısır ve Ürdün dışişleri bakanları Ahmet Mahir ve Mervan Muaşer ile biraraya gelecekler. 
     Bu toplantı ise Annan'ın New York'taki ikametgahında TSİ 00.30'da başlayacak. Kaynaklar, Arap ülkelerinin toplantıda, bir yıl içinde Filistin devletinin kurulması yolunda talepte bulunacaklarını öne sürdüler. 
     Arap ülkeleri tarafından hazırlanan plana göre, Filistin devleti geçici olarak oluşturulduktan sonra sınırlar ve diğer konularla ilgili sorunları çözmek için 2 yıllık bir müzakere süreci başlatılacak. 
     
     ARAFAT KONUSUNDA GÖRÜŞ AYRILIĞI 
     Ancak diplomatik kaynaklar, New York toplantısında Ortadoğu'nun geleceği ve Filistin devletinin kurulması konusunda çok fazla ilerleme sağlanamayacağı kanısındalar. 
     Kaynaklar, Bush yönetiminin Arafat'ın değiştirilmesi yolundaki baskısının, gerek Arap ülkeleri, gerekse BM ve AB tarafından paylaşılmadığına dikkat çektiler. 
     Öte yandan, Mısır, Ürdün ve Suudi Arabistan'ın, kesintiye uğramış olan Filistin-İsrail barış görüşmelerini yeniden canlandırmaya çalıştıkları belirtildi. 
     





</TEXT>
</DOC>
