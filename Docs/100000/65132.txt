<DOC>
<DOCNO> 65132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/spor/spo05.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Federasyonda deprem 
</HEADLINE>
<TEXT>

Yönetim Kurulu üyesi Cem Özgür’ün, Başkan Ulusoy ve diğer üyeleri suçlayarak istifa ettiği ortaya çıktı. Özgür’ün istifasının bir aydır kamuoyundan gizlendiği öğrenildi 
     CEMAL ERSEN 

     Atama yapılmadı 
     FUTBOL Federasyonu’nda, yaklaşık bir aydır kamuoyundan gizlenen ve gündemine bomba gibi düşen istifa gün ışığına çıktı. Yönetim Kurulu üyesi Cem Özgür’ün, 30 Aralık 2001’de yazıp, Başkan Haluk Ulusoy’a gönderdiği istifa dilekçesinde "Haluk Ulusoy başkanlığındaki TFF yönetim kurulu üyesi olmanın onurunu daha fazla taşıyamayacağımdan iade ediyorum" ifadelerini kullanması ortalığı karıştırdı. Söz konusu istifanın, ilk yönetim toplantısında kabul edilmesi ve yerine yedekler arasından atama yapılması gerekirken, federasyonun tepkilerden çekindiği ve gerekçelerin kamuoyuna yansımasından endişe ettiği belirlendi. 
     
     Zehir zemberek 
     ÖZGÜR’ÜN, suçlamalarla dolu dilekçesinde en dikkat çekici nokta, federasyon aleyhine açılan davalarla ilgili bölüm oldu. Akyüz’ün "Özellikle eski yönetim kurulu aleyhine süregelen davalar konusunda yapılan görüşmelerin, yeni yönetim üyelerine kapalı olarak yapılması anlaşılabilir ve kabul edilebilir bir tutum değildir" ifadeleri, yönetim içinde önemli görüş ayrılıkları olduğunu ve davalık konuların yeni üyelerden gizlendiğini ortaya çıkardı. Özgür, bir başkanlık sultası sürdüğünü iddia ettiği futbol federasyonunda, yönetim kurulunun tasdik makamı olarak görevi yaptığına da dikkat çekti. 
     
     Sn. Haluk ULUSOY 
T.F.F Yön.Kur.Bşk. 30.12.2001 
     İtimadınız ve ısrarınız doğrultusunda göreve seçildiğim Haziran 99’dan beri süregelen ve fahri olarak yürüttüğüm T.F.F Yönetim Kurulu üyeliğinden aşağıda çok kısaca özetlediğim temel gerekçelerle ayrılmaya karar vermiş bulunuyorum. 
     Karşılıklı inancın ve saygının oluşmadığı bir ekiple veya zatıalinizin liderliğinde TFF’yi hakkı olan saygı ve dedikodudan uzak platforma taşımanın mümkün olamayacağını üzülerek gözlemledim. Yapılan toplantı ve çalışmalarda TFF’nin kurum kimliği kazanması yönünde hiçbir ciddi ve tutarlı adım atılmadığı hususu tartışmadan uzak bir gerçektir. 
     Özellikle eski yönetim kurulu aleyhine süregelen davalarla ilgili olarak yapılan görüşmelerin yeni yönetim kurulu üyelerine kapalı olarak yapılması anlaşılabilir ve kabul edilebilir bir tutum değildir. 
     Mesuliyet gerektiren konulardaki müzakereler yönetim kurulunun gıyabında yürütülmekte ve yönetim kurulu sadece tasdik makamı olarak kullanılmaktadır. 
     Hükümetimizin bir bakanıyla sonu belli bir tartışmaya girilmesi hususu çok incelikleri ve ağır vebali olan bir konudur. Bu ve benzer konularda demokratik bir tartışma ortamı yaratılmadan kişisel hissiyatınız ve anlık tepkileriniz doğrultusunda izlenen yol TFF’nin çıkarlarını gözeten bir yol değildir. Nitekim TFF bugün unvanındaki Türkiye kimliğini ink r edercesine 3. şahıslardan çok kendi devleti ile davalı bir ortama sürüklenmiştir. 
     Bundan sonraki Yönetim Kurulu Toplantıları’na katılmayacağım. Başka bir deyişle Haluk Ulusoy başkanlığındaki TFF’nin yönetim kurulu üyesi olmanın onurunu daha fazla taşıyamayacağımdan iade ediyorum. 
     Şahsınıza ve yönetim kurulu üyesi arkadaşlarıma bundan sonraki çalışmalarında başarılar temenni ederim. 
     Saygılarımla. 
     
     Cem ÖZGÜR 
Köstebek Çelik      MHK üyeleri Serdar Çakır, Sabri Çelik ve Taner Yalçındağ ile bir basın toplantısı düzenleyen Başkan Bülent Yavuz, 1.5 yıl önce Çelik’in, Serdar Çakır ile ilgili endişelerini bir gazeteciye anlattığını belirtti. Yavuz, "Ancak zaman içinde bu endişelerinde hatalı olduğunu kendisi de görmüştür" dedi. Çelik de, Çakır ile ilgili geçmişteki düşüncelerinden ötürü hatalı davrandığını belirterek, "Özür diliyorum" ifadelerini kullandı. 
     



 SPOR 






















</TEXT>
</DOC>
