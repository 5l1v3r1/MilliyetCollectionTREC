<DOC>
<DOCNO> 88949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/spor/ymese.html </URL>
<DATE> 2002/06/10/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Suç sahadakilerde 
</HEADLINE>
<TEXT>

Fark beklediğimiz maçtan berabere ayrıldık. Rakibin disiplinli ve organize oyununa karşı koyamadık. Kişisel çabalar galibiyete yetmedi. Hata bu kez sevgili futbolcularımızdaydı 
     Brezilya’ya kök söktüren Milli Takımımız’dan Kosta Rika maçında fark beklerken, beş dakika dayanamadık, galibiyeti koruyamadık, tur şansımızı zora soktuk. Kosta Rika asla bizim ayarımızda bir takım değil. Ancak bir farkları var, topu ayağa oynamakta mükemmeller. Hele hele oyun disiplinlerini korumada da bizden farklılar. 
     Duvar paslarıyla, kolektif oyunun kurallarını birleştiren Kosta Rika, ilk yarıda savunma ağırlıklı oynamasına karşın iki tehlike yarattı. Birinde Rüştü’nün başarısı, diğerinde ise rakibin son vuruştaki beceriksizliği vardı. 
     İlk yarıda fark beklerken, yine hayal kırıklığıyla kucaklaştık. 
     12.dakikada kazanılan frikik atışını Ümit Özat kullandı, tecrübeli futbolcu sert vurdu, top yandan az farkla auta çıktı. 
     Yoğun baskı kurmamıza rağmen savunmada gedik bulamıyorduk. Hakan Şükür’ün çakılı kalmasıyla, orta sahada top taşıyan Hasan Şaş ve Yıldıray sürekli geriye oynamak zorunda kaldılar. 
     33’de kalemizde ilk tehlikeyi yaşadık. Centno altı pasa yakın yerden vurdu, top üstten auta gitti. 
     İkinci yarıda da istekliydik. Yine de net pozisyon bulmakta zorlanırken 56’de Emre Belezoğlu söke söke götürdüğü topu, iğne deliğinden geçirerek sanki mucizeyi gerçekleştirdi. Aradığımız golü bulup, defansa çekildik ama Kosta Rika topu iyi kullanıp, yerleşme hatalarımızı tek tek ortaya çıkartıyordu. Orta sahamız da oyundan düşüp, takım savunmasına katkı sağlamayınca, defansımız forvetlerle baş başa kaldı. Hakan Şükür - İlhan Mansız değişikliği çok gecikince, kontratak şansımız da kayboldu. 
     Ve 86.dakikada bir uzun topta yine dengesiz yakalandık ve Parks bomboş kaleye beraberlik golünü attı. Yine son dakikalarda oyuna giren Arif 89’da bir pozisyonu rakip kaleciye teslim etti. 
     Bir dakika sonra Parks soldan indi, savunmayı geçti, boş kale yerine topu auta gönderdi. 
     Maçtan önce hep söyledik, ne Kosta Rika, ne Çin bizim ayarımızda asla değiller. Ne var ki ortada bir suçlu varsa o da sizlersiniz sevgili sahada koşan arkadaşlar. Ancak bu gruptan çıkamamak sizlerin ayıbıdır. Bu takımda artık misyonunu tamamlayan oyuncular var. Onlar da kendileri iyi bilirler. Bu takıma geniş bir revizyon şart. Yeni yüzler, yeni heyecanlar gerekir. 
     



 SPOR 



































</TEXT>
</DOC>
