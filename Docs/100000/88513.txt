<DOC>
<DOCNO> 88513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko09.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobille tatil yolculuğundan önce bakımını ihmal etmeyin... 
</HEADLINE>
<TEXT>

     Türkiye'de bu yıl, mevsim normallerinin üzerinde sert geçen kış mevsiminde yorulan araçların, yaz tatili nedeniyle yapılacak uzun yolculuklar öncesi ''yaz bakımı''ndan geçirilmesi istendi. 
     Sert kış şartlarında kar, yağmur, çamura aldırış edilmeden kullanılan otomobillerin özellikle ön takımlarının kontrol ettirilmesi gerekiyor. Yolların, karla mücadele çalışmaları sonucu bozulması, otomobillerin sık sık çukurlara girip çıkması nedeniyle süspansiyon ve amortisörlerde arızalara neden olabiliyor. Aksın da genel bakımının yapılmasının gerektiğini belirten yetkililer, rot-balans ayarının yenilenmesinin unutulmamasını öneriyorlar. 
     Ön takımların dışında fren bakımının da ihmale gelmeyeceğine dikkat çekiliyor. Balataların bakımının yapılması, gerekiyorsa değiştirilmesi, fren hidroliğinin seviyesinin kontrol edilmesi gerekiyor. 
     Motor bakımında, bujilerin temizlenmesi, hava filitresinin 10 bin kilometreyi doldurmuşsa mutlaka değiştirilmesi isteniyor. Bunların yanı sıra motor yağı, polen filtresi, benzin filtresi, radyatör suyu, antifriz seviyesi ölçümü, elektrikli fanın devreye girme derecesi, kayışların kontrolü tavsiye ediliyor. 
     Akü bakımının da ihmal edilmemesine dikkat çekilirken, oksitlenen akü başlarının sıcak suyla temizlenmesi, akü suyu bitmişse saf suyla takviye yapılması istendi. 
     Lastiklerin uzun yollarda hayati önem taşıdığını belirten servis yetkilileri, kış lastiklerinin mutlaka çıkarılmasına işaret ediyorlar. 
     Silecek lastiklerinin kontrolü, klima ve havalandırma sisteminin bakımı ve far ampulleri de dikkat edilmesi gereken diğer noktalar olarak gösteriliyor. 
     





</TEXT>
</DOC>
