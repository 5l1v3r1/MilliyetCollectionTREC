<DOC>
<DOCNO> 98423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/guncel/gun03.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak inemeyecek ama 35 trilyon harcandı 
</HEADLINE>
<TEXT>
Havaalanı olamıyor çiftlik yapalım 
Pisti kısa olduğu için atıl durumda bekleyen Gazipaşa Havaalanı için "İnek çiftliği yapalım" önerisi geldi. Ulaştırma Bakanı Vural, "Biz, rantabl olan her teklife açığız" dedi 
     MEHMET ALİ UYSAL GAZİPAŞA 

     Ulaştırma Bakanı Oktay Vural, atıl durumdaki havaalanları için 2.5 milyar dolarlık yatırım yapıldığını belirterek, "Uçakların inemeyeceği Gazipaşa Havaalanı için de 2002 yılı birim fiyatlarıyla 35 trilyon lira harcanmış" dedi. 
     Vural, Antalya Gazipaşa yakınlarında yaptırılan, pistinin kısa, çevresinin ise dağlarla çevrili olması nedeniyle uçakların iniş yapamadığı, atıl durumda bekleyen Gazipaşa Havaalanı’nda incelemelerde bulundu. Vatandaşların, havaalanının işletmeye açılması isteklerini dinleyen Vural, teknik uzmanlarca hazırlanan raporlara göre, yolcu uçaklarının Gazipaşa’ya inmesinin mümkün olmadığını belirterek, şunları söyledi 
     "Pistin uzunluğu 1200 metre. Yolcu uçağının güvenli şekilde inebilmesi için pistin en az 1825 metre uzunluğunda olması gerekir. Bu uzunlukta pist yapılsa bile, havaalanının çevresindeki dağlar nedeniyle uçakların güvenli iniş ve kalkışları sağlanamıyor. Buranın atıllıktan kurtulması için kim Uçak indirebilirim’ derse ona vereceğim. Yeter ki işletecek adam gelsin. Artık buradan havaalanı olmaz." 
     Vural, vatandaşların ısrarlı soruları üzerine, beraberindeki bürokratlara talimat vererek, 29 Temmuz’dan itibaren Gazipaşa Havaalanı’nda yeniden inceleme başlatılmasını, pistin konumu, hangi uçakların inebileceği, havaalanının hangi amaçlarla kullanılabileceği konusunda ayrıntılı bir rapor hazırlanmasını istedi. Vural, bir vatandaşın, "Sayın Bakanım, havaalanı olarak hizmete açılamıyorsa, burayı vakfa verin. Vakıf burayı inek çiftliği yapsın" sözleri üzerine gülerek, "Biz, rantabl olan her teklife açığız" dedi. 
     



 GÜNCEL 

















</TEXT>
</DOC>
