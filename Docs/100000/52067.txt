<DOC>
<DOCNO> 52067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/soneko09.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beko Elektronik'e Japonya'dan mükemmellik ödülü 
</HEADLINE>
<TEXT>

     Beko Elektronik, Japonya'dan mükemmelik ödülü alan ilk Türk şirketi oldu. 
     Toplam Verimlilik Yönetimi TPM aktivitelerini en iyi şekilde uygulayan firmalara verilen TPM Mükemmelik Ödülü'nü kazanan ve geçen hafta Japonya'da düzenlenen törenle ödülü alan Beko Elektronik, başarısını İstanbul'da düzenlenen bir davetle basın mensuplarıyla paylaştı. 
     Verilen bilgiye göre, Beko Elektronik, 1997 yılından bu yana Japon yönetim metodoloji ve yaklaşımlarını dünya genelinde yaygınlaştırmak amacıyla kurulan ve Japon devlet kuruluşlarının desteklediği Japanese Institute of Plant Management JIPM tarafından 3 kez denetlendi. 
     Denetimler sonucunda, Beko Elektronik'in ödüle layık görüldüğü açıklandı. Ödülü, 6 Kasım'da Japonya'da düzenlenen törende Beko Elektronik Genel Müdür Yardımcısı Uran Tiryakioğlu aldı. 
     TPM Mükemmelik Ödülü, dünya çapında her yıl 7 dalda veriliyor. 
     Beko Elektronik'in büyük şirketler bazında başvurduğu dalda, yılda 25-30 şirket değerlendirmeye alınıyor. TPM metodojilerinin başarıyla uygulayan şirketlere verilen ödülü bugüne kadar alan dünya devleri arasında Toyota, Nissan, Volvo, Mazda, Mitsubishi, Pirelli, Fiat, Sanyo, Sony, Hitachi ve Seiko gibi markalar bulunuyor. Üretimin tüm aşamalarını hatta ofis hayatını düzenleyen TPM metodlarını 4 yıldan bu yana uygulayan Beko Elektronik, her üretim zincirinde bulunan 16 büyük kaybı ortadan kaldırarak ''sıfır hata, sıfır arıza'' hedefine ulaşma yolunda büyük aşama kaydetti. Şirket verimini topyekün artırmayı hedefleyen, çalışanların bilgi, becerilerini artıran ve motivasyonlarını yükselten TPM uygulamaları ve bir eğitim merkezi niteliğindeki TPM Akademisi sayesinde, Beko Elektronik'te ''benim fabrikam'' anlayışı yerleşti. 
     
     Başarı belgelendi 

     TPM Mükemmelik Ödülü ile birlikte Beko Elektronik'in başarısının uluslararası platformda belgelendiğine dikkat çeken Genel Müdür Aydın İ. Çubukçu, 2 bin kişilik Beko Elektronik ailesinin bir dünya firması olduğunun bir kez daha perçinlendiğini vurguladı. Beko Elektronik'in krize rağmen yüzde 100 büyüyebilen nadir şirketlerden biri olduğuna işaret eden Çubukçu, en büyük pastayı oluşturan Avrupa pazarında 11 Eylül sonrası önemli oranda küçülme, duraksama görülürken, Beko Elektronik'in büyüdüğünü söyledi. Çubukçu, bu yıl 1470 işçi ile 2.2 milyon adet TV üretimi gerçekleştirecek olan Beko Elektronik'in gelecek yıl yatırımlarını sürdürerek, 240 yeni işçi almayı planladığını ve minumum 3 milyon 750 bin adet TV üretimine ulaşmayı hedeflediğini bildirdi. Kaliteli, verimli, optimum maliyetlerde üretmenin ve rekabetçi olabilmenin en etkili yolunun, TPM metodojilerinin iyi öğrenilmesi, özümsenmesi ve kararlı bir şekilde uygulanması ile mümkün olduğunu ifade eden Genel Müdürü Çubukçu, ''TPM uygulamalarından önce bir televizyon 1.72 saatlik bir işçilik ile üretilirken, TPM ile birlikte bu zaman 0.85'e düşürüldü. Masrafların kısılmasını amaçlayan uygulamalarla birlikte direkt olarak 2.2 milyon dolar tasarruf edildi'' dedi. Genel Müdür Yardımcısı Uran Tiryakioğlu da, 1 milyon 675 bin adet TV ihracatına ve 224 milyon dolarlık ihracat gelirine ulaştıklarını açıkladı. 
     






</TEXT>
</DOC>
