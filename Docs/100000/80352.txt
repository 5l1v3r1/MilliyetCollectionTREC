<DOC>
<DOCNO> 80352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko08.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Türk İşadamları Kurultayı'nda protokol krizi... 
</HEADLINE>
<TEXT>

     Dünya Türk İşadamları 4. Kurultayı, İstanbul'da başladı. 
     Dünya Türk İşadamları ve Türk Dış Ticaret Vakfı tarafından, Dışişleri Bakanlığı ve Dış Ticaret Müsteşarlığı ile birlikte Lütfi Kırdar Kongre ve Sergi Sarayı'nda düzenlenen Kurultay, Almanya'dan Rusya'ya, Avustralya'dan ABD'ye birçok ülkeden Türk müteşebbisini biraraya getirdi. 
     Kurultay, İstiklal Marşı'nın okunmasıyla çalışmalarına başladı. 
     Daha sonra koro Gençlik Marşı'nı seslendirdi. 
     Bu arada, İstanbul Ticaret Odası Meclis Başkanı Atalay Şahinoğlu, kurultay başlamadan önce protokol sıralarında yaşanan yer problemi nedeniyle salonu terk etti. Şahinoğlu, gazetecilerin sorusu üzerine, protokol yerine oturan insanların yerlerinden kaldırılarak başkalarının oturtulmasını yanlış bulduğunu ifade ederek, şöyle konuştu. 
     ''Beni kaldırmadılar. Ben İTO Meclis Başkanıyım. Yerime otururum. 
     Ama koltuklara isim konulmadığı için de herkes geliyor biryerlere oturuyor kendine göre. Ondan sonra, Sen kalk, bu oturacak. O kalksın bu oturacak deniyor. Odalar Birliği Başkan Vekili'ni kaldırıyorlar, herhangi bir işadamını oturtuyorlar. Kural yok, sistem yok, kongre yapıyoruz. Konuşuyoruz, konuşuyoruz, netice yok zaten memlekette. 
     Tepkimi bu kadar anormal organizasyona iştirak etmemek üzere gösteriyorum.'' Almanya ve Türkiye'de yatırımları bulunan Şahinler Holding Başkanı Kemal Şahin de, TOBB Başkan Vekili'nin yerine kendisinin oturtulmak istendiğini belirterek, ''Ben bunu istemedim. görevlilere de söyledim. 
     Görevliler ısrar edince, böyle bir tatsızlık yaşandı'' dedi. 
     Öte yandan, önceki yıllara göre katılımın düşük olduğu öne sürülürken, katılım ücretinin yüksekliği ve kurultaylardan somut bir sonuç çıkmaması nedeniyle ilginin azalmış olabileceği dile getirildi. 
     Kurultay'a katılım için 400 milyon lira veya 300 dolar 350 Euro ücret alınıyor. Bu ücrete, kurultay girişi, öğle yemekleri, kahve ikramları, akşam yemeği ve kokteyl, defile, konser, kurultay katologunda yer alma, çeşitli dokumanlar, kurultay çantası ve sektöre toplantılara katılım hizmetlerinden yararlanma dahil bulunuyor. 
     





</TEXT>
</DOC>
