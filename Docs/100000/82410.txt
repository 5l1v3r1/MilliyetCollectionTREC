<DOC>
<DOCNO> 82410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko11.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
En zengin ikinci adam Buffett "ABD'ye terörist saldırı olacak" 
</HEADLINE>
<TEXT>

     Dünyanın en zengin adamları sıralamasında ikinci sırada olan ABD'li yatırım gurusu uzmanı Warren Buffett, ABD'nin ulusal güvenliği hakkında gayet karamsar tahminde bulunup, Amerikan topraklarına terörist saldırının kesinlikle olacağını savundu. 
     Berkshire Hathaway şirketinin yıllık genel kurul toplantısında konuşan Buffett, ABD'ye yönelik kıskançlık ve hoşnutsuzluk ve sevgisizliğin, bu ülkeye öfkeyi körüklerken, nükleer silah üretimi imkanlarının da yaygınlaştığını anlattı. Buffett sonuçta, ABD'nin nükleer bir terörist saldırıya uğrayabileceğini öngördü. 
     Şirketin baş yöneticisi olan Buffett, ABD'ye nükleer saldırının 10 yıl, 10 dakika ya da 50 yılda olabileceğini, ancak bunun gerçekleşme ihtimalinin kesin olduğunu vurguladı. 
     Teröristlerin ''ABD'yi travmaya sokma ve mümkün olduğunca çok kişiyi öldürmeyi istemelerinden'' dolayı, Washington ve New York'un en önemli iki hedef olabileceğini belirten Buffett, kimyasal ve biyolojik saldırı risklerinin de yüksek olduğunu kaydetti. 
     Coca-Cola, American Express ve The Washington Post şirketlerindeki hisseleriyle dünyanın ikinci zengin kişisi olan Buffett, esasen sigortacılık alanında çalışıyor. Berkshire Hathaway grubundaki sigortacılık şirketleri ve özellikle de General Re şirketi, 11 Eylül'de New York ve Washington'daki terörist saldırılarından dolayı 2.4 milyar dolar zarar etti. 
     Grup bünyesindeki şirketler terörizme karşı sigorta poliçelerine imaz atmakla birlikte, nükleer, biyolojik ya da kimyasal saldırılarda sigorta ödeme yükümlülüklerini, bedellerini kısıtlıyor. Buffett, ''önemli bir terörist saldırıda sadece federal devlet, emlak ve diğer değerleri sigortalayabilir'' diyor. 
     





</TEXT>
</DOC>
