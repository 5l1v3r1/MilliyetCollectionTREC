<DOC>
<DOCNO> 78541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/ekonomi/eko01.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
1.1 milyar dolarlık onay 
</HEADLINE>
<TEXT>

Uluslararası Para Fonu, 1.1 milyar dolarlık kredi dilimini serbest bıraktı. Dünya Bankası da 450 milyon dolarlık kredi dilimi için bugün toplanıyor 
     YASEMİN ÇONGAR Washington 

     Uluslararası Para Fonu IMF İcra Direktörleri Kurulu dün Türkiye için öngörülen yaklaşık 1.1 milyar dolarlık yeni kredi diliminin serbest bırakılmasını onayladı. 
     IMF İcra Kurulu’nun, stand - by anlaşması çerçevesinde Türkiye’nin performans kriterlerini yerine getirmesiyle serbest bıraktığı yeni kredi dilimi kısa süre sonra Türkiye’nin hesabına geçecek. Stand - by anlaşması 4 Şubat 2002 tarihinde yenilenmişti. Yeni anlaşma uyarınca Türkiye’ye kullandırılacak toplam 16 milyar dolarlık kredinin 9 milyar doları daha önce alınmıştı. 
     Dün onaylanan 1.1 milyar dolar da dahil olmak üzere Türkiye bu yıl IMF’den 5 milyar dolar kredi alacak. IMF’nin bundan sonraki gözden geçirmeleri mayıs ve temmuzda olacak, izleyen dönemde de her üç ayda bir gerçekleştirilecek. 
     
     Dünya Bankası da toplanıyor 
     Bu arada IMF’nin Türkiye’nin de içinde bulunduğu ülkeleri kapsayan Avrupa Direktörü Michael Deppler bugün kapalı devre telekonferansla gazetecilerin Turkiye ekonomisi konusundaki soruları yanıtlayacak. 
     Dünya Bankası Yönetim Kurulu da yaklaşık 1.3 milyar dolarlık programlanmış kamu ve mali sektör uyum kredisi PFSAL2 kredisi için bugün toplanıyor. 
     
     Kredide sorun yok 
     Kredinin onaylanması için herhangi bir sorun bulunmazken, Banka, 1.3 milyar dolar olarak beklenen krediyi, 3 dilim halinde kullandıracak. Dünya Bankası Yönetim Kurulu’nun, toplantının ardından yaklaşık 450 milyon dolarlık birinci dilim krediyi serbest bırakması bekleniyor. 
     Dünya Bankası’nın diğer iki kredi dilimi ise PFSAL2 için gerekli şartların tamamlanması durumunda dilimler halinde serbest bırakılacak. Dünya Bankası’nın bu yıl içinde Türkiye’ye yaklaşık 3 milyar dolarlık bir kredi sağlaması bekleniyor. 
     



 EKONOMİ 













</TEXT>
</DOC>
