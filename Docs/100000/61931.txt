<DOC>
<DOCNO> 61931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sondun02.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhammed Ali'nin "Hollywood yıldızı" duvarda parlayacak 
</HEADLINE>
<TEXT>

     Efsanevi ağır siklet boks şampiyonu Muhammed Ali, yüzlerce sinema sanatçısı ve ünlünün yanında Hollywood Bulvarı'nda kendisine ayrılan yıldızın yere değil duvara konulmasını istedi. 
     Eski dünya şampiyonu Muhammed Ali'nin, adının ''saygısız insanlar'' tarafından çiğnenmesini reddetmesi üzerine yetkililer, efsanevi sporcunun yıldızının geleneğin aksine yere konulmayıp Kodak Tiyatrosu'nun giriş holündeki duvarlara asılacağını belirttiler. 
     Muhammed Ali'nin ''adımın bana saygı duymayan insanların ayakların altında çiğnenmesini istemiyorum'' dediği, bunun üzerine ona ayrılan yıldızın yeni açılan ve Mart ayında Oscar törenlerinin daimi merkezi olacak Kodak Tiyatrosu'nun girişindeki holde, duvarda ''parlayacağı'' kaydedildi. 
     Los Angeles kent belediyesi, 17 Ocak doğumlu Muhammed Ali'ye bu günü armağan etme kararı almıştı. Efsanevi sporcu 17 Ocak'ta 60 yaşını kutlayacak. 
     






</TEXT>
</DOC>
