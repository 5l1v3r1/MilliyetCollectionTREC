<DOC>
<DOCNO> 63999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo12.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adamın yeni hedefi LİTVANYA.. 
</HEADLINE>
<TEXT>

     33.Avrupa Erkekler Basketbol Şampiyonası Yarı Final Eleme Grubu'ndaki 4. 
     maçında, dün akşam deplasmanda Hollanda'yı 89-73 yenerek, yenilgisiz grup lideri olan A Milli Takım'da yeni hedef Litvanya karşılaşması olarak belirlendi. Yenilgiz grup liderliğine yükselen ve moralli görünen milli takım kafilesi, bugün Amsterdam'dan Litvanya'nın başkenti Vilnius'a geçerken, karşılaşma sırasında rakibiyle çarpışıp beyin sarsıntısı geçiren Tutku Açık, kadrodan çıkarıldı ve İstanbul'a gönderildi. Bu arada Hüseyin Beşok'un dizinden, Mehmet Okur'un da belinden rahatsızlıkları bulunuyor. Ancak sakatlıkları ciddi olmayan her iki oyuncunun da Litvanya karşısında forma giymesi bekleniyor. Hollanda maçının önemli eksikler olmasına karşın kazanılmasının önemli olduğunu vurgulayan Milli Takım Menajeri Doğan Hakyemez, ''İsviçre'deki muhteşem seyircimizi burada da görmek hepimizi mutlu etti. Tüm salonun hep bir ağızdan '12 Dev Adam' şarkısını söylemesi oyuncularımızın üzerindeki stresi aldı ve onları ateşledi. Artık yeni hedefimiz Litvanya. Onlar da Ukrayna önünde aldıkları yenilgiyi seyircilerinin önünde telafi etmeye çalışacaklar. Oyuncularımızın bu zorlu maçı kazanıp, ilk devreyi yenilgisiz lider bitireceklerine inanıyorum'' dedi. Milliler, Litvanya'daki ilk çalışmasını, bugün TSİ 19.30'da maçın yapılacağı salonda gerçekleştirecek. Milli takım, yarın da 2 çalışma yaparak Litvanya maçının hazırlıklarını tamamlayacak. 
     






</TEXT>
</DOC>
