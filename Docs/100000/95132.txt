<DOC>
<DOCNO> 95132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sonspo02.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayanlara üzücü haber... Ev işleri sporun yerini tutmuyor... 
</HEADLINE>
<TEXT>

     Türk toplumunda bayanlar, özellikle de ev hanımları genelde spor yapmanın kendileri için gereksiz ve zaman kaybı olduğuna inanırlarken, ''Sabahtan akşama kadar ev işleriyle uğraşıyor ve böylelikle de spor yapıyoruz'' diyerek bu durumu açıklamaya çalışırlar. 'Bizimklinik.com'' adlı internet sitesindeki bir araştırma, hanımları üzecek nitelikte sonuçlar ortaya koydu. 
     
     EV İŞLERİ SAĞLIK İÇİN YETERLİ Mİ 
     İngiltere'de yapılan bir araştırma, ev işlerinin, kilolara engel olmadığını ve kalp sağlığını korumaya yetmediğini gösterdi. 
     Bristol Üniversitesi'ndeki araştırmacılar, 15 kentte, yaşları 60 ile 79 arasında değişen 2 bin 300 kadının durumunu değerlendirdi. Bu yaş grubundaki kadınlar, nüfusun göreceli olarak en az aktif kesimini oluşturuyor. 
     Katılımcılara düzenli faaliyetleri hakkında sorular yöneltilirken, bu faaliyetler arasında yürümek, bisiklete binmek, fitness çalışmalarına katılmak, spor yapmak, ev işleri, bahçeyle uğraşmak ve evde onarım işleri yapmak da yer aldı. Ayrıca çalışmaya katılan kadınların kalp ve akciğer sağlığıyla, kiloları da kontrol edildi. 
     Kadınların üçte ikisi, ancak ev işleri eklendiği takdirde, sağlıklı yaşam için gerekli haftalık egzersizi yaparken, ev işleri sağlık açısından kayda değer bir yarar sağlamadığı ortaya çıktı. Örneğin, haftada toplam 2,5 saat tempolu yürüyüş yapan kadınlar, hem daha az kilolu, hem de kalp sağlığı yerinde oluyor. Ev işleri yapan kadınlarda ise böyle olumlu sonuçlar görülmüyor. 
     Uzmanlar bir çok kadının, ev işleri dahil edildiği zaman gerekli egzersiz miktarını tamamladığını, ancak ev işlerinin sağlığa görünür bir yararı olmadığını vurguluyor. 
     Bu araştırma sonrasında doktorların, insanlara, ev işlerinin egzersiz sayılmayacağı ve mutlaka düzenli ve tempolu yürüyüşlerin yapılmasını tavsiye edecekleri bildiriliyor. 
     





</TEXT>
</DOC>
