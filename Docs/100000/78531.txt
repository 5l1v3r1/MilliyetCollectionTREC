<DOC>
<DOCNO> 78531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur18.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük Özge'yi önce, konsomatris anne terketti sonra dede... 
</HEADLINE>
<TEXT>

     Bursa'da, gece kulüplerinde konsomatris olarak çalışan kadının doğumdan sonra ailesinin yanına bırakarak kaçtığı bebek, dedesi tarafından sokağa terk edildi. 
     Alınan bilgiye göre, Değirmenlikızık Mahallesi Girne Sokak üzerinde bir bebeğin, emekleyerek caddeye doğru ilerlediğini gören mahalle sakinleri polise haber verdiler. 
     Olay yerine gelen Çocuk Şubesi ekipleri, çocuğun üzerinde, ''Kendim açım bebeğe nasıl bakayım'' yazılı not buldular. Polisin yaptığı araştırmada, bebeği sokağa terk ettiği belirlenen 55 yaşındaki dedesi Sebahattin Y. gözaltına alındı. 
     Selahattin Y, ifadesinde, gece kuluplerinde konsomatris olarak çalışan kızı Ayşe B'nin 1.5 yıl önce dünyaya getirdiği bebeği Özge'yi kendisine bıraktığını, bir daha da kızını görmediğini söyledi. 
     İnşaatlarda işçi olarak çalıştığını, ancak 2-3 aydır işsiz olduğunu anlatan Sebahattin Y, ''Çok sevdiğim torunumla sokaklarda ve camilerde yatıp kalkıyorduk. Artık bakamayacağımı anlayınca, iyi bir ailenin eline geçeceğini düşünerek onu sokağa bırakmak zorunda kaldım'' dedi. 
     Çocuk Şubesi'nde torununu kucağına alarak seven dede, ifadesinin tamamlanmasının ardından adliyeye sevk edildi. 
     1.5 yaşındaki Özge ise Sırameşeler Çocuk Yuvası'na teslim edildi. 
     





</TEXT>
</DOC>
