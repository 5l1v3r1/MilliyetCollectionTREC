<DOC>
<DOCNO> 72828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur08.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrasya feribotunu kaçıran Çeçen eylemci hap kaçakçısı çıktı 
</HEADLINE>
<TEXT>

     İzmir'de, Captagon adı verilen uyuşturucu hapları pazarlamaya çalışan ve aralarında Avrasya Feribotu'nu kaçıranlardan Sedat Temiz'in de bulunduğu 5 kişi yakalandı. 
     Emniyet Müdürlüğü Narkotik Büro Amirliği'nden yapılan açıklamaya göre, İstanbul, Hatay ve Gaziantep'te bulunan bazı kişilerin, birbirleriyle bağlantılı olarak ellerinde bulunan çok miktardaki uyuşturucu hapları pazarlamaya çalıştıkları tespit edildi. 
     Alıcı gibi davranan narkotik görevlileri ile satıcılar arasında 6 ay süren görüşmeler sonucunda, alışveriş için gün tespit edildi. Faruk Diblen ve Cemalettin Kılıçvuran'ın teslimat için İzmir'e geleceği, Rıdvan Hatuk ve Bekir Kuvaz'ın da uyuşturucu haplarla 34 ZR 0482 plakalı otomobille İzmir'e hareket edeceği, Sedat Temiz'in ise 34 UKT 34 plakalı aracıyla yol güvenliğini sağlayacağı öğrenildi. 
     Daha sonra bu kişiler, alıcı sandıkları polislere, piyasa değeri 500 bin dolar olan 118 naylon torba içine yerleştirilmiş 116 bin adet 
     Captagon haplarını satmaya çalışırken suçüstü yakalandı. 
     Zanlılar, yapılan sorgulamalarının ardından İzmir DGM'ye sevk edildi. 
     Zanlılardan Sedat Temiz'in, Avrasya feribotunu kaçıranlar arasında bulunduğu ve 1999 yılında cezaevinden tahliye edildiği bildirildi. 
     Yetkililerden alınan bilgiye göre, sentetik uyuşturucular sınıfında yer alan ve içinde etkin olarak barındırdığı ''fenetylline'' isimli kimyasal madde dolayısıyla uyarıcı nitelik taşıyan Captagon, Almanya'da yasal üretimine son verilmesinden sonra, yasal olmayan yollardan çeşitli ülkelerdeki yasadışı laboratuvarlarda kaçak olarak üretilmeye başlandı. Bu haplar genellikle Arap ülkelerinde rağbet görüyor. 
     






</TEXT>
</DOC>
