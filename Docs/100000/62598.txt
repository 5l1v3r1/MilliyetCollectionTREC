<DOC>
<DOCNO> 62598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo03.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor, deplasmanda kayıp... 
</HEADLINE>
<TEXT>

     Basketbolda Erkekler Avrupa Ligi B 
     Grubu'nda yarın Slovenya'nın Union Olimpija Ljubljana takımıyla deplasmanda karşılaşacak olan Ülkerspor, Avrupa kupalarında deplasmanda başarısız sonuçlar alıyor. 
     Turuncu-yeşilliler, 9 yıllık Avrupa serüveninde, deplasmanda yaptığı 67 maçın 48'inde salondan yenilgiyle ayrıldı. 
     Deplasmanda en başarısız sezonunu 1997-98'de Erkekler Avrupa Ligi'nde yaşayan turuncu-yeşilliler, bu sezon yaptığı 8 deplasman maçını da yitirdi. 
     Ülkerspor, deplasmanda en farklı skorlu yenilgisini ise İspanya'nın Estudiantes SAD Madrid takımından aldı. Uluslararası Basketbol Federasyonu FIBA tarafından ilk kez 1996-97 sezonunda düzenlenen Avrupa Ligi'nde 2. tur maçında turuncu-yeşilliler, Estudiantes'e İspanya'da tam 34 sayı farkla 97-63 yenildi. 
     Ülkerspor, Union Olimpija Ljubljana takımıyla yarın yapacağı maçla, Avrupa kupalarında 135. maçına çıkacak. 
     1993-94 sezonundan itibaren Avrupa kupalarında mücadele eden 
     turuncu-yeşilliler, bugüne dek yaptığı 134 maçta, 60 galibiyet ve 73 yenilgi ve 1 beraberlik aldı. 
     






</TEXT>
</DOC>
