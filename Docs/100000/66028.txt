<DOC>
<DOCNO> 66028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/soneko09.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar son 7 ayın en düşük noktasında... 
</HEADLINE>
<TEXT>

     ABD Doları'nın satış fiyatı son 7 ayın en düşük seviyesine geriledi. 
     Kapalıçarşı'da 5 Temmuz 2001'de 1 milyon 284 bin lira, 6 Temmuz'da 1 milyon 330 bin liradan işlem gören dolar, bu sabah 1 milyon 305 bin liraya kadar düştü. 
     Doların en yüksek noktasına ulaştığı 19 Ekim 2001 tarihinden bu yana Türk Lirası karşısındaki değer kaybı ise yüzde 21.1'e ulaştı. Dolar alış fiyatları ise hem serbest piyasada, hem bankalararası piyasada 1 milyon 300 bin liranın altına indi. ABD Doları, serbest piyasada 1 milyon 295 bin liradan alınıyor. 
     Bankalararası para piyasasındaki dolar kotasyonlarına bakıldığında da alışta en düşük fiyat 1 milyon 295 bin lira, en yüksek fiyat da 1 milyon 299 bin lira, satışta ise en düşük fiyat 1 milyon 303 bin lira, en yüksek fiyat da 1 milyon 307 bin lira düzeyinde bulunuyor. 
     Kapalıçarşı döviz serbest piyasası ilgilileri, dövizdeki düşüşün paritedeki gerilemenin yanı sıra beklentisi daha önce satın alınan IMF İcra Direktörleri Kurulu'nun 16.2 milyar dolarlık yeni stand-by anlaşmasını onaylamasının da etkili olduğunu kaydettiler. 
     
     Doların seyri... 

     Geçen yıl 19 Ekim tarihinde Dolar serbest piyasada 1 milyon 654 bin lira, Merkez Bankası efektif satış kurlarında ise 22 Ekim tarihinde 1 milyon 647 bin 304 lira ile en yüksek seviyesine ulaştı. 
     Merkez Bankası kurlarında Kasım başında 1 milyon 597 bin lira seviyesine gerileyen dolar, 20 Kasım'da 1 milyon 500 bin liranın altına indi. Aralık ayında da gerilemesi devam eden Dolar, bu yıl 8 Ocak'ta 1 milyon 400 bin liranın altına, 22 Ocak'ta da 1 milyon 328 bin 119 lira seviyesine indi. 
     Serbest piyasada da doların satış fiyatı 21 Ocak tarihinde 1 milyon 321 bin lira ile gerileme eğilimini sürdürürken, fiyatlar bu sabah alışta 1 milyon 295 bin lira satışta ise 1 milyon 305 bin liraya düştü. 
     Doların serbest piyasadaki dünkü kapanış fiyatı 1 milyon 312 bin lira olurken, Merkez Bankası efektif kurları da alışta 1 milyon 306 bin 493, satışta ise 1 milyon 315 bin 685 lira olarak gerçekleşmişti. 
     

     
</TEXT>
</DOC>
