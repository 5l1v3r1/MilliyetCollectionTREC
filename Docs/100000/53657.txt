<DOC>
<DOCNO> 53657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/guncel/gun04.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk’e Kıbrıs tapusu 
</HEADLINE>
<TEXT>

Türkiye, Kıbrıs toprağını garantiye alıyor... Kıbrıslı Rumların eski tapularını gösterek AİHM nezdinde KKTC’den hak iddia etmesinin önünü kesmek isteyen Ankara, Kıbrıslı her Türk’e resmi tapu verecek 
     ÖNDER YILMAZ Ankara 

     Türkiye, Güney Kıbrıs Rum Yönetimi’nin AB’ye üyeliği tartışmalarının alevlendiği bir dönemde, Kıbrıs’ın tapu haritasını çıkartıyor. AB’yi arkasına alan Güney Kıbrıslı Rumların eski tapularını göstererek, Avrupa İnsan Hakları Mahkemesi AİHM nezdinde KKTC’de hak iddia etmelerinin önünü kesmek isteyen Türkiye, her Kıbrıs Türk’ünü resmi tapu sahibi yapacak. 
     
     15 kişilik ekip gönderildi 
     Türkiye ile KKTC arasında imzalanan protokol çerçevesinde bölgede Tapu Kadastro Genel Müdürlüğü’nde görevli 15 kişilik teknik ekip, kadastro çalışmalarını sürdürüyor. Yetkililer yeterli kaynağın bulunması durumunda kadastro çalışmalarının kısa sürede tamamlanabileceğini dile getirirken, "Şu an zemin parsel durumunu belirleyip haritalara döküyoruz. Üzerinde yaşanılan arazilerin sahipleri kim, onları belirliyoruz. Kadastro çalışmalarının ardından Kıbrıs’ta yaşayan hak sahibi herkese tapusu verilmiş olacak" diye konuştu. 
     Yetkililer, Güney Kıbrıs Rum Yönetimi’nin AB ile tam üyelik müzakerelerinin başlaması nedeniyle tapu işlemlerinin daha büyük önem kazandığını vurgularken, "Kıbrıs’a yerleşen vatandaşların hak sahipliğini iddia etmeleri için ellerinde resmi belge olmalı" dedi. 
     
     Rumlar belgelerle gelecek 
     İlgili Devlet Bakanı Şuayip Üşenmez, tapu konusunun stratejik boyutunu ifade ederken, "Kıbrıslı vatandaşlar Kıbrıs’ı, verilecek tapular ile sahiplenecek. Rumlar ellerinde tapularla geldiğinde Şurası bizim, işte belgesi’ diyecek. Tapulandırmanın da birinci nedeni, artık KKTC’li dışarıya karşı köklü bir hayat tarzını seçtiğini gösterecek. İkinci nedeni ise, vatandaşlar buraya kalıcı olduklarını bilecek ve yatırıma yapacak" dedi. 
     
     15 bin 100 aile tapu aldı 
     Kıbrıs’ın tapulandırılması için hazırlanan raporda, Kıbrıs’ta yaşayan ailelerden şimdiye kadar 15 bin 100’üne tapu verildiği, bu sayının yapılan yasal revizyon sonucunda 14 bin 808’e düştüğü bildirildi. Bu ailelerin 7 bin 576’sının Güney’den göçenler, 3 bin 779’unun Türkiye’den göçenler, 3 bin 745’inin de KKTC’den yerleşik bulunan aile olduğu kaydedildi. 1977 yılından beri sürdürülen çalışmalarda bu ailelerden 11 bin 950’sinin dosya işlemlerinin bitirildiği, 2 bin 850 ailenin de dosya işlemlerinin sürdüğü, tapulandırma projesinin yaklaşık 30 milyon dolara mal olacağı ifade edildi. 
     
Meclis’te gizli Ada oturumu      ÖZGÜR EKŞi 

     KKTC Cumhurbaşkanı Rauf Denktaş ve Güney Kıbrıs Rum Yönetimi lideri Glafkos Klerides’in uzun bir aradan sonra 4 Aralık’ta yapacakları yüz yüze görüşmeyle Kıbrıs konusu yeniden ısınacak. 
     BM Genel Sekreteri’nin Kıbrıs Özel Temsilcisi Alvadoro de Soto’nun da bulunacağı görüşmede aralarında "Kıbrıs Birleşik Devletleri" ismi verilen paket de dahil çözüme yönelik birçok fikrin masaya yatırılması bekleniyor. 
     Bu arada İstanbul Bağımsız Milletvekili Mehmet Ali İrtemçelik’in 20 milletvekili ile verdiği önerge doğrultusunda TBMM Genel Kurulu bugün gizli oturumla toplanarak, Kıbrıs konusunu ele alacak. 
     



 GÜNCEL 























</TEXT>
</DOC>
