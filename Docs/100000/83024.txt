<DOC>
<DOCNO> 83024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun27.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Arafat ile barış yapılmaz" 
</HEADLINE>
<TEXT>

     İsrail Başbakanı Ariel Şaron, Filistin Devlet Başkanı Yaser Arafat ile ''barış yapılamayacağını'' savundu. 
     İtalya'da yayımlanan Panorama dergisine demeç veren Şaron, ''Arafat'ın barışa ulaşacak durumda olduğunu sanmıyorum ve Sayın Arafat ile barış görüşmesi yapılabileceğini düşünmüyorum'' dedi. 
     Ortadoğu ile ilgili bölgesel bir konferans olasığından söz eden Şaron, ABD'nin eşgüdümünde, İsrial, Mısır, Suudi Arabistan, Ürdün, ''Filistinli temsilciler'', Rusya ve Avrupa'nın katılımıyla ''barışın ileriye götürülmesi yönünde iyimser bir ortamın yaratılabileceğini'' kaydetti. Şaron, ''Ekonomik kalkınma, su, tarımsal üretim, sanayi, eğitim, kültür ve sağlık gibi konular konuşulmalı'' dedi. 
     Barış için 3 aşamadan söz eden Şaron, ilk olarak ateşkesin sağlanması ve terörizme son verilmesi gerektiğini belirtti. Filistin tarafında terör altyapısının yok edilmesini ve Filistin Yönetimi kurumlarının demokratikleştirilmesini isteyen Şaron, son aşamada istikrarı sağlamak ve sınırları belirlemek için Filistinlilerle ikili ilişkiler başlatabileceklerini söyledi. 
     ''İyi niyetli herkes Arafat'ın terörizm stratejisini seçtiğini biliyor'' diyen Şaron, Filistin liderinin ''teröristlerle işbirliği kurduğunu ve bu güçlü ilişkinin de kanıtlandığını'' savundu. 
     





</TEXT>
</DOC>
