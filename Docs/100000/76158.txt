<DOC>
<DOCNO> 76158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sondun10.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Utah Jazz'ın yıldızı "Postacı" Karl Malone politikaya soyunuyor 
</HEADLINE>
<TEXT>

     Amerikan Profesyonel Basketbol Ligi NBA yıldızlarından, Utah Jazz takımı oyuncusu Karl Malone, basketbolu bıraktıktan sonra Arkansas valiliği seçimlerine katılarak politikaya atılmayı planlıyor. 
     ABD Başkanı George W. Bush'un partisi Cumhuriyetçi Partili Karl Malone'un basketbol menajeri Dwight Manley, ünlü basketbolcunun, emekli olur olmaz, Arkansas'ta sahibi olduğu büyük sığır çiftliğine dönmeyi ve siyasete atılma çalışmalarını başlatmayı düşündüğünü açıkladı. 
     Malone'un siyasete atılacağı haberleri, geçen yıl Beyaz Saray'a düzenlediği bir ziyaretin ardından artmıştı. Manley, ''Karl doğuştan lider. Çok fazla fikri var ve yapmak istediğinin de politikaya atılmak olduğunu söylüyor'' dedi. 
     NBA'de iki kez ''en değerli oyuncu'' seçilen Malone, 1985 yılından beri aynı takımda oynuyor. Malone, daha önce de Cumhuriyetçi Parti Utah Senatörü Orin Hatch'in 1999'daki başkanlık seçim kampanyasına para toplamış, 2000 yılında da silah kullanma hakkını destekleyen ve başında ünlü aktör Charlton Heston'ın bulunduğu Ulusal Silah Birliği'ne destek kampanyası düzenlemişti. Malone da bu derneğe üye bulunuyor. 
     






</TEXT>
</DOC>
