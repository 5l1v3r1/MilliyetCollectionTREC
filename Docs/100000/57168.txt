<DOC>
<DOCNO> 57168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun10.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika Ladin'i Noel Hediyesi olarak yakalamak istiyor 
</HEADLINE>
<TEXT>

     Afganistan'daki Tora Bora bölgesinde, bir mağarada kuşatıldığı öne sürülen, ABD'deki 11 Eylül terörist saldırılarının mimarı, terörist Usame bin Ladin'in, 
     ''Noel'den önce'' yakalanmasına çalışıldığı belirtildi. 
     Amerikan CNN televizyonu, Amerikan birlikleri ve Taliban karşıtı güçlerin, Bin Ladin ve adamlarını bir mağarada kıstırdığını, üst düzey askeri yetkililere dayandırarak duyurdu. 
     CNN'e göre askeri yetkili, Bin Ladin'in kıstırıldığı alanın büyüklüğü hakkında bilgi vermedi. 
     Aynı yetkili, ''Bin Ladin'i Noel'den önce yakalarsak, mükemmel bir Noel armağanı olmaz mı '' dedi. 
     Hıristiyan dünyası, İsa Peygamber'in doğumu olarak kabul edilen Noel'i 24 Aralık'ta kutluyor. 
     Amerikalı yetkili, Bin Ladin'in kıstırıldığını söylemekle birlikte, halen bölgeden kaçma şansı bulunduğunu da kaydetti. 
     ABD Savunma Bakanlığı Pentagon, Bin Ladin'in, saldırıların arkasındaki kişi olduğunu, kendi ağzından çıkan sözlerle kanıtlayan bir video kaseti kamuoyuna açıklamıştı. Bin Ladin kasette, Washington ve New York'taki saldırıların ne zaman gerçekleştirileceğinden, 11 Eylül'den önceki Perşembe günü haberdar olduğunu belirtirken, ''biz, operasyona katılanlara, uçağa binecekleri andan kısa süre önce ne yapacakları talimatını verdik'' diyor. 
     Usame bin Ladin, saldırıların beklediğinden de büyük etkisi olduğunu, uçağın yakıtının çıkartacağı yangının sadece çatıdaki birkaç katı çökerteceğini tahmin ettiğini de kasette söylüyor. Bin Ladin'in sözleri, ''itiraf'' olarak kabul ediliyor. 
     Amerikan askeri yetkilisine göre, Taliban lideri Molla Muhammed Ömer de, Kandahar'ın batısındaki Helmond kentinde bulunuyor. 
     






</TEXT>
</DOC>
