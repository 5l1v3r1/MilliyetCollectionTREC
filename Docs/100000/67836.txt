<DOC>
<DOCNO> 67836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko21.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze fiyatları bayrama yükselişle giriyor... 
</HEADLINE>
<TEXT>

     Kurban Bayramı yaklaşırken sebze fiyatlarındaki yükseliş devam ediyor. Haftaya 1 milyon 300 bin liradan giriş yapan salatalık 2 milyon liraya yükseldi. 
     Antalya Büyükşehir Belediyesi Toptancı Hal Şube Müdürü Hasan Şimşek seralarda birinci ürün döneminin sona erdiğini, ikinci ürünün de piyasaya girmemesi nedeniyle pazara ürün girişinin azaldığını söyledi. 
     Yılbaşından bu yana fiyatlardaki yükselişin dengesiz şekilde sürdüğünü belirten Şimşek, ekim alanlarının azalması nedeniyle salatalık fiyatının çok arttığını bildirdi. 
     Fiyatların Kurban Bayramı nedeniyle yükselişini sürdüreceğini kaydeden Şimşek, ''Bayram nedeniyle sebzeye karşı talep var, ancak pazara ürünün az gelmesi nedeniyle fiyatlarda yükseliş görülüyor. Bu yükselişin bayram süresince devam edeceğini tahmin ediyoruz'' dedi. 
     
     Salatalık 2 milyon liraya 
     Antalya Büyükşehir Belediyesi Toptancı Hal Müdürlüğü'nden alınan bilgilere göre sebze fiyatları haftayı şöyle kapattı 
     Haftaya 1 milyon 300 bin liradan giren birinci kalite badem salatalık hafta içinde 700 bin lira birden artarak fiyatı 2 milyon liradan, ikinci kalite salatalıkta 1 milyon liradan satıldı. 
     Salatalık gibi domates fiyatları da artış gösterdi. Hafta başında 1 milyon 100 bin ile 1 milyon 200 bin liradan alıcı bulan cam ve 
     salkım domates fiyatları 100'er bin lira arttı. Salkım domates 1 milyon 300 bin, cam domates ise 1 milyon 200 bin liradan satıldı. Brokoli de 100 bin lira artarak 1 milyon 300 bin liradan işlem gördü. Patlıcan fiyatı 200 bin lira artarak 1 milyon 200 bin liradan alıcı bulurken, pırasa 50 bin lira artışla 750 bin liradan satıldı. Bal kabağı ise fiyatını koruyarak kalitesine göre 150 bin lira ile 900 bin lira arasında işlem gördü. Cam kabak ise 400 bin lira artışla 1 milyon 400 bin liradan satıldı. Haftaya düşüşle başlayan sivri biber 2 milyon 800 bin liradan 2.5 milyon liraya geriledi. Dolmalık biber ise 200 bin lira artışla 1 milyon 400 bin liradan, mucahir biber ise 100 bin lira düşüşle 2 milyon liradan alıcı buldu. Büyük oteller ve tatil köylerinde turistlere yönelik üretilen kapya ve Kaliforniya cinsi biber fiyatları değerini korudu ve 2 milyon liradan işlem gördü. Geçtiğimiz haftalarda tanesi 1 milyon 200 bin liraya kadar çıkan marulda da düşüş yaşandı. Hafta başında 1 milyon liradan satılan kıvırcık marulun tanesi 800 bin liradan, düz marul ise 100 bin lira düşerek 700 bin liradan satıldı. Fiyatı 200 bin lira düşen kereviz 1 milyon 100 bin liradan, karnabahar 700 bin liradan işlem gördü. 
     






</TEXT>
</DOC>
