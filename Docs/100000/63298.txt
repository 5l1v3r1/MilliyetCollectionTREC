<DOC>
<DOCNO> 63298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur05.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis operasyonları standarda bağlandı... 
</HEADLINE>
<TEXT>

     Emniyet Genel Müdürlüğü, polisin yapacağı operasyonlarda uyacağı kurallar hakkında ilk defa bir yönetmelik hazırladı. 
     Yönetmeliğe göre, hangi birime bağlı polisler operasyon yaparsa yapsın, çatışma riski bulunan tüm operasyonlarda özel harekatçı polisler mutlaka görev alacak. Operasyonlarda psikolog ve psikiyatristlerden faydalanılacak. Operasyonlar, hedef kişinin, mağdurun, çevrede bulunan kişilerin can ve mal güvenliği dikkate alınarak en az riskle gerçekleştirilecek. 
     Emniyet Genel Müdürlüğü Özel Harekat Daire Başkanlığı'nın hazırladığı ''Operasyon Yönetmeliği'', İçişleri Bakanı Rüştü Kazım Yücelen tarafından onaylandı. Yönetmelik, ''Başemir'' olarak Emniyet Genel Müdürü Kemal Önal'ın imzasıyla tüm teşkilata duyuruldu. 
     İlk kez hazırlandığı bildirilen yönetmelik, Emniyet teşkilatının adli soruşturmacı birimleri olan Terörle Mücadele, Kaçakçılık ve Organize Suçlar, Asayiş birimleri ile destek sağlayan İstihbarat, Özel Harekat, Çevik Kuvvet, Olay Yeri İnceleme, Bomba İmha Uzmanları, Haberleşme, Lojistik gibi birimlerin koordinasyon ve sorumluluklarını belirliyor. 
     
     Planlı operasyonlar ve ani durumlar... 
     Yönetmeliğe göre, operasyonlarda ''mutlaka'' özel harekat personelinden faydalanılacak. Özel harekat personelinin bulunmadığı iller ise Emniyet Genel Müdürlüğü Özel Harekat Daire Başkanlığı'ndan kuvvet talebinde bulunacak. Özel harekat birimlerinin bulunmadığı iller, gecikmesinde sakınca bulunan haller için özel eğitimli birimler kurabilecek. Ancak, özel harekat personelinin bulunduğu illerde, özel donanımlı özel eğitimli birimler oluşturulamayacak. 
     Operasyonun planlaması suç konusuyla ilgili birim tarafından yapılacak. Operasyon öncesi ilgili birim, istihbarat birimleriyle de irtibata geçerek hazırlık çalışması yapacak. Operasyon alanı tanımlanacak, operasyon alanı görüntülenecek. Hedefte bulunan şahısların kaç kişi oldukları, yanlarında silah, patlayıcı madde bulunup bulunmadığı, muhabere imkanlarına sahip olup olmadıkları araştırılacak. Operasyonda yeralacak tim görevlileri, adli soruşturmacı birim, istihbarat birimi, olay yeri ve bomba imha birimleri ile ihtiyaç duyulan birimlerin yeraldığı görevliler il emniyet veya ilçe emniyet müdürünün başkanlığında operasyon öncesi toplantı yaparak, operasyona son şekli verilecek. 
     İlgili cumhuriyet savcıları bilgilendirilerek, talimatları alınacak. 
     Planlı gerçekleştirilen ve rehinelerin bulunduğu olaylarda yönetmelik eksiksiz uygulanacak. ''Ani tesadüfi Operasyonlar'' ile silahlı çatışma riski olmayan ''Münferit Operasyonlar''da yönetmelik uygulanmayacak. Ancak ''Ani Operasyonlar'' başlatılırken istihbarat biriminin hazırlayacağı ''Acil Durum Planı'' dikkate alınacak. 
     Yönetmelik, ''Çatışma Riski''ni ise birden fazla ateşli silahı olan kişi ya da kişilerin bulunması durumuyla tanımlıyor. 
     
     Hedefin veya mağdurun vücut bütünlüğü 
     Operasyonlar, hedef şahısların, mağdurun veya çevrede bulunan ilgisiz kişilerin ''vücut bütünlüğü, mal varlığı ve manevi varlığının korunması'' da dikkate alınarak en az riskle sonuçlandırılacak. 
     Operasyonlarla, tehlike ve saldırı önlenecek. Rehin alınan kişi varsa kurtarılacak, işgal yerleri boşaltılacak. Hedef şahıs yakalanarak etkisiz hale getirilirken, bunlara ait silah, mühimmat, araç gereç, malzeme, doküman gibi deliller kontrol altına alınacak. 
     Operasyon büyük bir ''gizlilik'' ile gerçekleştirilirken, yeterli zaman varsa operasyonun gerçekleştirileceği bina, uçak, otobüs, tren, metro, gemi ve benzerlerinin gerçeği veya maketlerinde yakalama işleminin tatbikatı yapılacak. 
     Yakalama noktasının her yönünü gören keskin nişancılar hazır bulundurulurken, operasyonda görev alacak personel çelik yelek, gaz maskesi, kalkan ve diğer koruyucu malzeme kullanacak. Bunun yanı sıra görev alan sivil ve üniformalı tüm personel tek tip kol bandı, yelek, şapka gibi tanıtıcı işaretler taşıyacak. 
     
     Gereksiz atış yapılmayacak 
     Silahlı çatışma riskinin bulunması durumunda bir harekat merkezi oluşturulacak. İstihbarat birimleri hedef şahısların kullandığı haberleşme cihazlarını etkisiz hale getirecek. Hedefe ait elektrik, su veya doğalgaz kesilecek. Operasyon sırasında bir ambulans ve itfaiye ekibi de hazır bulundurulacak. 
     Operasyonla ilgili haberleşme gizli yapılırken, bu amaçla özel bir telsiz kanalı kullanılacak. 
     Operasyonun hiçbir aşamasında yakalama amacı dışında hiçbir personel tarafından atış yapılamayacak. 
     Emniyet yetkilileri, Hizbullah'a yönelik İstanbul Beykoz'da yaşanan atış karmaşasının operasyona zarar verdiğini, bazı operasyonlardan sonra sevinç gösterisi amacıyla gereksiz atışların yapıldığına dikkati çekerek, bu tür olayların bu yönetmelikle kontrol altına alınacağını kaydettiler. 
     
     Hedef kişiye yönelik saldırılar önlenecek 
     Bu arada, operasyondan sonra ele geçirilen hedef kişiye, mağdurun ya da halkın ''linç'' gibi saldırıda bulunabileceği gözönüne alınarak gerekli tedbirler alınacak. Hedef kişi yakalanmasının ardından kendisine zarar verebileceği eşyadan arındırılacak. 
     Operasyonlar sırasında konusunda uzman, eğitilmiş bir personel bulundurulacak. Bu gibi kişilerin bulunmadığı durumlarda psikolog, psikiyatrist tabipten oluşan bir kişi görevlendirilecek. Bu görevli operasyon sorumlusu ile hedef arasında ihtiyaç duyulması durumunda irtibatı sağlayacak. 
     Bu yönetmeliğin uygulanması için tüm emniyet teşkilatı hizmet içi eğitimden geçirilecek. Ayrıca personel her 6 ayda bir yönetmeliğin çizdiği çerçevede operasyon tatbikatı yapacak. 
     






</TEXT>
</DOC>
