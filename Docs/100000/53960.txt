<DOC>
<DOCNO> 53960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/dunya/tur.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Taliban Kunduz’u tahliye ediyor 
     DIŞ HABERLER SERVİSİ 

     Taliban’ın kuzeydeki tek üssü konumundaki Kunduz kenti de Kuzey İttifakı denetimine geçmek üzere. Birkaç günden beri kuşatma altında bulunan Kunduz’daki 600’ü El Kaide savaşçısı toplam 2.400 Taliban askeri dün silahlarını bırakarak Kuzey İttifakı’na teslim oldu. 
     Kuzey İttifakı komutanları, henüz teslim olmayan 2 bini Arap, Pakistanlı ve Çeçen olmak üzere toplam 9 bin silahlı militanın en geç bu akşam teslim olmasını isteyerek aksi halde kente zorla girileceğini açıkladılar. 
     CNN, Taliban askerlerinin Kuzey İttifakı askerleriyle el sıkıştıklarını ve silahlarını teslim ettikten sonra serbest bırakılacaklarını öne sürdü. 
     
     35 ABD askeri öldü’ iddiası 
     Pakistan’da yayınlanan The News gazetesi, Afganistan’da Taliban’la çatışmaya giren 35 Amerikan öldüğünü ileri sürdü ancak iddia Washington tarafından yalanlandı. 
     Pakistan gazetesi, Amerikalılar’ın geçtiğimiz Perşembe günü Afganistan’ın güneyinde Taliban ve El Kaide savaşçılarına karşı giriştiği bir saldırıda ağır kayıp verdiğini yazdı. Helikopter desteğindeki Amerikan askerlerinin Taliban’ın ani karşı saldırısı üzerine savaşarak çekilmek zorunda kaldığını öne süren The News gazetesi, en az 35 kayıp veren Amerikan askerlerinden bir çoğunun da yaralandığını iddia etti. 
     
     Ladin, Vatikan’ı da alarma geçirdi 
     DIŞ HABERLER SERVİSİ 

     Bin Ladin’in El Kaide örgütünün, Noel’de Papa 2. Jean Paul’e suikast düzenlemesinden endişe ediliyor. CIA’nin eski terörizmle mücadele şefi Vince Cannistraro, Hz. İsa’nın doğum günü kabul edilen 24 Aralık’ta, El Kaide’nin Papa’ya suikast düzenlemesinden endişe ettiğini açıkladı. Cannistraro, Bin Ladin’in Noel’i, Haçlı Seferleri’nin başlangıcına ilişkin bir sembol olarak gördüğünü söyledi. 
     



 DÜNYA 












</TEXT>
</DOC>
