<DOC>
<DOCNO> 99730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/ekonomi/eko07.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin’in yağması da, krizi de Uruguay’a bulaştı 
</HEADLINE>
<TEXT>

Latin Amerika’da Arjantin’i sarsan ekonomik kriz Uruguay’a sıçradı. Sokağa dökülen halk mağazaları yağmalamaya başladı 
     EKONOMİ SERVİSİ 

     Gelişmekte olan ülkeler için laboratuvar’ olarak nitelenen Latin Amerika’nın, en istikrarlı ekonomisi Uruguay da komşularındaki krizin bulaşıcı etkisine dayanamadı. Arjantin’deki yağma görüntüleri hatırlatan olaylara sahne olan Uruguay, IMF’yi yardıma çağırdı. IMF, zaten uzun süre önce bölgeye 3 milyar dolarlık para aktarımının gündemde olduğunu açıkladı. Bölgeye aktarılacak acil kredinin kreditörler tarafından da onaylandığı belirtiliyor. 
     IMF sözcüsü Tom Dawson, dün yaptığı basın toplantısında Uruguay’ın bölgeyi sarsmaması için yardım yapabileceklerini belirtmişti. Uruguay hükümeti acil yardımın 1.5 milyar dolar civarında olmasını bekliyor. Halkın sokaklara döküldüğü ve yağmalamaların olduğu Uruguay’da, bankaların üç gündür kapalı olması sebebiyle binlerce işçi greve başladı. Bu arada AB Komisyonu, Arjantin, Brezilya, Paraguay ve Uruguay’dan oluşan Mercosur üyesi ülkelere 200 milyon euro’luk yeni destek programı sunacak. 
     
     Yağmurdan kaçarken... 
     Komşusu Arjantin’in yaşadığı krizlerden etkilenen Uruguay’ın bankacılık sistemi, Latin Amerika’nın en istikrarlılarından biriyken şu anda mevduatlarının yüzde 40’ını yitirmiş durumda. Uruguay bankacılık sisteminin uzun süreli istikrarı Arjantinli mudilerin ilgisini çekiyor, tasarruflarını Uruguay bankalarına yatırıyorlardı. Ancak şimdi onların da paraları işlem yasağı dolayısıyla bankalarda kalmış durumda. 
     



 EKONOMİ 





















</TEXT>
</DOC>
