<DOC>
<DOCNO> 61795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko33.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankacılar zirveden mennun... 
</HEADLINE>
<TEXT>

     Dışbank Genel Müdürü Faik Açıkalın, bankalarla ilgili yeni yasaya ilişkin olarak, ''Sektörle ilgili son düzenlemenin, reel sektöre bankacılığın verebileceği desteğin sürdürülebilmesi için yapılması gerekiyordu'' dedi. 
     Merkez Bankası Başkanı Süreyya Serdengeçti ve Hazine Müsteşarı Faik Öztrak, bankacılarla biraraya geldiği toplantı sonrasında basın mensuplarına herhangi bir açıklama yapmadan toplantının yapıldığı Yapı Kredi Plaza'dan ayrıldılar. 
     Toplantıya katılan bankacılardan Açıkalın, toplantı sırasında Merkez Bankası Başkanı ve Hazine Müsteşarı'nın para politikası ve borçlanmayla ilgili açıklamaları olduğunu söyleyerek, ''Toplantı gayet olumluydu'' dedi. 
     Konuya ilişkin bilgilerin, ilgili kuruluşların web sitesinde görülebileceğini ifade eden Açıkalın, ''Aslında yapılan çok basit... 
     Bir yandan Hazine açısından faiz maliyetini ve borçlanma maliyetini düşürürken, vadeleri uzatma üzerine bir program hazırlanmış durumda'' dedi. 
     Açıkalın, bankalara kaynak aktarılmasını öngören yasanın toplantıda gündeme gelmediğini belirterek, söz konusu yasanın yarın Türkiye Bankalar Birliği'nde TBB yapılacak toplantıda ele alınacağını bildirdi. 
     Son düzenlemelere nasıl bakıldığının sorulması üzerine Açıkalın, ''Son derece olumlu. Yapılması gerekiyordu. Bankacılık açısından ötede reel sektöre bankacılığın verebileceği desteğin sürdürülmesi için bu düzenlemenin yapılması gerekiyordu'' diye konuştu. 
     Finansbank Genel Müdürü Onur Umut da, toplantıda, Merkez Bankası ve Hazine olarak geçen yıl ne olduğunun, 2002 yılına nasıl bakıldığının anlatıldığını söyledi. 
     ''Borçlanma programında yeni birşey var mı '' sorusunu yanıtlarken Umut, ''Yeni hiçbir şey yok'' dedi. 
     Umut, ''Bu toplantı, toplu bir ne yaşadık, ne getirdik, önümüze nasıl bakıyoruzu ve bundan nasıl ders alırızın beyin fırtınasıydı'' şeklinde konuştu. 
     Onur Umut, ''Önümüzdeki dönem fotoğraf nasıl çiziliyor '' şeklindeki soru üzerine, ''Umutlu...'' ifadesini kullandı. 
     Umut, bankalarla ilgili yeni yasa hakkında birşey söylemesi için şu an erken olduğunu kaydetti. 
     Bu arada, TBB'de yarın yapılacak toplantıya Devlet Bakanı Kemal Derviş'in de katılması bekleniyor. 
     






</TEXT>
</DOC>
