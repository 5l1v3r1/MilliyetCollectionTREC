<DOC>
<DOCNO> 71660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/soneko07.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcılar için geçtiğimiz hafta böyle geçti... 
</HEADLINE>
<TEXT>

     Piyasalar, beklenen düzeylerde çıkan enflasyon rakamlarıyla umutlanırken, derecelendirme kuruluşlarından not artışı yönünde bir açıklama gelmemesi üzerine geçen haftayı sakin bir seyirle geçirdi. 
     Taze para girişi olmaması nedeniyle genelde sığ işlem hacimleri ve dar bantta seyreden endeks değerleri, geçen haftanın dikkat çeken özellikleri oldu. 
     Borsa endeksi, geçen haftayı toplam 234.07 puanlık artışla 11,704.93 puandan tamamladı. Hisse senetleri geçen hafta ortalama 
     yüzde 2.04 oranında değer kazandı. 
     İstanbul Menkul Kıymetler Borsası'nda İMKB Pazartesi günü düşük çıkan enflasyon oranına bağlanan bir çıkış yaşandı. Endeks 194.44 puanlık artışla 11,665.30 puandan günü tamamladı. 
     Salı ve Çarşamba günlerinde, sıkışık seyir ve gelen satışlarla düşüşler yaşandı. Hisse senetleri Salı günü ortalama yüzde 2.11, Çarşamba günü de ortalama yüzde 0.63 oranında değer yitirdi. Endeks Salı gününü 11,418.64 puandan, Çarşamba gününü de 11,346.69 puandan tamamladı. 
     Perşembe günü ise IMF Avrupa 1. Bölge Direktörü Michael Deppler'in ekonomik program hakkındaki olumlu açıklamaları ve derecelendirme kuruluşlarından not artışı beklentileriyle ilk seansı yükselişle kapatan endeks, ikinci seansta gelen ve ''Türkiye'nin kredi notunun değiştirilmesi için henüz erken olduğu'' yolundaki açıklamalarla düştü. Endeks gün boyunca 274.47 puan artışla 11,621.16 puana çıktı. 
     Hisse senetleri de ortalama yüzde 2.42 oranında artış kaydetti. 
     Piyasa haftanın son gününü ise beklemede geçirdi. Endeks 83.77 puanlık yükselişle haftayı 11,704.93 puandan tamamladı. Hisse senetleri Cuma günü ortalama yüzde 0.72 oranında değer kazandı. 
     Uzmanlar, 11,500 desteğinde tutunmayı başaran piyasada önümüzdeki günlerde tekrar 12,000 direncinin denenmesinin beklendiğini ifade ederek, ancak işlem hacmi artmadan piyasayla ilgili olumlu beklentiler içinde olmanın yanlış olacağını kaydediyorlar. Uzmanlar, direnç seviyelerinden satış beklenen piyasada 11,500 ve 10,900-11,000 desteklerinin önemini koruduğunu vurguluyorlar. 
     
     Özetle yatırım araçları 
     Geçen hafta altın ve dövizde düşüş eğilimi dikkat çekti. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 1.87, Euro'nun fiyatı yüzde 0.91 oranında düştü. 
     24 ayar külçe altının gram satış fiyatı yüzde 4.49 oranında, 
     Cumhuriyet altınının satış fiyatı da yüzde 3.31 oranında geriledi. 
     Yatırım fonlarının seyrini izleyen A.A Fon Endeksi ortalama yüzde 1.56 oranında artış kaydetti. 
     Mevduat faizlerinde önceki hafta sonuna göre ortalamalarda bir değişiklik olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.87, bir haftalık reponun net getirisi de yüzde 0.93 olarak gerçekleşti. 
     
     Borsa endeksleri 
     İMKB Bileşik Endeksi, bir önceki hafta sonuna göre 234.07 puanlık artışla 11,470.86 puandan, 11,704.93 puana çıktı. Hisse senetlerinin haftalık ortalama değer artışı yüzde 2.04 oldu. 
     İMKB Ulusal-Mali Endeksi 442.05 puan artarak 15,413.31 puandan 15,855.36 puana, İMKB Ulusal-Sanayi Endeksi 61.93 puan artarak 
     9,732.33 puandan 9,794.26 puana ve İMKB Ulusal-Hizmetler Endeksi de 
     135.94 puan artarak 7,345.32 puandan 7,481.26 puana çıktı. 
     Böylece, mali grup hisseleri ortalama yüzde 2.87 oranında, sanayi grubu hisseleri ortalama yüzde 0.64 oranında ve hizmetler grubu hisseleri de ortalama yüzde 1.85 oranında değer kazandı. 
     
     Kazananlar ve kaybedenler 
     Borsada geçen hafta işlem gören 305 hisse senedinden 123'ü değer kazandı. 133 hisse senedi değer yitirirken, 49 hisse senedinin değeri değişmedi. 
     En yüksek oranlı artış, yüzde 21.62 ile Demir Yatırım Ortaklığı hisselerinde oldu. Hafta içinde yüzde 50 bedelsiz sermaye artırımına giden TSKB'nin hisseleri yüzde 20.62 oranındaki artışla ikinci ve Raks Elektronik hisseleri de yüzde 19.61 oranındaki artışla üçüncü oldu. 
     En yüksek oranlı düşüş ise yüzde 12.50 ile Ford Otosan hisselerinde oldu. Yüzde 12.00'lik düşüşle Beşiktaş hisseleri ikinci ve yüzde 11.76 oranındaki düşüşle de Kent Gıda hisseleri üçüncü olarak sıralandı. 
     İMKB Ulusal Pazar'da geçen hafta toplam 480 milyar 804.6 milyon adet hisse senedi işlem gördü ve karşılığında 1 katrilyon 738 trilyon 481.8 milyar liralık işlem hacmi gerçekleşti. 
     
     Döviz 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 1.87 oranında ve Euro yüzde 0.91 oranında değer yitirdiler. 
     ABD Doları'nın Türk Lirası satış fiyatı 26 bin lira düşerek 1 milyon 368 bin liraya, Euro'nun satış fiyatı 11 bin lira düşerek 1 milyon 200 bin liraya indi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 0.81 oranında düşerek 1 milyon 965 bin liraya gerilerken, İsviçre Frangı'nın bir önceki hafta sonunda 820 bin lira olan Türk Lirası satış fiyatı değişmedi. 
     Bugün öğle saatlerinde İstanbul serbest piyasada ABD Doları 1 milyon 365 bin, Euro da 1 milyon 194 bin liradan satılıyordu. 
     
     Altın 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 4.49 oranında, Cumhuriyet altınının satış fiyatı da yüzde 3.31 oranında düştü. 
     Kapalıçarşı'da külçe altının gram satış fiyatı 600 bin liralık düşüşle 12 milyon 750 bin liraya, Cumhuriyet altınının satış fiyatı da 3 milyon liralık düşüşle 87 milyon 500 bin liraya indi. 
     İstanbul Altın Borsası'nda İAB işlem gören 24 ayar altının gram fiyatı da yüzde 1.15'lik düşüşle 12 milyon 850 bin lira oldu. 
     
     Yatırım fonları 
     Yatırım fonlarına katılma belgeleri bir önceki haftaya göre ortalama yüzde 1.56 oranında değer kazandı. 
     Yatırım fonlarının fiyat seyrini izleyen A.A Bileşik Fon Endeksi 3,899 puan artarak 249,264 puandan 2,163 puana yükseldi. 
     Fonlar arasında en çok değer kazanan katılma belgeleri, yüzde 7.64'lük artışla YKY A Tipi Değişken Fon, yüzde 7.44'lük artışla Ata A 
     Tipi Değişken Fon ve yüzde 7.38'lik artışla YKY A Tipi Mali Kurumlar Fon oldular. 
     Geçen haftanın en çok değer yitiren ilk üç katılma belgesi yüzde 1.52'lik düşüşle Vakıf B Tipi Yabancı Menkul Fon, yüzde 1.16'lık 
     düşüşle Ata B Tipi Yabancı Menkul Kıymetler Yatırım Fonu ve yüzde 0.99'luk düşüşle YKB B Tipi Yabancı Menkul Kıymetler Fonu olarak sıralandı. 
     
     Tahvil-bono-faiz-repo 
     Hazine'nin geçen hafta Salı günü biri 175 gün, diğeri de 336 gün vadeli olmak üzere iki bono ihalesi düzenledi. 
     Hazine'nin 175 gün vadeli bono ihalesine toplam 2 katrilyon 207.7 trilyon liralık teklif gelirken, ihalede nominal 1 katrilyon 903.9 trilyon liralık satış gerçekleşti. İhaledeki net satış miktarı da 1 katrilyon 476.1 trilyon lira olarak gerçekleşti. Bono ihalesinde gerçekleşen bileşik faiz yüzde 69.80, basit faiz ise yüzde 60.30 oldu. 
     İhalede kamuya da net 102.1 trilyon liralık satış yapıldı. 
     336 gün vadeli bono ihalesine ise toplam 2 katrilyon 581.3 trilyon 
     liralık teklif gelirken, ihalede nominal 1 katrilyon 810.7 trilyon liralık satış yapıldı. İhaledeki net satış miktarı da 1 katrilyon 119.8 trilyon lira olarak gerçekleşti. Bono ihalesinde gerçekleşen bileşik faiz yüzde 68.30, basit faiz ise yüzde 66.83 oldu. İhalede kamuya da 385 trilyon liralık satış yapıldı. İhraç tarihleri 6 Mart Çarşamba olarak belirlenen bonolardan 175 gün vadeli olanın geri ödemesi 28 Ağustos 2002, 336 gün vadeli olanın geri ödemesi de 5 Şubat 2003 tarihinde yapılacak. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.74 ile yüzde 1.17 arasında gerçekleşti. Mevduat faizlerinde önceki hafta sonuna göre bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.87 oldu. Önceki hafta sonunda ortalama faizi yüzde 59 dolayında olan haftalık reponun net getirisi yüzde 0.93 olarak gerçekleşti. 
     






</TEXT>
</DOC>
