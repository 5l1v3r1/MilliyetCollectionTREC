<DOC>
<DOCNO> 68125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sondun12.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de barış - savaş çatışması 
</HEADLINE>
<TEXT>

     İsrail, en çok kayıp verdiği haftalardan birisini geride bırakırken, artan kayıp sayısının ülkedeki savaş ve barış yanlıları arasındaki çatışmayı da giderek keskinleştirdiği gözleniyor. 
     Filistinlilerle siyasi çözümü savunan barış yanlısı İsrailliler, gösteri ve eylemlerle seslerini yükseltirken, çözümü topyekün bir savaşta gören savaş yanlıları da bu amaca ulaşmak için tutumlarını giderek sertleştiriyor. 
     Bu sabah, ''İsrail Bu bir savaş'' manşetini atan Maariv gazetesi, Başbakan Ariel Şaron'a yakın kaynakların, ''Savaştayız. Ve bu tırmanış sürecek'' dediklerini aktarırken, Şaron'un da kapalı kapılar ardında, ''İsrail her savaşı kazandı bunu da kazanacağız'' dediğini yazdı. 
     Gazete, bu çerçevede orduya istediği operasyonları düzenlemesi için yeşil ışık yakıldığını duyurdu. 
     Yediot Ahronot gazetesi de, İsrail ordusunun operasyonları ile Filistinlileri çok kapsamlı bir çatışmanın içine çekmeyi amaçladıklarını ileri sürdü. 
     
     "Bütün Filistinlileri öldürelim" 
     Yahudi Yerleşim Merkezi'nin dün akşam saldırıya uğrayan lideri Assi Levi, ordu radyosuna, ''Artık Araplara burada kimin patron olduğunu gösterme zamanı geldi. Savaştayız. Öyleyse savaşacağız. 
     Sivil, terörist herkese saldıralım, gördüğümüz herkesi öldürelim'' dedi. 
     Levi, ''Yani 2 milyon Filistinliyi öldürmeye mi başlayalım '' sorusuna, ''Evet. Bence öyle yapmalıyız'' cevabını verdi. 
     Yerleşimciler Konseyi ise bu ifadeleri kınadı. Yapılan açıklamada, ''Filistin yönetimine savaş ilan edilmeli, ancak bu savaş yerleşimcilere bırakılmamalı'' denerek, yerleşimcilerin çoğunun sadece sükunet isteyen insanlar olduğu belirtildi. 
     Filistinli radikal örgütler saldırılarını sürdürürlerken, Filistinli barış yanlıları da başlattıkları ''barışçı intifada'' kampanyası ile İsrail barış kampına destek vermeye çalışıyorlar. 
     Son olarak, Filistin yönetimi Meclis Başkanı Ahmet Korey, dün Filistin televizyonuna yaptığı açıklamada, ''İsrail barış kampının zayıflamasına bizim hatalarımız da neden oldu. Direnişimizi yeniden düzenlemeliyiz'' diyerek ''barışçı intifada'' mesajı verdi. 
     
     Barış kampı yeniden uyanıyor 
     İşgal altındaki Filistin topraklarında görev yapmayı reddeden askerlerin sayısı ve onlara verilen destek artarken, ''Barış Koalisyonu'' tarafından dün akşam Tel Aviv'de düzenlenen mitinge yaklaşık 20 bin kişi katıldı. 
     Bu sayı, geçmişteki barış mitingleriyle karşılaştırıldığında çok düşük olmasına karşın, uzun süredir ilk kez böyle bir kalabalığın barış çağrısı yapması açısından önem taşıyor. 
     Tel Aviv'deki mitingde göstericiler, Filistin topraklarındaki İsrail askerlerine yönelik olarak, ''geri çekil kardeşim'' sloganları attılar. 
     Meretz lideri Yossi Sarid, Başbakan Ariel Şaron, Genelkurmay Başkanı Şaul Mofaz ve Savunma Bakanı Binyamin Ben Eliezer'e ''Kanı durdurun'' çağrısı yaparak, ''İsrail sadece onlardan ibaret değil. Bir başka İsrail daha var ve o da burada'' dedi. 
     Mitinge katılan, Filistin yönetiminin Kudüs sorumlusu Sarı Nüsseybeh de, İbranice yaptığı konuşmasında, Filistin lideri Yaser Arafat ile barış görüşmelerine başlanması çağrısında bulundu. 
     
     İsrail basınından destek 
     İsrail basınında da barış kampına verilen destek artıyor. Sol eğilimli Haaretz gazetesinde bugün yayınlanan bir dizi yorumda, askeri yöntemlerle sorunun çözülemeyeceği ve İsrail halkının daha fazla can kaybına dayanamayacağı vurgulandı. 
     Filistinlilerle çatışmanın 1967 savaşında işgal edilen topraklarda İsrail'in Yahudi yerleşim merkezleri oluşturmasından kaynaklandığı belirtilerek, ''Bu İsrail için bir var olma savaşı değil. Bilinç altımızda bu haklı bir savaş olmadığı için İsrail halkı daha kanlı bir bedel ödemeye hazır değil'' dendi. 
     Rusya'nın Çeçenistan'a kendi yönetimini atamasına karşın, çatışmaları durduramadığına dikkat çekilerek, Arafat'ı değiştirmenin de çare olmadığı vurgulandı. 
     Ilımlı sağcı Maariv de yorumunda, ''Bu böyle devam edemez, bir şey vermeden sonuca ulaşamayız'', ''Çatışmada kontrolü kaybetmek üzereyiz'' mesajları verdi. 
     Popülist Yediot Ahronot da , kontrolün kaybedilmek üzere olunduğu belirtilerek, ''durum Lübnan'dakinden çok daha kötü'' diye yazdı. 
     İsrail ordusunun şiddeti tırmandırarak, Filistinlileri büyük bir çatışmanın içine çekmek istediği belirtilen yorumda, ''Bu topyekün bir savaşla sonuçlanabilir'' uyarısı yer aldı. 
     






</TEXT>
</DOC>
