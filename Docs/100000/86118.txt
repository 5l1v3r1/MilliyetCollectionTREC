<DOC>
<DOCNO> 86118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sonspo10.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Mondragon küçük beyinli dansöz" 
</HEADLINE>
<TEXT>

     Beşiktaş Futbol Takımı Menajeri Sinan Engin, önce kendileriyle anlaşıp daha sonra eski takımı Galatasaray'da karar kıldığı gerekçesiyle kaleci Mondragon'a büyük tepki gösterdi. 
     Sinan Engin, Mondragon'un terbiyesizlik yaptığını savunarak, ''Mondragon, küçük beyniyle dansözlük yapmıştır'' dedi. Transferini düşündükleri bu kalecinin önce sürekli kendilerini telefonla arayarak Beşiktaş'a gelmek istediğini defalarca yenilediğini savunan Engin, ''Onunla görüşmelerimizde hep bize gelmek istediğini söyledi. Daha sonra da küçük beyniyle dansözlük yaptı. Mondragon, Galatasaray'a fiyat yükseltmek amacıyla bu terbiyesizlikleri gerçekleştirdi'' diye konuştu. 
     Beşiktaş'ta böyle bir oyuncunun yeri olamayacağını vurgulayan Engin, ''Önce Beşiktaş'a söz vermiş, ardından da bu sözünden dönmüştür. Sürekli bizimle görüşüp gelmek istediğini belirten Mondragon, onun için Fransa'ya giden hocamız Mircea Lucescu ve 4 yöneticimize de terbiyesizlik yaptı. Onunla işimiz olmaz'' diye konuştu. 
     
     ''BREZİLYALI TRANSFERİNDEN ŞİMDİLİK VAZGEÇTİK'' 
     Fulya Tesisleri'nde bugün Brezilyalı Edilson'un menajeri Miranda ile biraraya gelen Sinan Engin, bu görüşmede yalnızca önerilen futbolcu kasetlerini aldığını söyledi. 
     Brezilyalı futbolcu transferinden şimdilik vazgeçtiklerini vurgulayan Engin, ''Yabancı oyuncu transferinde acele davranmayacağız. 
     Şimdilik Brezilyalı futbolcu transferinden vazgeçtik. Hiçbir Brezilyalı futbolcuyla görüşmüyoruz. Yabancı oyuncu transferini, Dünya Kupası'ndan sonra yapacağız'' dedi. 
     Sergen Yalçın'ın dün taraftarların organizasyonuna katılmamasına da değinen Engin, ''Sergen'in aynı saatte tedavisi vardı. Daha sonra taraftarların derneğine gitti. Herhangi bir sorun yok'' diyerek sözlerini tamamladı. 
     





</TEXT>
</DOC>
