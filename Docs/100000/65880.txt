<DOC>
<DOCNO> 65880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo14.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant "Hakemler üzerinde oyunlar oynanıyor.." 
</HEADLINE>
<TEXT>

     Galatasaray'ın genç yıldızı Berkant Göktan, Antalyaspor maçıyla ilgili adeta 'zehir zemberek' açıklamalarda bulundu. 
     Berkant, kendisine ait olan ''www.berkantgoktan.org'' isimli internet sitesinde yaptığı açıklamada, ''Antalyaspor maçını birkaç kelimeyle özetleyebilirim Sert bir futbol, kötü bir hakem, kaçırılan sayısız gol ve kaybedilen 2 puan'' dedi. 
     Kendisinin karambolde attığı ve çok tartışılan bir gol olduğunu hatırlatan Berkant, sözlerini şöyle sürdürdü 
     ''Şunu kesinlikle ve net bir şekilde söyleyebilirim ki bal gibi bir goldü. Ne öncesinde bir faul söz konusuydu, ne de topun çizgiyi geçmemesi. Hakemin maç içinde verdiği en doğru kararlardan biriydi. Bu pozisyon için önce yan hakemi, sonra da orta hakemi tebrik etmek istiyorum.'' Berkant, Galatasaray üzerinde oynanmak istenen oyunlar bulunduğunu savundu. 
     ''Sanki birileri düğmeye basmış gibi birtakım çirkin olaylar gelişmeye başladı'' diyen Berkant Göktan, şunları söyledi 
     ''Bir anda tüm gazeteler, televizyonlar, hakemlerin bizi kolladığını, federasyonun bizi şampiyon yapmak istediğini söyler oldular. Hakemler üzerinde bilinçli olarak bir baskı oluşturdular ve neticede de amaçlarına ulaştılar. Bizim maçımıza çıkan hakemler, tedirgin, ürkek, hatta ön yargılı olarak çıkmaya başladılar. Kendi kendilerine Hah şimdi hata yapacağım. Aman bunu çalmayayım bana Cimbomlu derler, aman şunu vermeyeyim Galatasaray'ı kolluyor derler 
     diye düşünerek ve üzerime fazla gelirler endişesiyle bize karşı anlaşılmaz bir tutum içine girdiler. Hakemlerin dürüst ve namuslu insanlar olduklarını düşünüyorum. Hiçbir hakemin hiçbir maça art niyetli olarak çıkmayacağını çok iyi biliyorum. Neticede hakem de bir insan ve her insan gibi o da hata yapabilir. Gününde olmayabilir, kötü bir yönetim gösterebilir, çıldırtan düdükler çalabilir, ama bunları yaparken asla art niyet taşımaz. Ancak işte yukarıdaki gibi baskı altında kalırsa, art niyet taşımadığı halde, art niyetli düdükler çalabilir. Fakat daha önce de söylediğim gibi, bu olaylar bir düğmeye basılmışçasına başladı. Sanki birileri Galatasaray'ın şampiyon olmasını istemiyor. Birileri, bizlerin başarısını hazmedemiyor. Ne büyük tesadüftür ki bu olaylar, bizim çok büyük önem verdiğimiz Fenerbahçe maçına birkaç hafta kala başlıyor. Federasyona ve hakemlere karşı baskı kuran bu kişiler, istediklerinde de başarılı oluyorlar. Medya da bunları yazıp çizerken, televizyonlarda konuşurken, bize yapılan haksızlıkları, gasp edilen puanlarımızı, yapılan hakem hatalarını adeta kör olmuşçasına dikkate bile almıyor. Olaylara tek bir pencereden ve taraflıca bakıyor. Tüm bu Bizans oyunlarına ve engelleme senaryolarına rağmen, sezon sonunda ipi göğüsleyecek, ilk olarak formasına üçüncü yıldızı takacak takım, bugüne kadar hep ilklerin takımı olma onurunu yaşayan Galatasaray olacaktır.'' Berkant, 15 gün sonra yapılacak olan Fenerbahçe maçında sahadan galibiyetle ayrılacaklarını da savunarak, taraftarların bundan kuşku duymamalarını istedi. 
     






</TEXT>
</DOC>
