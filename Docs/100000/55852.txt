<DOC>
<DOCNO> 55852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko11.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DPT Müsteşarı İzmirlioğlu'ndan Derviş'e eleştiri.. 
</HEADLINE>
<TEXT>

     Devlet Planlama Müsteşarı DPT Akın İzmirlioğlu, Devlet Bakanı Kemal Derviş'in, AB'ye katılım öncesi ekonomik program konusunda Brüksel'de yaptığı açıklamaları eleştirirken, ''müşterek irade ile karar altına alınmış bir program hakkında, Cumhuriyet tarihinde ilk defa karşı taraftan bir değerlendirme yapılmadan açıklama yapılmaktadır'' dedi. 
     DPT Müsteşarı İzmirlioğlu, Bakan Derviş'in Brüksel'de yaptığı açıklamalara ilişkin bir basın toplantısı düzenledi. 
     İzmirlioğlu, konuşmasına Bakan Derviş'in yaptığı açıklamalara ilişkin Anadolu Ajansı kaynaklı haberi kaynak göstererek başladı. 
     İzmirlioğlu, Devlet Bakanı Kemal Derviş'in teşkilatı hedef alarak ''bu konuda şikayetimin bilinmesinden yanayım. AB'ye sunduğumuz rapor, DPT tarafından hazırlandı. Sorumluluk, Ocak 2001'de DPT'ye verildi. Bu rapor 10 gün gecikmeyle diğer birimlerin hiçbir katkısı olmadan hazırlandı. Ve burada Brüksel'de birazda sorun yarattı'' dediğini hatırlattı. 
     Derviş'in, ''orta vadeli rakam ve strateji sunmayan tek ülke Türkiye oldu. Sadece 2002 yılı ele alındı. Böyle bir raporun DPT, Hazine Müsteşarlığı, Maliye Bakanlığı, Dış Ticaret Müsteşarlığı'nın ortak çabasıyla bir eşgüdüm içinde yüksek kalitede hazırlanıp sunulması gerekirdi'' sözlerine de atıfta bulunan İzmirlioğlu, bu eleştirilere karşılık, DPT olarak görüşlerini dile getirdi. 
     
     DPT cephesinde durum 
     DPT Müsteşarı, 15 Ocak 2001 tarihinde AB Genel Sekreterliği'nde Hazine Müsteşarlığı dahil ilgili 12 kuruluşun katıldığı toplantıda, söz konusu programın DPT koordinatörlüğünde hazırlanmasının kararlaştırıldığını hatırlattı. 
     Anılan toplantıdan sonra 18 Ocak'ta DPT'nin ilgili yazılı ile programa ilişkin çalışmalara başlanmak üzere ilgili 11 kuruluşun 23 Ocak'ta DPT'de toplantıya çağrıldığını ifade eden Müsteşar İzmirlioğlu, ''söz konusu toplantıya Hazine Müsteşarlığı da katılmıştır'' dedi. 
     Bu toplantıda alınan karar uyarınca, teşkilat tarafından koordine edilerek diğer kuruluşların katkılarıyla hazırlanan katılım öncesi ekonomik programın kapsam ve içeriğine ilişkin açıklayıcı bir notun da 28 Şubat'ta ilgili kuruluşlara gönderildiğini vurgulayan İzmirlioğlu, 
     sözlerini şöyle sürdürdü 
     ''Bu kuruluşlardan görüş de talep edilmiştir. Hazine Müsteşarlığı'nın 21 Mart 2001 tarih ve 22241 sayılı cevabi yazısında programın kapsam ve içeriğine ilişkin görüş verilmemiş ve DPT tarafından hazırlanacak taslak metin ile ilgili görüş verilmesinin, daha uygun olacağı ifade edilmiştir. Hazine Müsteşarlığı dışında görüş istenen tüm kuruluşlar, görüş ve katkılarını teşkilatımıza iletmişler ve bunlar çalışmaya dahil edilerek taslak metin oluşturulmuştur. 
     21 Eylül 2001 tarihinde kuruluşlara gönderdiğimiz bir yazı ile bu 
     defa kuruluşlara taslak program metni gönderilerek görüş istenmiş ve Hazine Müsteşarlığı dahil ilgili 11 kuruluş 27 Eylül'de toplantıya çağrılmıştır. Bu toplantıda kuruluşlardan gelen görüş ve öneriler değerlendirilmiştir.'' İzmirlioğlu, Hazine Müsteşarlığı'nın bilahare 1 Ekim tarihinde taslağa ilişkin görüş ve önerilerini taslak metin üzerinde işaretleyerek teşkilatımıza ilettiğini bildirdi. 
     






</TEXT>
</DOC>
