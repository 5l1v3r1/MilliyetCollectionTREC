<DOC>
<DOCNO> 61394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun24.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "Ecyad Kalesi Taliban türü bir vandalizmle yıkıldı" 
</HEADLINE>
<TEXT>

     Suudi Arabistan'ın Mekke kentindeki 350 yıllık Osmanlı eseri ''Ecyad Kalesi''ni buldozerlerle yerle bir 
     etmesi, İngiliz gazetelerinde de geniş yer aldı. 
     The Daily Telegraph gazetesi, haberi ''Suudiler Kaleyi Taliban Türü bir Vandalizmle Yıktı'' başlığıyla duyururken, Türkiye'nin kültür mirası bir tarihi yapıya yönelik katliam karşısında tepki gösterdiği belirtildi. 
     Kalenin bir toplu konut projesi yüzünden yerle bir edildiğini de kaydeden gazete, 370 milyon sterlinlik projenin geçen ay Kral Fahd tarafından onaylandığına işaret etti. 
     Kalenin tarihi hakkında da geniş bilgi veren gazete, Kültür Bakanı İstemihan Talay'ın, ''Taliban mantığının Suudi Arabistan'da da yaşatıldığının bir kez daha ortaya çıktığına'' dair sözlerine dikkat çekti. Telegraph, Türkiye'nin Arabistan'ı bir yandan Bosna'daki ve Arnavutluk'taki Osmanlı eserlerini bedava restore etmeyi önerirken, bir yandan da kendi topraklarında tarih mirasını yıkıp yerine modern hilkat garibeleri yaratmakla suçladığını da bildirdi. 
     
     "Bin Ladin ailesi için" 
     The Times gazetesi de ''Tarihi Kale Suudiler Tarafından Yerle bir Edildi'' başlıklı haberinde, kalenin Usame Bin Ladin'in ailesinin bölgede inşa edeceği bir toplu konut alanı için yıkıldığını belirtti. 
     Ecyad Kalesi'nin yerinde, Bin Ladin ailesine ait inşaat şirketinin konut ve alışveriş merkezi ile otel de inşa edeceğini duyuran gazete, kalenin arkeologlar tarafından Mekke'nin en önemli tarihi eserlerinden biri kabul edildiğini bildirdi. 
     Gazete, gelişmenin Suudilerin Osmanlı'nın bütün izlerini silmeye çalıştığına inanan Türkler'de büyük bir öfkeye yol açtığını da ifade ederken, Suudi yönetiminin ise kendisini her yıl artan sayıdaki hacıya yer sağlamak için bunun yapıldığını belirterek savunduğunu kaydetti. 
     The Times da Kültür Bakanı Talay'ın ''Taliban benzetmesi''nin altını çizdi. Kültür mirasını korumakla görevli UNESCO nezdinde Türkiye'nin girişimlerde bulunacağını da belirten The Times, Türkiye'nin kalenin yeniden orjinaline en yakın şekilde inşası için çaba göstereceğini de bildirdi. 
     






</TEXT>
</DOC>
