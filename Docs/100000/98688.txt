<DOC>
<DOCNO> 98688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo07.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant'ın gözüyle sezon öncesinde Fenerbahçe... 
</HEADLINE>
<TEXT>

     Avusturya kampında transfer konusunda görüş belirtmeyen Fenerbahçe Teknik Direktörü Werner Lorant, bu konuyla ilgili gerekli açıklamaları önümüzdeki günlerde yapacağını söyledi. 
     Samandıra Tesisleri'nde antrenmandan sonra düzenlenen toplantıda basın mensuplarının sorularını yanıtlayan Alman çalıştırıcı, kafasında çok farklı fikirler olduğunu belirterek, bireysel olarak futbolcuları hakkında konuşmak istemediğini kaydetti. Lorant, ''Kafamda çok fikir var. Kafam dopdolu. Yeni sezon için son hazırlık dönemine İstanbul'da girdik. Benim tek üzüntüm Simao, Ali Akdeniz ve Tuncay'ın sakatlıkları nedeniyle takımla birlikte çalışmamalarıdır'' şeklinde konuştu. 
     
     KRİTİK DÖNEM BAŞLIYOR 
     Alman çalıştırıcı, Birinci Süper Lig'in ilk maçında Trabzonspor ile ve Şampiyonlar Ligi ön eleme maçında Feyenoord ile deplasmanda karşılaşacaklarını hatırlatarak, önümüzdeki haftadan itibaren kritik bir dönemin başlayacağını ifade etti. 
     Bu nedenle son hazırlık döneminde çok iyi çalışmaları gerektiğini, takım olarak bir bütün haline gelmek istediklerini vurgulayan Lorant, şöyle konuştu 
     ''Feyenoord geçen yıl UEFA Kupası'nı kazanan güçlü bir takım. Zamanında çok iyi bir kadroları vardı. Şimdi de aynı güce sahip olabilir. Trabzonspor ve Feyenoord ile deplasmanda karşılaşacağız. Rakiplerimizin zorluğunu biliyoruz. İşimiz onlardan korkmak değil, sorun gibi görünen rakipleri yenmek. Trabzonspor'u 31 Temmuz'da Samsunspor ile yapacağı hazırlık maçında, Feyenoord'u da 4 Ağustos'ta Tottenham ile oynayacağı sezon açılışı maçında izleyeceğim. Rakipleri inceleyip, oyuncuları teker teker göz hapsine almak istiyorum.'' 
     
     ''KIZILYILDIZ MAÇI SON TEST'' 
     Yoğun bir hazırlık dönemi geçirdiklerini anlatan Werner Lorant, Yugoslavya'nın Kızılyıldız takımıyla yapacakları sezon açılış maçının kendileri için son test niteliği taşıdığını söyledi. 
     Takımdaki aksaklıkların ve yapılması gerekenlerin bu maçta ortaya çıkacağını ifade eden Alman teknik adam, ''Herşey o maçta açıkça belli olacak. Sorun var mı yok mu göreceğiz'' dedi. 
     Futbolcularının şu ana kadarki hazırlık döneminde genel olarak iyi çalıştığını kaydeden Fenerbahçe teknik direktörü, ''Oyuncularımı puan getiren ciddi maçlar dışında değerlendirip eleştirmek istemiyorum. Tabiki her oyuncu aynı seviyede olamaz'' diye konuştu. 
     Werner Lorant, altyapıdan gelip takımla birlikte çalışan Erhan, Erman ve Semih konusunda da bu hafta sonu karar vereceğini dile getirdi. 
     
     ''HERKES TALİMATLARA HARFİYEN UYACAK'' 
     Gece kulüplerinde görüntülenen Arjantinli futbolcu Ariel Ortega'nın durumu hakkında sorulan bir soru üzerine de Lorant, takımın bütün futbolcularına dolaylı uyarılarda bulundu. 
     Ortega'nın izin gününde istediğini yapabileceğini ifade eden Lorant, ''Ben bunun için yorum yapmam. İzinli ve serbestti. Ne yaptığı beni ilgilendirmiyor. Benim için önemli olan bugünkü antrenmandaki çalışmasıdır. O da iyi çalıştı. Ama herkes biraz dikkatli olmalı'' diye konuştuktan sonra, konuşmasını şöyle sürdürdü 
     ''Benim için önemli olan futbolcuların maçlar arifesinde ve çalışma aralarında kendilerini yeterli olarak hazırlamalarıdır. Burada profesyonel futbolcu yaşamına ve mesleğine ait konular sözkonusu. Futbolcuların şunu çok iyi bilmesi lazım, Neye hakkım var ne yapabilirim . Bu konuları dikkatle inceleyeceğiz. Kadromda bulunan her oyuncu verilen talimatlara harfiyen uymak zorunda. Buna dikkat edeceğim. Ancak hoşgörümü de ortaya koymak istiyorum. Çünkü oyuncularım 14 günlük yoğun bir çalışma döneminden geldiler. Bu nedenle bugünkü olayları abartmam.'' 
     
     ''TRANSFERLERDEN MEMNUNUM'' 
     Alman çalıştırıcı, yeni sezon için yapılan transferlerden de oldukça memnun olduğunu ifade etti. 
     Ariel Ortega'nın kalitesini gösterdiğini, Volkan'ın da harika bir kaleci olduğunu vurgulayan Lorant, ''Hepsinden çok memnunum. Ancak bazılarında sakatlık sorunu oldu. Bunlara üzüldüm. Ortega'nın performansından memnunum. Son günlerde basında resmi çok çıkıyor. Ancak sorun değil. Ortega'nın istediğimiz seviyeye ulaşması için biraz sabretmemiz gerekiyor. Zamana ihtiyaç var. Washington'un ilk hazırlık kampına katılmaması onun için handikap. Onun da zamana ve desteğe ihtiyacı var'' diyerek konuşmasını tamamladı. 
     Lorant ayrıca, 2 Ağustos'taki sezon açılışına kadar antrenmanları basına kapattığını açıkladı. 
     





</TEXT>
</DOC>
