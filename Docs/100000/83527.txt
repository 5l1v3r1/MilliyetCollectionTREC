<DOC>
<DOCNO> 83527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/spor/spo02.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
YILDIRAY’A LORANT MARKAJI 
</HEADLINE>
<TEXT>

Alman hoca, Leverkusen ile Fenerbahçe’nin anlaşması halinde milli futbolcuyu İstanbul’a gelmesi için ikna edeceğini yöneticilere söyledi 
     MEHMET DEMİRCAN 

     Bu transferi bana bırakın’ 
     FENERBAHÇE Teknik Direktörü Werner Lorant, transferde hedefledikleri isimlerle teker teker anlaşmaya vardıklarını söyledi. Önümüzdeki günlerde başka oyuncuları da kadrolarına katacaklarını belirten Alman hoca, "Yıldıray için de istekliyim. Eğer B.Leverkusen ile yönetim bir anlaşmaya varırsa, ben Yıldıray’ı Fenerbahçe’ye gelmesi için ikna edebilirim" dedi. 
     
     Şenol Güneş açıklasın’ 
     LORANT, İtalya’da top koşturan dünyaca ünlü bir yabancı oyuncunun da transferinin bitmek üzere olduğunu müjdelerken, isim vermekten kaçındı. Kaptan Ogün’ün Dünya Kupası’na gidecek Milli takım kadrosuna alınmamasını da eleştiren Lorant, "Şenol Güneş bunun nedenini açıklamalıdır. Fenerbahçe ve Milli Takım kaptanın kadroya alınmaması, üstü kapalı bir şekilde geçiştirilemez" diye konuştu. 
     
Sıra Almeyda’da      Başkan Yıldırım orta sahayı Ortega’dan sonra yine Arjantinli Almeyda ile güçlendirmeye karar verdi. Agostino da tamam 
     YALÇIN TÜRK 

     FENERBAHÇE, transfer operasyonunu hız kesmeden sürdürüyor. Washington ve Ortega ile anlaşmaya varan, Real Sociedad’dan Nihat’ı almak için İspanyollar’dan cevap bekleyen Başkan Aziz Yıldırım, şimdi de bir başka Arjantinli Almeyda için düğmeye bastı. Parma’da top koşturan tecrübeli orta saha oyuncusunun pazarlığının Ortega ile birlikte yapıldığı ve İtalyan kulübüyle prensipte anlaşıldığı öğrenildi. 
     TARAFTARA Şampiyonlar Ligi’nde zirveye oynayacak bir takım sözü veren Fenerbahçe yönetimi, defansif özellikleriyle parlayan ve ayağındaki topu gol yollarına kullanarak önlibero görevi de yapabilen Almeyda ile takımın tüm eksiğinin giderileceği görüşünde. Lorant’ın eski talebesi Avustralyalı santrafor Agostino için de görüşmeler tamamlandı, alınmasına karar verildi. 
     
Washington geliyor      SARI - Lacivertli ekibin yeni golcüsü pazartesiyi salıya bağlayan geceyarısı 01.55’te İstanbul’a gelecek. Brezilyalı oyuncu salı günü sağlık kontrolünden geçirildikten sonra resmi sözleşmeye imza atacak. Bu arada Lorant’ın tercümanı Mustafa Kıran’ın, Washington’u getirmek için Brezilya’ya gittiği bildirildi. 
     
FENERBAHÇE GÜNLÜĞÜ      Ortega’ya servet 
     FENERBAHÇE, Arjantinli süper yıldızı ikna edebilmek için kesenin ağzını sonuna kadar açtı. Türkiye’ye sıcak bakmayan Ortega’nın, yönetimin, üç yıllık sözleşme ve senelik 3 milyon doları bulan gelir garantisi üzerine masaya oturma kararı aldığı bildirildi. Ayrıca, Arjantinli yıldızın yarı hissesine sahip olan Parma’ya ilk planda, Rapajc ile Simao’nun önerildiği ifade edildi. Ortega’nın transferi büyük bir olasılıkla önümüzdeki hafta resmiyet kazanacak. 
     
     Okan için kötü rapor 
     SARI - Lacivertli kulübün transfer listesine aldığı Gençlerbirliğili Okan’ın tam bir gece kuşu olduğu iddia edildi. Çanakkale Dardanel’e gitmeden önce forma giydiği Alibeyköyspor’un yöneticilerinin, Okan için özel hayatında "Uslanmaz" raporu verdiği ve Fenerbahçe’nin bu transferde frene bastığı bildirildi. Ayrıca Okan’ın disiplinsiz ve şımarmaya yatkın olduğu da rapor edilince, "Mutlaka alın" diyen Lorant’ın da kafasının karıştığı belirtildi. 
     
     İsmail’den mesaj var 
     SARI - Lacivertli kulübün prensipte anlaştığı İsmail Gülderen ameliyatın ardından yoğun bir tedavi dönemi geçirdiğini söyledi. Genç futbolcu, "Dizimdeki kıkırdak kemiklerinden bir dizi operasyon geçirdim. Ama kimse merak etmesin, 24 Haziran’daki sezon açılışına yetişeceğim. Sakatlığım ciddi değil. Tüm yüreğimi ortaya koyup, onların da takdirini kazanacağım" dedi. 
     
West Ham Serhat dedi      3 yıllık mukavele 
     SARI - Lacivertli ekibin genç golcüsü, dün ani kararla İngiltere’nin West Ham kulübü ile opsiyonlu olarak üç yıllığına anlaştı. Serhat, "Fenerbahçe bana 600 bin dolar öneriyor. West Ham ise her yıl için 1.5 milyon dolar vermeyi kabul etti. Ama ben Fenerbahçe’yi çok sevdiğim için anlaşmayı opsiyonlu imzaladım. Yöneticilerim istediğim parayı verirse anlaşmanın hükmü olmayacak" dedi. 
     
     Salı günü tekrar 
     SERHAT’IN menajeri Bischoff Firtz ile Mahmut Uslu’un dün yaptıkları transfer pazarlığından yine sonuç çıkmadı. Firtz, Sarı - Lacivertli yönetimin önerdiği dört yıllık sözleşme teklifini kabul etti, yıllık 600 bin doları geri çevirdi. Fenerbahçe bunun üzerine 750 bin dolara kadar çıktı. Ancak Alman Menajer ilk yıl için 1 milyon dolarda ısrar etti. İki taraf salı günü tekrar buluşmayı kararlaştırdı. 
     
Şirket krizi      FENERBAHÇE kongre üyeleri, daha önce ekonomik piyasanın durgunluğu nedeniyle, şirketleşmenin yıl sonuna kadar beklenmesi yolunda karar alan yönetimin, aniden olağanüstü kongre istemesini şaşkınlıkla karşıladılar. Sarı - Lacivertli yöneticilerin, basın yoluyla bile bilgi vermemesi ve hisselerin yüzde 15’ini hemen satılığa çıkarmak istemesi üzerine üyelerin muhalefet yapmaya hazırlandığı da bildirildi. 
     



 SPOR 























</TEXT>
</DOC>
