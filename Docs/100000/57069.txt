<DOC>
<DOCNO> 57069 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur17.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi AİHM kararından memnun 
</HEADLINE>
<TEXT>

     SP Genel Başkan Yardımcısı Mehmet Bekaroğlu, Avrupa İnsan Hakları Mahkemesi'nin, RP'nin temyiz başvurusunu oybirliği ile kabul etmesini, ''olumlu bir gelişme'' olarak niteledi. 
     Bekaroğlu, Parlamento'da düzenlediği basın toplantısında, RP'nin temyiz başvurusunu değerlendiren AİHM'nin, oybirliğiyle bu davanın bir üst mahkemede görülmesinin uygun olacağına karar verdiğini söyledi. 
     Kararın SP açısından olumlu bir gelişme olduğunu ifade eden Bekaroğlu, ''Refah Partisi davasının reddedilmesinin bir talihsizlik olduğunu söylemiştik. Bunun ne kadar talihsiz olduğu da 11 Eylül saldırısından sonra daha net şekilde anlaşıldı'' diye konuştu. 
     AİHM'nin ilk kararının bu bölgede siyaset yapan insanların umudunu kırdığını savunan Bekaroğlu, ''şimdi bu durum onarılıyor'' dedi. 
     Bekaroğlu, bu durumda Refah Partisi'nin kapatılmasına ilişkin davanın büyük mahkemede görüleceğini belirterek, ''30 yıllık siyasi hayatında hiçbir şekilde şiddete bulaşmamış bir siyasi hareket bize göre haksız biçimde kapatılmıştır. Umut ediyoruz ki, büyük mahkemeden, RP'nin kapatılmasının yanlış olduğu, Avrupa İnsan Hakları Sözleşmesi'ne aykırı olduğu kararı çıkar'' diye konuştu. 
     Bir soru üzerine, düşünce suçları konusunda MHP ile aynı düşüncede bulunmalarının sözkonusu olmadığını bildiren Bekaroğlu, ''Bize göre düşünce suç olamaz. MHP ise yanlış, kötü, tehlikeli düşüncelerin olacağına inanıyor. MHP'nin kendi varlığı, düşmanın varlığına bağlı'' dedi. 
     Mehmet Bekaroğlu, ''Almanya'da milli görüşe de operasyon düzenleneceği'' iddiaların hatırlatılması üzerine de, ''bunun tamamen spekülasyon olduğunu'' söyledi. Avrupa'nın terör örgütleriyle mücadele ettiğini hatırlatan Bekaroğlu, ''onbinlerce üyesi bulunan milli görüşün ise şiddetle, terörle ilişkisi bulunmadığını'' savundu. 
     
     İflas bütçesi 
     2002 yılı bütçesini iflas bütçesi olarak niteleyen Bekeroğlu, 
     ''Başbakan Bülent Ecevit'in hayal aleminde yaşadığını'' söyledi. 
     Bekaroğlu, 2002 yılının halk açısından zor geçeceğini vurguladı. 
     Bekaroğlu, çetelerin DGM kapsamından çıkarılmasına ilişkin yasanın Cumhurbaşkanı Ahmet Necdet Sezer'in veto gerekçeleri dikkate alınmadan aynen çıkarılmasını inatlaşma olarak niteledi. 
     Sözkonusu inatlaşmanın yasama ile yürütmenin içiçeliğinden kaynaklandığını anlatan Bekaroğlu, ''Millet, susurluk çetelerinden, bankaları hortumlayanlardan en kısa zamanda hesap sorulmasını bekliyor. Millet soyguncuların, hırsızların, çetecilerin korunacağı endişesini taşıyor. DGM kapsamından çıkarılacak bir şey varsa o da düşünce suçlarıdır'' dedi. 
     






</TEXT>
</DOC>
