<DOC>
<DOCNO> 65895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur09.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'da 24 saatte 493 artçı deprem meydana geldi... 
</HEADLINE>
<TEXT>

     Afyon'a bağlı Sultandağı ilçesinde dün meydana gelen 6.0 büyüklüğündeki depremin ardından, bölgede son 24 saat içinde 493 artçı sarsıntı oldu. 
     Boğaziçi Üniversitesi Kandilli Rasathanesi ve Deprem Araştırma Enstitüsü'nden alınan bilgiye göre, dün saat 09.11'de gerçekleşen ve merkez üssü Sultandağı olarak saptanan depremden sonra, saat 09.14'ten bugün saat 07.21'e kadar, merkez üssü Sultandağı-Afyon ve Çay-Afyon olan toplam 493 artçı sarsıntı kaydedildi. 
     Bu depremlerden 3'ü Sultandağı'nda ve 5.0 ile 5.3 büyüklükleri arasında meydana gelirken, 44'ü de merkez üsleri Sultandağı ve Çay olmak üzere 3.0 ile 4.1 büyüklükleri arasında gerçekleşti. 
     Kandilli Rasathanesi ve Deprem Araştırma Enstitüsü yetkilileri, artçı sarsıntıların önümüzdeki günlerde de devam edeceğini belirterek, bölgede oturan vatandaşların orta ve ağır hasarlı evlerine girmemeleri uyarısında bulundular. 
     






</TEXT>
</DOC>
