<DOC>
<DOCNO> 91315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/guncel/agun.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı’nı Hamidiye yeşertiyor 
</HEADLINE>
<TEXT>

İSKİ, İstanbul’daki Uluslararası Olimpiyat Stadı’na su bağlamadığı için, sahanın çimleri günde 200 ton metreküp Hamidiye memba suyuyla sulanıyor... 
     GÜNSELİ ÖNAL, ÜMRAN AVCI 

     Türkiye olimpiyat hayalleriyle yaşarken olimpiyata ev sahipliği yapacak olan İstanbul Büyükşehir Belediyesi, işi yokuşa sürüyor. İSKİ, Olimpiyat Stadı’na su bağlamadığı için sahanın çimleri milyarlarca lira karşılığında memba suyuyla sulanıyor. Olimpiyat Komitesi, stadın su ihtiyacını göz önüne alarak İstanbul Büyükşehir Belediyesi’ne, üzerine arıtma tesisi kurulması şartıyla 139 hektar araziyi bedelsiz verdi. 
     
     Yasaya da aldırmadılar 
     "İstanbul Kentinde Yapılacak Olimpiyat Oyunları Yasası"nın, "Belediyeler, İstanbul Olimpiyat Oyunları Hazırlık ve Düzenleme Kurulu’nun taleplerini öncelikle karşılar" şeklindeki 14. maddesine rağmen, İSKİ stada su bağlamadı. Bunun üzerine çimlerin sulanması için ihale açıldı ve ihaleyi Hamidiye memba suları kazandı. 
     Olimpiyat Komitesi Kontrollük Teşkilatı Başkanı Faruk Keskiner, dört yıldır İSKİ’ye su bağlatamadıklarını belirterek şöyle konuştu "Taşıma suyla dört sene inşaat yaptık. Devletten veya İSKİ’den gelen bir gram suyumuz yok. İnşaat sürerken müteahhit sulamayı yürütüyordu. Artık bizim sorumluluğumuza geçti. Hamidiye ile sözleşmemiz var. Tankerlerle depoyu dolduruyoruz. Yani suyu satın alıyoruz. KİT olduğumuz için en ucuz fiyat toplama politikası içerisinde Hamidiye müessesesi bize en ucuz tankerle su taşımayı taahhüt etti. Yani çimenler Hamidiye ile sulanıyor. Çünkü çimlerin kötü suya tahammülü yoktur. Çocuğa verdiğiniz su kadar iyi olması lazım. İki stadımız var. Bir yeşil alan yaklaşık 7 bin 500 metre. Yazın günlük 200 ton metre küp sulama yapılıyor." 
     Su sorununu İSKİ’ye muhtaç olmadan yakında tamamen çözeceklerini söyleyen Keskiner, sözlerini şöyle noktaladı 
     
     Kendileri çözecekler 
     "İSKİ’den medet umulmayacağını anladığımızda sorunu kendimiz çözdük. Almanya’ya boru siparişi verildi. 1250 metre boruyu depolarımızın olduğu yere bağladığımızda mesele tamamen çözülecek. Şu anda da ancak suyu ağustosun 15 - 20’sine kadar getirebiliriz. Çimen 7 aylık doğmuş bebek kadar hassas ve naziktir. Burada bin 200 tonluk su depomuz var." 
     
İSKİ direniyor      Olimpiyat Komitesi’nden Faruk Keskiner’in iddiasına göre, İSKİ, 1480 metre uzaktaki arıtma tesisinden Olimpiyat Stadı’na dört yıldır su bağlamamakta diretiyor. Oysaki İSKİ yasal olarak Olimpiyat Komitesi’nin bu isteğini yerine getirmek zorunda. 
     
DSP’li Güzel, Meclis’e taşıdı      Su sorununu İçişleri Bakanı Rüştü Kazım Yücelen’in yanıtlaması istemiyle verdiği soru önergesiyle Meclis gündemine taşıyan DSP İstanbul Milletvekili Ahmet Güzel, Bakan’a, "Olimpiyata Hazırlık ve Düzenleme Kurulunun talebine rağmen Olimpiyat Stadı’na alt yapı hizmeti götürmeyen İstanbul Büyükşehir Belediyesi yönetimi ile stada su bağlamayan İSKİ hakkında soruşturma açıp açmayacağını" sordu. 
     



 GÜNCEL 















</TEXT>
</DOC>
