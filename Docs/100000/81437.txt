<DOC>
<DOCNO> 81437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun12.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 1 Mayıs kutlamaları 
</HEADLINE>
<TEXT>

     1 Mayıs işçi bayramı dolayısıyla dünyanın çeşitli yerlerinde gösteriler yapıldı. 
     Endonezya'da başkent Cakarta ve diğer kentlerde toplanan binlerce gösterici, çalışma şartlarının iyileştirilmesini ve 1 Mayıs'ın tatil ilan edilmesini istedi. 
     Cakarta'da Devlet Başkanlığı Sarayı'nın önünde toplanan 3 bin kadar gösterici, Parlamento'ya doğru yürüyüşe geçti. Göstericiler, maaşlarının artırılmasını, iş koşullarının iyileştirilmesini ve 1 Mayıs'ın resmi tatil ilan edilmesini talep etti. Yaklaşık 7 bin güvenlik görevlisinin görevlendirildiği gösteride olay çıkmadı. 
     Ülkede, Bandung, Surabaya, Medan ve Makassar kentlerinde de gösteriler yapıldı. 
     Filipinler'de 1 Mayıs İşçi Bayramı dolayısıyla başkent Manila'da yürüyüş düzenleyen göstericiler, hükümeti ve Amerikan askerlerinin Filipinlilere verdiği askeri eğitimi protesto etti. 
     ABD'nin Manila Büyükelçiliği önünde toplanan 500 kadar gösterici, Washington ve Manila hükümetlerince yalanlanmasına rağmen, ABD'nin bölgede sürekli askeri varlık bulundurmayı planladığını iddia etti. 
     Bu arada, devrik Devlet Başkanı Joseph Estrada'yı destekleyen 5 bin kişinin, başkanlık sarayına bir kilometre uzaklıkta toplandığı, başka bir grubun da Fort Bonifacio askeri üssüne doğru yürüdüğü belirtildi. 
     Ülkede darbe söylentileri ve terörist saldırı tehditlerine karşı gerekli güvenlik önlemlerinin alındığı da kaydedildi. 
     Polis, ülkenin güneyinde olası bir terörist saldırıyı önlediklerini, şüpheli 2 militanın öldüğünü, 3'ünün gözaltına alındığını bildirdi. 
     Singapur'da polis, devlet başkanlığı sarayı önünde gösteri yapmaya çalışanlardan, iki önde gelen muhalefet parti yetkilisiyle insan hakları savunucularını gözaltına aldı. 
     Malezya'nın başkenti Kuala Lumpur'da yüzlerce tarım işçisi ücretlerinin artırılması talebiyle gösteri yaptı. Polis göstericilerden 17'sini gözaltına aldı. 
     Kamboçya'da, ülkenin en etkili sendikasının önderliğinde 500 kadar işçi, başkent Phnom Penh'de, çalışma saatlerinin azaltılması, ücretlerinin artırılması ve çalışma mahkemesi kurulması istemiyle gösteri yaptı. İşçi ailesi olduğunu belirten ayrı bir grup da 10 kamyon üzerinde geçit yaptı. 
     Güney Kore'de binlerce kişi, 1 Mayıs gösterisinde, ücretler düşürülmeksizin çalışma saatlerinin azaltılmasını öngören yasanın kabul edilmesini istediler. 
     
     HAYAT KADINLARI YÜRÜDÜ 

     Hindistan'ın doğusundaki Kalküta kentinde de 2 bin kadar hayat kadını çalışma hakları için yürüdü. 
     Geleneksel giysileri renkli sariler içindeki hayat kadınları, yaptıkları işin yasal olması ve çalışma haklarını elde etmek için sloganlar attılar. Yürüyüşte, hayat kadınlarına çocukları ve bir grup erkek eşlik etti. 
     





</TEXT>
</DOC>
