<DOC>
<DOCNO> 67346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/guncel/gun01.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar kapris yaptı 
</HEADLINE>
<TEXT>

Forumda Kıbrıs Türk Müslüman Toplumu’ diye temsil edilen KKTC’nin yetkilileri, bakan ve konsolos sıfatlarıyla tanıtılınca, Rumlar çok sinirlendi 
     YORGO KIRBAKİ 

     AB - İKÖ Forumu’nda aynı masada oturan Kıbrıslı Türklerle Rumlar arasında "protokol krizi" yaşandı. KKTC’nin forumda "Kıbrıs Türk Müslüman Toplumu" sıfatıyla temsil edilmesine karşın, KKTC’li yetkililerin, "Dışişleri ve Savunma Bakanı" ya da "konsolos" sıfatlarıyla tanıtılması, Rum tarafının tepkisine yol açtı. Rum Dışişleri Bakanı Yiannakis Kasulides, AB Dönem Başkanı İspanya nezdinde girişimde bulunarak, Kıbrıslı Türk yetkililerin resmi sıfatlarla temsiline karşı çıktı. 
     
     TEMSİLCİ SÖZÜ YETTİ 
     Atina ve Rum yönetiminin girişimini Türkiye’ye ileten İspanya ise, "Kıbrıs Türk tarafı için İslam Konferansı’nda geçerli sıfatların AB - İKÖ Forumu’nda da geçerliliğini koruduğu" yanıtını aldı. Cem’in salonda bulunmadığı bir sırada forum başkanı olan İspanya Dışişleri Bakanı’nın KKTC Dışişleri ve Savunma Bakanı Tahsin Ertuğruloğlu’nu "Kıbrıs Türk - Müslüman Toplumu Temsilcisi" sıfatıyla davet etmesiyle sorun çözüldü. 
     
     İLK ADIM ATILDI 
     Kıbrıs sorununun kendini belli ettiği forumun ilk gününde Ege diyaloğu için de ilk ciddi adım atıldı. Dün bir araya gelen İsmail Cem ve Yunanistan Dışişleri Bakanı Yorgo Papandreu, bu konuda görüşüp bazı kararlar aldı. Taraflar, Dışişleri Bakanlıkları siyasi koordinatörleri düzeyinde bir araya gelerek diyaloğun çerçevesini belirleyecek. Bütün açıklamalarında temkinli görünen Papandreu, "İki taraf arasında derin görüş ayrılıkları var. Dilerim yakınlaşma sağlanır" dedi. 
     
     HAZİRANI BEKLEYİN’ 
     Papandreu’nun ardından gazetecilere açıklamalarda bulunan Kasulides de Türk askerinin Kıbrıs’tan çekilmesini isteyerek, "Birlikte yaşayamayacağımızı kim söyledi Kıbrıs’ta devam eden müzakereler hakkında ne iyimser, ne de karamsarım. İlerleme sağlanıp sağlanmadığı hakkında konuşmak için haziranı beklemek gerek" diye konuştu. 
     
Arap muhabirler foruma bayıldı      Forum, İslam ve Avrupa ülkelerini bir araya getirdiği için basın mensuplarının bulunduğu bölümde de ilginç manzaralar oluştu. Arap ülkelerinden gelen gazeteciler, kadın meslektaşlarıyla çalışmaktan dolayı çok memnundu. 

</TEXT>
</DOC>
