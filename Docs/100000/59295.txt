<DOC>
<DOCNO> 59295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko13.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin devalüasyona doğru... 
</HEADLINE>
<TEXT>

     Arjantin, uzun süredir direndiği ve bazılarınca içine düştüğü krizin başlıca nedeni olarak değerlendirilen peso-dolar eşitliğinden vazgeçeceğinin ve parasını devalüe edeceğinin işaretini verdi. 
     Yeni hükümetin peso ve ABD Doları'nın yanı sıra Argentino adıyla yeni bir para birimini dolaşıma çıkarma kararının fiili bir devalüasyon anlamına geldiği yolunda uzmanların yaptığı yorum, yeni Maliye Bakanı Rodolfo Frigeri tarafından da doğrulandı. 
     Frigeri, yeni para Argentino'nun dolar karşısında değer yitirmesine müdahale etmeyeceklerini, dahası, zaman içinde Argentino'nun pesonun yerini tümüyle alabileceğini söyledi. 
     Frigeri, on yılı aşkın bir süredir uygulanan 1 ABD Doları eşittir bir peso uygulamasından ''düzenli biçimde geri çekileceklerini'' de ifade etti. 
     Buna karşılık, uzmanlar geri çekilmenin ''düzenli'' biçimde gerçekleşeceğinden kuşku duyuyor. Pek çok uzman bu harekatın ''düzenli'' olamayacağı, ''kargaşa içinde bir ricata'' dönüşeceği tahmininde bulunuyor. 
     Arjantin halkı ve iş dünyası ise devalüasyona çoktan hazırlanmış bulunuyor. 
     Esnaf ve perakendecilerin kesin gözüyle bakılan bir devalüasyonda kayba uğramamak için fiyatlarına zam yapmaya başladıkları bildiriliyor. Bankaların otomatik para çekme makinalarında para bulmak olanaksızlaşırken, döviz büfeleri de döviz satmayı reddediyor. 
     
     Kim kazanır kim kaybeder 
     Sadece dolar ve euro üzerinden para kazananların kazançlı çıkacağı devalüasyondan, yalnızca çalışanların ve sıradan halkın değil, bazı çok uluslu şirketlerin bile zarar göreceği kaydediliyor. 
     Bankalara borçlu olanların borçlarının katlanarak arttığına tanık olacaklarını belirten uzmanlar, tahsilatların zorlaşmasıyla bankaların da güç durumda kalacağını bildiriyorlar. 
     Arjantin'e yönelik yabancı yatırımlarda aslan payını alan büyük İspanyol şirketlerinin de devalüasyon durumunda büyük kayıplara uğrayacağı ifade ediliyor. 
     İspanyol şirketlerinin son on yılda Arjantin'e yaptığı yatırımların toplamı 30 milyar doları buluyor. Arjantin'in Gayri Safi Yurtiçi Hasılası'nın GSYİH yüzde 10'unu aşan bu tutar, İspanya'nın GSYİH'inin de yüzde 3'ünü oluşturuyor. 
     Bu nedenle İspanya'nın Arjantin'in devalüasyona gitmemesinde büyük çıkarı bulunuyor. İspanya Dışişleri Bakanı Josep Pique'in Arjantin yetkililerini devalüasyona gitmemeleri için iknaya çalışmak üzere bugün Buenos Aires'e gelmesi bekleniyor. 
     






</TEXT>
</DOC>
