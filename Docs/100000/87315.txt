<DOC>
<DOCNO> 87315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/spor/aspo.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyülü şov 
</HEADLINE>
<TEXT>

Seul’deki açılış töreni nefes kesti. Asya kıtasında ilk kez düzenlenen şampiyona için yapılan gösterilerde Uzakdoğu ezgileri otantik bir hava yarattı 
     Ortaklar konuştu 
     17. Dünya Kupası, Güney Kore’nin başkenti Seul’de düzenlenen görkemli açılış töreniyle start aldı. İlk maç olan Fransa - Senegal mücadelesi öncesindeki tören, ortak ev sahiplerinden Japonya’nın Devlet Başkanı Junichiro Koizumi ve göreve yeniden seçilen FIFA Başkanı Sepp Blatter’in konuşmalarıyla başladı. Ardından Güney Kore Devlet Başkanı Kim Dae Jung’un, kupanın resmi açılışını ilan etmesiyle birlikte büyük şenlik başladı. 
     
     500 milyon kişi izledi 
     İLK kez Asya kıtasında yapılan 2002 Dünya Kupası’nın açılış gösterileri de Uzakdoğu ezgileri ve renkli otantik gösterilerle doluydu. Binlerce dansçı ve sanatçının görev aldığı, geleneksellik ve teknolojiyi bir araya getiren ilginç gösteriler, Seul’deki 64 bin kişilik Dünya Kupası Stadı’nın tribünlerini dolduran seyircilerden de büyük alkış topladı. Açılış törenini, 200’e yakın ülkede en az yarım milyar kişinin TV başında izlediği ifade edildi. 
     
     Güvenlik önlemleri 
     TÖRENİN fazla ilgi çeken bölümü ise tamamen kapalı stadın çatısına boydan boya yerleştirilen havai fişek gösterisi oldu. 11 Eylül terör saldırısı sonrası Dünya Kupası açılışı da olağanüstü güvenlik önlemleriyle doluydu. Stat üstündeki uçuşa yasak bölgede özel jetler devriye gezerken, biyolojik saldırıya karşı da önlem alındı. Keskin nişancılar stat çevresine yerleştirildi ve açılış sırasında binlerce güvenlik görevlisi çalıştı. 
     



 SPOR 




























</TEXT>
</DOC>
