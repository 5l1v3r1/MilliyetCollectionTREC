<DOC>
<DOCNO> 64715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/spor/spo01.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonluk zor’ 
</HEADLINE>
<TEXT>

Kadrolarında yıldız oyuncu olmadığı için skoru değiştirmekte zorlandıklarını söyleyen Daum, "Galibiyetler bizi şımarttı" dedi 
     ORHAN YILDIRIM 

     BEŞİKTAŞ Teknik Direktörü Christoph Daum, kadroda tek başına maçı alacak oyuncunun olmadığını söyledi. Alman hoca, "Bu yüzden takım oyunu oynuyoruz. Ancak dişlilerden biri aksayınca, hem takıma, hem de maçın skoruna yansıyor. Şampiyonluğu konuşmak için çok erken. İşimiz kolay değil. Şampiyon olmamız çok zor ama, imkansız değil. Üst üste gelen galibiyetler bizi şımarttı" dedi 
     DAUM, Diyarbakırspor maçından sonra Futbol Komitesi Başkanı Yıldırım Demirören’den bir orta saha oyuncusu istedi ve "Ancak bu transfer diğer futbolcuların ödemelerini aksatmamalıdır" diye konuştu. Alman hocanın bu isteğine Demirören, "Bu sezon transferi kapattık" yanıtını verdi. Bu arada Daum, Koblenz’de devam eden kokain davasına katılmak üzere Almanya’ya gitti. 
     
Marinho oynuyor      BREZİLYA liglerinden son dakikada transfer edilen ve iki haftadır takımla birlikte çalışmalara çıkan Marinho, Samsunspor karşısında ilk onbirde sahaya çıkacak. Brezilyalı futbolcuyu ön libero oynatacağını açıklayan Daum, büyük bir olasılıkla Ahmet Yıldırım’ı yedeğe çekecek. 
     
Beraberlik sevindirdi      BEŞİKTAŞLI futbolcular, Diyarbakır beraberliğinin erken toparlanmaları açısından iyi bir uyarı olduğunu söylediler. Ronaldo sonucu, "İyi oldu. İki haftadır kendimizi kandırıyorduk. Ne kadar erken puan kaybederseniz, o kadar erken toparlanırsınız" diye yorumlarken, Kaptan Tayfur, "Galibiyetler serisi üzerimizde baskı yarattı. Bu baskıyı attık, bundan sonra daha iyi oynacağız" ifadesini kullandı. 
     
Serdar Bilgili güven verdi      GRİP olduğu için Diyarbakırspor maçına gelemeyen Beşiktaş Kulübü Başkanı Serdar Bilgili, "Bu bir iş kazasıdır. Camia ve taraftarlarımız endişelenmesin, bu takım iki kupayı da alacak. Bu tür sonuçlar futbolun içinde hep var" diye konuştu. Öte yandan kaleci Fevzi’nin Gaziantepspor’a kiralandığı ve kupa maçında Beşiktaş’a karşı forma giyebileceği de iddia edildi. 
     
İstanbul’da 6 hafta      BEŞİKTAŞ’IN yedi haftalık fikstür avantajı hem teknik kadroyu, hem de yönetimi umutlandırdı. Siyah - Beyazlı ekip, önümüzdeki yedi haftayı Kocaelispor dışında İstanbul’da geçirecek. Siyah - Beyazlı ekip, Samsunspor, İstanbulspor, Ankaragücü, Y. Yozgat ve Denizlispor’u İnönü’de ağırlayacak, İzmit’e gidecek, Galatasaray ile Ali Sami Yen’de oynayacak. 
     

</TEXT>
</DOC>
