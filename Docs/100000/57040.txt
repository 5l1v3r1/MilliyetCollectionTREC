<DOC>
<DOCNO> 57040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo10.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'nın ünlü futbolcuları Danimarka'da seks alemi mi yaptı 
</HEADLINE>
<TEXT>

     Hollanda Milli Futbol Takımı oyuncularından bazılarının, geçen ay Danimarka'da, bu ülkeyle yapılan özel maç öncesinde, kaldıkları otelde seks partisine katıldıkları yönünde, Danimarka basınında yer alan haberler, Hollanda tarafından yalanlandı. 
     Danimarka'da dün yayımlanan bazı gazetelerde, Hollandalı oyunculardan Frank de Boer, Patrick Kluivert ve Edgar Davids'in, Kopenhag'da kaldıkları Marriott Oteli'nde bazı seks filmi yıldızları ve ülkenin en tanınmış striptizcisi Kira Eggers ile bir gece geçirdikleri öne sürülmüştü. 
     Danimarka gazetelerinin ''Hollanda Milli takımı için skandal'', ''Oyuncuları maçtan önce yıldızlar ısıttı'' gibi başlıklarla verdikleri ve televizyon haberlerinde de gündeme getirilen bu iddialar, Hollanda Futbol Federasyonu KNVB tarafından yalanlandı. 
     Federasyon sözcüsü, otele, Danimarkalı bir işadamıyla bazı kadınların geldiğini, ancak bu kadınların, teknik direktör Louis van Gaal'ın ricasıyla gece saat 23.00'de otelden ayrıldıklarını söyledi. 
     Hollandalı oyuncular da kendileriyle ilgili verilen haberlere sert tepki gösterdiler. Frank de Boer, bu haberlerin tekzip edilmesini isteyeceğini belirtirken, Kluivert iddiaların tamamının düzmece olduğunu söyledi. 
     Hollandalı oyuncuların seks partisine katıldıkları yolunda Danimarka basınında yer alan haberler, Hollanda gazetelerinde de geniş yer buldu. Bugün yayımlanan tüm büyük gazeteler, iddialara ilk sayfalarından yer verdiler. 
     Hollanda, 11 Kasım'da Danimarka ile yaptığı özel maçta 1-1 berabere kalmış ve bu karşılaşma, teknik direktör Louis van Gaal'ın istifa etmeden önceki son maçı olmuştu. 
     






</TEXT>
</DOC>
