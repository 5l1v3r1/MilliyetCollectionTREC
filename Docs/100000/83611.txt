<DOC>
<DOCNO> 83611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/dunya/adun.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair’e pornocu desteği 
</HEADLINE>
<TEXT>

İngiliz Başbakanı Blair’in partisi adına bir porno yayın kralından 100 bin sterlin aldığı ortaya çıktı. Hem porno kralı, hem de İşçi Partisi olayı kabul etti 
     NEVSAL ELEVLİ Londra 

     İngiltere Başbakanı Tony Blair liderliğindeki İşçi Partisi’nin Express gazetesinin sahibi Richard Desmond’dan 100 bin sterlinlik bağış aldığı ortaya çıktı. Bir anda İngiltere gündemine oturan skandal yeni tartışmalara yol açtı. Gazetelerle birlikte bazı porno yayınlarının da sahibi olan milyoner Richard Desmond’un 2001 yılında Express gazetesini satın almak istemesi ortalığı karıştırmıştı. 
     Ancak İngiliz Ticaret ve Endüstri Bakanı Stephen Byers aracılığı ile Express gazetesi ve ek yayınları porno kralı Richard Desmond’a devredildi. Richard Desmond’un gazeteyi almasının ardından İşçi Partisi’ne 100 bin sterlin bağışta bulunduğunu yazan İngiliz basını, muhafazak r yanlısı Express gazetesinin o tarihten itibaren İşçi Partili olduğuna da dikkat çekti. İngiliz basınının verdiği bilgiye göre, partinin Richard Desmond’dan aldığı para seçim kampanyalarında kullanıldı. 
     
     Bağışı yaptı, gazeteyi aldı 
     İngiliz basınının manşetten verdiği haberde, Northern ve Shell grubunun sahibi olan Richard Desmond’ın porno dergiciliği sayesinde 270 milyon sterlinlik bir firma sahibi olduğu hatırlatıldı. İşçi Partisi’nin aldığı bağışın zamanlamasına dikkat çeken basın, Richard Desmond’un bu bağışı gazeteyi almasının hemen ardından yaptığını vurguladı. 
     Muhalefet, Blair’in bağışla ilgili bir açıklama yapmasını isteyerek, bu kez Başbakan’ın işinin zor olduğunu ve kendi çıkardıkları yasayı bile uygulamaktan aciz olduklarını savundu. Muhafazak r Parti, bağışların, seçim komisyonlarına bildirilmesini zorunlu kılan yasanın çıkarılmasının hemen ardından yapıldığını da hatırlattı. 
     
     Teşekkür edecekler 
     Yayıncı Richard Desmond olayın ortaya çıkmasının ardından yaptığı açıklamada, İşçi Partisi’ne bağışladığı paranın gizli bir tarafı olmadığını ileri sürerek kendini savundu. Gazetelere göre partiye verilen para, yine parti tarafından Express’te yayımlanan seçim propagandasına harcanmıştı. 
     Bu arada İşçi Partisi, Desmond’a bağış için teşekkür edeceklerini açıkladı. 
     
O bunu hep yapıyor      DIŞ HABERLER SERVİSİ 

     İngiltere Başbakanı Tony Blair, işadamlarına İşçi Partisi’ne bağış karşılığında menfaat sağladığı iddialarıyla sık sık İngiltere gündeminin baş sırasına oturuyor. 
     Blair son olarak geçtiğimiz aylarda İşçi Partisi’ne yaptığı 125 bin sterlin bağış karşılığında İngiltere’de faaliyet gösteren Hint asıllı işadamı Lakshmi Mittal’e Romanya’da menfaat sağladığı iddiasıyla gündeme gelmişti. 
     İngiliz basınını uzun süre oyalayan iddialara göre Blair, bu bağış karşılığında Romanya hükümetinin bir devlet kuruluşu olan çelik şirketini Mittal’e satmasını sağlamıştı. 
     Blair, bu amaçla Romanya hükümetine bir mektup yazarak çelik şirketinin Mittal’e satılmasını istemişti. Blair hükümetinin, daha önce İngiltere vatandaşlığı istemi reddedilen Hindistanlı iki işadamı olan Hinduja kardeşlere İngiltere’de milyonlarca dolarlık yatırım karşılığında İngiliz pasaportu verdiği de ortaya çıkmıştı. 
     Blair hükümetinin ilk zamanlarında ortaya çıkan bir diğer skandalda ise Formula 1 organizatörü Bernie Ecclestone’un yarışlarda sigara reklamlarının kaldırılmaması karşılığında İşçi Partisi’ne 1 milyon dolar bağış yaptığı anlaşılmıştı. 
     



 DÜNYA 











</TEXT>
</DOC>
