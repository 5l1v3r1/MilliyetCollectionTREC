<DOC>
<DOCNO> 75031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/spor/spo01.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaylım ateş 
</HEADLINE>
<TEXT>

Siyah-Beyazlı kulübün başkan adayı Hasan Arat, renk seçimine gelmeyen Serdar Bilgili’yi "ilkelere sahip çıkmamakla" suçladı 
     BEŞİKTAŞ Başkanı Serdar Bilgili’nin genel kurul öncesi dünkü renk seçimine gelmemesi müthiş bir yarışa girdiği Hasan Arat’ı kızdırdı. Arat, Bilgili’nin kendisiyle yan yana gelmekten endişe duyduğunu belirtip, "Beşiktaş’ın ilkelerinden bahsedenler, verdikleri saatte randevuya gelmeyip, bu ilkelere sahip çıkmıyor. Benim için sürpriz olmadı. Biz el sıkmanın kıymetini bilen insanlarız" dedi. 
     HASAN Arat, birlik mesajı vermek istediklerini, ama gerçekleştiremediklerini ifade etti. 31 Mart’taki genel kurul için Akaretler’deki kulüp binasında Divan Kurulu Başkanı Gazi Akınal başkanlığındaki renk seçiminde Serdar Bilgili’nin yerine Asbaşkan Yıldırım Demirören hazır bulundu. Arat’a "turuncu", Demirören’e ise "yeşil" renk çıkarken, üyelerin kullanacağı oy pusulaları da belirlenmiş oldu. 
     
Kartal’dan ikinci atak      NECMİ KEPÇETUTAN 

     FUTBOL Federasyonu’nun Beşiktaş’a ikinci yıldız hakkı tanımasıyla başlayan tartışma yeni bir boyut kazandı. Kulüpler Birliği Vakfı’nın Ankara’daki toplantısına katılan Siyah - Beyazlı kulübün yöneticisi İzzet Ceylan, "Bununla yetinmeyeceğiz. İkinci yıldızdan sonra naklen yayın havuzundaki payın da arttırılmasını talep edeceğiz" açıklamasını yaptı. 
     CEYLAN, Galatasaray ve Fenerbahçe’nin olayı polimik konusu yaptığını da savunup, "İkinci yıldız Beşiktaş’ın gecikmiş hakkıdır. Bizimle tartışmasınlar. Muhattapları federasyondur" dedi. Galatasaray yöneticisi Sinan Kalpakçıoğlu ise, bugünkü yönetim toplantısında aynı haktan yararlanıp, yararlanmama konusunda karar alacaklarını söyledi. 
     
Tümer yine yok      DENİZLİ maçında sakatlanan Tümer’in, Çaykur Rize’nin ardından Antalyaspor karşılaşmasında da forma giyemeyeceği açıklandı. Menajer Sinan Engin, Tümer’in sakatlığının idmanlara çıkmasına rağmen tam olarak geçmediğini belirtirken, Kulüp Doktoru Ayhan Optur, "Oynatmamız riskli olur" diye konuştu. 
     
İşlem tamam      BEŞİKTAŞ, sponsorluk konusunda Carlsberg ile anlaşmaya vardı. Firma, alt yapı ve tesisleşme çalışmalarına destek verecek. Başkan Serdar Bilgili dün akşam yöneticilere, takıma, sponsorlar ve ürün lisansına sahip kuruluşların temsilcilerine yemek verdi. Bu arada BJK İlköğretim Okulu, Fox Kids Kupası’na katılmak için bugün İspanya’ya gidecek. 
     



 SPOR 

























</TEXT>
</DOC>
