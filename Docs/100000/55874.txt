<DOC>
<DOCNO> 55874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo07.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanyol basını "Galatasaray'ı hakem cezalandırdı" 
</HEADLINE>
<TEXT>

     Avrupa Şampiyonlar Ligi 2. tur B 
     Grubu'nda dün akşam yapılan ve 2-2 sona eren FC Barcelona-Galatasaray karşılaşması, İspanya basınında geniş yankı uyandırdı. 
     İspanyol gazeteleri genel olarak FC Barcelona'nın beraberliği güçlükle kurtardığı görüşünde birleşirken, maçın hakemi Marcus Merk'in ikinci yarıda evsahibi takıma avantaj sağladığını ve özellikle Capone'nin oyundan atılmasının hatalı bir karar olduğunu yazdılar. 
     Gazeteler ayrıca Barcelonalı Saviola'ya övgüler yağdırırken, Arjantinli futbolcunun, büyük bir hezimeti önlediğini ifade ettiler. 
     İspanyol gazetelerinin, karşılaşmayla ilgili değerlendirmeleri şöyle 
     
     El Mundo 
     ''Barcelona, herşey aleyhineyken 1 puanı kurtardı. 
     İlk yarıda kanatları kullanamayan ve gol yollarında organize olamayan Barcelona, ikinci yarıda toparlandı ve yenilgiden kurtuldu. 
     Barcelona galip de gelebilirdi ama Galatasaray savunması ve kalecisi buna izin vermedi.'' 
     
     El Pais 
     ''Barcelona'yı Saviola kurtardı. Barcelona, kendisinden güçsüz Galatasaray'ı medeni yoldan yenemeyince, kriminal yola başvurdu. Hakem de Galatasaray'ı cezalandırdı. 
     Barcelona'nın organizasyonu kötüydü. Galatasaray'ın soğukkanlı 2 golünden sonra Barcelona, 3. golü yeme telaşına düştü. Saviola'nın golleri Barcelona'ya canlılık getirmedi. Bulduğu şut pozisyonları ise aslında Galatasaray'ın güçsüz olduğuna işaretti. Hakem, Capone'ye haksız bir kırmızı kart çıkarttı.'' 
     
     ABC 
     ''İki farklı görüntü veren Barcelona'yı Saviola kurtardı. 
     Galatasaray, Barcelona'nın zayıflıklarından en iyi biçimde yararlanmayı bildi. İlk yarıda 100 bin kişi yalnızca 2 Barcelona atağı izledi. Barcelona'ya 1 puanı, ikinci yarıda inisiyatif alan Saviola kazandırdı.'' 
     
     AS 
     ''Türk belası. 
     Barcelona, hakemin yardımına karşın 2 puan verdi. Barcelona'yı maçın başında düştüğü acıklı durumdan Saviola kurtardı. Bu maç, grupta Galatasaray'ın da dikkate alınması gerektiğini gösterdi. Barcelona'nın atakları, disiplinli ve organize Galatasaray savunması karşısında etkisiz kaldı. Hakem ikinci yarıda Barcelona forması giydi. Capone'yi ilk faulünde oyundan atarken, Barcelonalı oyuncuların faullerini görmezden geldi.'' 
     
     Vanguardia 
     ''Saviola faciayı önledi. 
     İlk yarı bittiğinde Barcelona'da bir facia yaşanıyordu. 
     Saviola'nın fırsatçılığı ve Galatasaray'ın sayıca azalması sayesinde trajedi engellendi. Galatasaray'ın kısa ve isabetli paslaşmaları ile Mondragon'un soğukkanlılığı ilk yarıyı belirledi. Galatasay'ın 2 golünden sonra seyirci mucize olmayacağını anladı ve takımını terketti. İkinci yarıda Savola'nın golü ve Galatasaray'ın 10 kişi kalmasıyla maç dengelendi. Bundan sonra seyirci Barcelona'yı ateşledi.'' Marca ''Barcelona, Galatasaray'dan beraberlikten fazlasını alamadı. İkinci yarıda 35 dakika on kişiyle oynamasına karşın Barcelona Galatasaray'ı yenmeyi başaramadı.'' 
     






</TEXT>
</DOC>
