<DOC>
<DOCNO> 80621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur17.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ve Papandreu'dan Şaron'a uyarı... 
</HEADLINE>
<TEXT>

     Dışişleri Bakanı İsmail Cem ve Yunanistan Dışişleri Bakanı Yorgo Papandreu, dün İsrail Başbakanı Ariel Şaron ve İsrail Başbakan Yardımcısı Şimon Peres ile görüşmelerinde, Filistin Devlet Başkanı Yaser Arafat'a yapılanların ''doğru olmadığını'' belirtti. 
     Edinilen bilgiye göre Cem ve Papandreu, dünkü temasları sırasında, Arafat'a yapılan uygulamaların doğru olmadığına dikkat çekerek, Filistin liderinin hareket serbestisi olması gerektiğinin altını çizdi. 
     Diplomatik kaynaklar, Cem ve Papandreu'nun Ramallah'taki durumun henüz olgunlaşmadığını, dolayısıyla Ramallah'taki durumdan ziyade, daha somut bir konu olan Milad Kilisesi üzerinde durduğunu ifade etti. 
     Aynı kaynaklar, Türk tarafının Milad Kilisesi'ndeki kişilerin gönüllü ayrılmasını ve İsrail'in de bunların ayrılmasına göz yumması önerisini getirdiğini kaydederek, ''Biz bir maya çaldık, bakalım İsrailliler ve Filistinliler yoğurt yapabilecekler mi'' ifadesini kullandı. 
     Türkiye, İsrail ve Filistin arasında Milad Kililesi'ndeki kişilerin durumu hakkındaki görüşmeler bugün de alt seviyede sürdürülürken, Ankara, bu sorunun çözülmesinin bölgedeki soruna barışçı çözüm bulma umutlarının artmasına yardımcı olacağına inanıyor. 
     Papandreu ve Cem'in uluslararası bir konferans düzenlenmesi konusuna ilke olarak karşı çıkmadığı, ancak taraflar arasında bu konferansın yöntem ve yaklaşımlarda farklılıklar bulunduğuna dikkati çeken diplomatik kaynaklar, bu konuda ABD'nin daha etkin bir şekilde devreye girmesi gerektiğini söyledi. 
     Cem ve Papandreu'nun İsrail ziyareti sırasında, Yunanistan ve Türkiye dışişleri bakanlıkları yetkilileri ABD'nin Tel Aviv Büyükelçiliği ile görüş alışverişinde bulundu. 
     Öte yandan Cem ve Papandreu'nun, bölgeye tekrar gelmesi gündemde olan ABD Dışişleri Bakanı Colin Powell ile görüşüp temasları hakkında bilgi vereceği öğrenildi. 
     Arafat'ın İsrail Turizm Bakanı Rehavam Zeevi'ye düzenlenen suikastla ilgili olarak suçlu bulunan 4 Filistinlinin üçüncü bir ülkede yargılanması önerisi de bakan tarafından Şaron'a iletildi. 
     Şaron, iki bakana, ''bu kişilerin üçüncü bir ülkede yargılanabileceği, ancak sonuçta cezalarını İsrail'de çekmeleri gerektiği'' şartını koydu. 
     





</TEXT>
</DOC>
