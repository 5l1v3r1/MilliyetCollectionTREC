<DOC>
<DOCNO> 98154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sondun39.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD ve Rusya'nın temsilcileri Kıbrıs'ı görüştü. 
</HEADLINE>
<TEXT>

     Rusya'nın Kıbrıs Özel Temsilcisi Vladimir Prigin ve ABD Dışişleri Bakanlığı Kıbrıs Özel Koordinatörü Thomas Weston, Moskova'da adadaki durumu görüştüler. 
     Rusya Dışişleri Bakanlığı'nın açıklamasına göre, danışma nitelikli toplantıda biraraya gelen iki diplomat, Kıbrıs konusunda ayrıntılı görüş alışverişinde bulundu. 
     Prigin ve Weston, KKTC Cumhurbaşkanı Rauf Denktaş ile Rum Yönetimi lideri Glafkos Klerides arasında yapılan doğrudan görüşmelerden bugüne kadar somut bir sonucun elde edilememesinden dolayı ''kaygılarını'' dile getirdiler. 
     BM Güvenlik Konseyi'nin taraflara çabalarını yoğunlaştırmaları yönünde defalarca yaptığı çağrılar ve Mayıs ayında BM Genel Sekreteri Kofi Annan'ın Lefkoşa'ya yaptığı ziyaretin şu ana kadar istenilen sonucu getirmediğini belirten Prigin ve Weston, ''görüşme sürecinin yoğunlaştırılmasını'' isterken, Kıbrıs Türk tarafının ''yapıcı irade, olumlu yaklaşım ve uzlaşmaya'' hazır olduğunu göstermesi gerektiğini öne sürdüler. 
     Amerikalı ve Rus Kıbrıs temsilcileri, BM Güvenlik Konseyi'nin kararları uyarınca soruna adil ve kalıcı bir çözümün bulunması için BM Genel Sekreteri'nin ''iyi niyet'' misyonuna ve BM'nin önemli rolüne destek verdiler. 
     





</TEXT>
</DOC>
