<DOC>
<DOCNO> 79719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/yurundul.html </URL>
<DATE> 2002/04/22/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Şampiyonlar Ligi gibi 
</HEADLINE>
<TEXT>

     Galatasaray dün gece Ali Sami Yen’de çok önemli üç puanın sahibi olurken, ligde sezonun en iyi futbolunu ortaya koydu. Stadın atmosferi, Galatasaraylı futbolcuların motivasyonu, disiplini ve taktik planı aynı Şampiyonlar Ligi maçları gibiydi. 
     İlk devrede Ankaragücü’nün de tehlikeli ve gole kolay gidebilen bir takım olduğunu gözönüne alarak oyuna kontrollü başladılar. Hücuma dengeli çıkarken, karşı ataklarda hem pres yaptılar, hem de defans - orta saha bütünleşmesinden alan daraltmayı ihmal etmediler. Devrenin ortasından sonra aniden tempoyu üst düzeye çıkarıp, rakibi kendi alanına hapsettiler. Hareketli ve değişik varyasyonlarla ileride çoğalıp hücum zenginliği sergilediler. Bu müthiş baskı ve tempodan devre sonuna kadar ancak bir gol çıktı. 
     İkinci yarıya da Galatasaray aynı tempoda başladı ve birbiri ardına pozisyonlar buldu. Ancak kaçan çok sayıda net fırsatlarla ikinci golün gelmeyişi takımda biraz da strese neden oldu. Ama disiplini hiç kaybetmediler. Son onbeş dakikada doğal olarak savunma tedbirlerini de tekrar ön plana çıkardılar. Sonra kontratakta kazanılan penaltı ile gelen gol maçın bitişi gibi şampiyonluğun da artık hemen hemen garantilenmesiydi. Galatasaray’ın dün gece temposu, oyun disiplini, taktik anlayışı dört dörtlüktü. Bütün futbolcular üst düzeyde performans gösterdiler. Tek eleştirilecek tarafları rekor sayıda kaçan gollerdi. 
     Ankaragücü elinden geleni yapmaya çalıştı. İlk yirmi beş dakika başabaş oynadılar. Fakat ilerleyen bölümde Galatasaray’ın müthiş temposu ve oturmuş sistemi karşısında ne savunma güvencesi oluşturabildiler, ne de hücum gücü. 
     Hakem İsmet Arzuman’ın tek hatalı kararı Galatasaray lehine verdiği penaltıydı. Bizce kaleci Zafer topa dokundu. Ama bunun haricinde Arzuman çok başarılıydı. Çağdaş hakemlikten örnekler sergiledi. En önemli artısı da objektifliğiydi. 
     



 SPOR 

































</TEXT>
</DOC>
