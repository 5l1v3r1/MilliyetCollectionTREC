<DOC>
<DOCNO> 93967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sontur10.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı, Ecevit'in vesayet altına alınması için dava açtı 
</HEADLINE>
<TEXT>

     Ankara Ticaret Odası Başkanı Sinan Aygün, Başbakan Bülent Ecevit'in vesayet altına alınması için dava açtı. 
     Aygün, Ankara Adliye Sarayı'na gelerek, dava dilekçesini Hukuk Tevzii Bürosu'na verdi. Yapılan tevzii işlemi sonucu dava, Ankara 16. 
     Sulh Hukuk Mahkemesi'ne düştü. 
     Dava dilekçesinde, 1982 Anayasası'na göre Başbakan'ın yapmakla yükümlü olduğu görev ve sorumluları hatırlatıldı. Başbakan Ecevit'in sağlık durumunun, günlük faaliyetlerini yürütmesine ve kişisel ihtiyaçlarını karşılamasına elvermeyecek denli bozulduğunun basında çıkan haberler ve televizyon kameraları karşısında yaptığı konuşmalardan görüldüğü öne sürülen dilekçede, son dönemde yaşanan iki büyük ekonomik krizin etkilerinin halen sürdüğü, her gün acil ve kritik kararların alınması gerektiği ifade edildi. 
     Ecevit'in iki aydır makamına gelemediği, önemli toplantılara katılamadığı ve yurtdışında Türkiye'yi temsil edemediği öne sürülen dilekçede, bu durumun, piyasalarda ciddi belirsizliğe ve istikrarsızlığa yol açtığı savunuldu. Dilekçede, ''Hukuk düzenimizde ve idari yapımızda Başbakanın üstlendiği ağır görevler dikkate alındığında, Sayın Bülent Ecevit'in sorumluluklarını yerine getirip getiremeyeceğinin tespitinin gerekli olduğu düşünülmektedir'' denildi. 
     Dilekçenin son bölümünde, Ecevit'in Türk Medeni Kanunu'nun 405 ve ilgili maddeleri uyarınca vesayet altına alınması talep edildi. 
     Aygün, adliyeden ayrılırken gazetecilere yaptığı açıklamada, Türkiye Cumhuriyeti'nin bir vatandaşı olarak, ekonomideki olumsuz gelişmeler dolayısıyla Ecevit'in vesayet altına alınması için müracaatta bulunduğunu söyledi. Aygün, ''Bu müracaatı yapmak beni gerçekten üzdü. 
     Ama başka çare yoktu. Dürüst, temiz ve şaibesiz bir kişi hakkında müracaatta bulunmak zor bir şey tabii'' dedi. 
     





</TEXT>
</DOC>
