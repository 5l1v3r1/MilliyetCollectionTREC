<DOC>
<DOCNO> 90734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun42.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İran gazetesi "Yaşasın Ümit Davala" 
</HEADLINE>
<TEXT>

     İran'da yayımlanan gazeteler de Türk Milli Futbol Takımı'nın Japonya karşısındaki zaferine büyük yer verdiler. 
     Tahran'da yayımlanan Azad Özgür Gazetesi, spor sayfasında Fars alfabesiyle Türkçe yazılmış ''Yaşasın Ümit Davala'' manşetini kullandı. ''Ümit Davala'nın güzel golünü tebrik ediyoruz'' diyen gazete, Türk Milli Takımı'nın maçta iyi oynadığına ve dünyanın en büyük 8 takımı arasına girdiğine dikkati çekti. 
     Gazete, futbol otoriteleri dahil hiç kimsenin, Türkiye ve Senegal'in çeyrek finale yükselmesini beklemediğini, bunun sürpriz olduğunu da belirtti. 
     Reformcu Nevruz Gazetesi ise Ankara'dan verdiği haberde, Türkiye'nin her yanında maçın bitmesiyle halkın sokaklara döküldüğünü, ilk yarıda gelen golle sevinen Türklerin, maçın ikinci yarısını büyük gerginlik ve sessizlik içinde izlediklerini yazdı. 
     İran News Gazetesi ise manşetinden fotoğraflı verdiği haberde, ''Güney Kore Dünyayı Sarstı, Türkiye Öteki Ev Sahibini Saf Dışı Bıraktı'' manşetini kullandı. 
     Gazete, spor sayfasında ise ''Türkiye, Japonya'nın Dünya Kupası Hayallerine Son Verdi'' başlığını kullandı. Diğer gazeteler de spor sayfalarında iki maça da geniş yer verdiler. 
     Resmi ziyaret için dün İran'da bulunan Cumhurbaşkanı Ahmet Necdet Sezer, Türkiye-Japonya maçının son 5 dakikasını, İran radyosundan tercüman aracılığıyla dinlemiş, zaferden sonra yaptığı açıklamada ise Milli Takım'ı kutlayarak, ''Final oynanması durumunda Japonya'ya gitme'' sözü vermişti. 
     





</TEXT>
</DOC>
