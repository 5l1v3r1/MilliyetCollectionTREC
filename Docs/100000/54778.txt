<DOC>
<DOCNO> 54778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sontur12.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Enerji davasında tutuklu sanık kalmadı 
</HEADLINE>
<TEXT>

     ''Beyaz Enerji'' davasında, ''rüşvet alıp verme'', ''ihaleye fesat karıştırma'' ve ''görevi kötüye kullanma'' suçlarından 3'ü tutuklu 15 sanığın yargılandığı davada, eski TEAŞ Genel Müdürü Muzaffer Selvi, eski TEAŞ Genel Müdür Yardımcısı Ünal Peker ve eski TEAŞ Yönetim Kurulu üyesi Birsel Sönmez tahliye edildi. 
     Ankara 4. Ağır Ceza Mahkemesi, 2'şer milyar lira nakdi kefalet karşılığı tahliye ettiği 3 sanığın yurtdışına çıkışlarına yasak koydu. 
     Davanın bugünkü duruşmasına, tutuklu sanıklar Muzaffer Selvi, Ünal Peker ve Birsel Sönmez ile tutuksuz yargılanan sanıklar eski Enerji ve Tabii Kaynaklar Bakanlığı Müsteşar Yardımcısı Mustafa Mendilcioğlu, eski Hidroelektrik Santraller Daire Başkanı Hasan Hüseyin Çoğalan, işadamları Mustafa Geçek ve Ahmet Araçman, çok sayıda sanık avukatı ile müdahil avukatları katıldılar. 
     Tanık dinlenmesi ve sanık ve avukatlarının taleplerini ifade etmelerinin ardından Mahkeme Başkanı Sabri Eyüp Yağcı, eski TEAŞ Genel Müdürü Muzaffer Selvi, eski TEAŞ Genel Müdür Yardımcısı Ünal Peker ve eski TEAŞ Yönetim Kurulu üyesi Birsel Sönmez'in tahliye edildiklerini bildirdi. 
     Başkan Yağcı, 2'şer milyar lira nakdi kefalet karşılığı tahliye edilen 3 sanığın yurtdışına çıkışlarına yasak getirildiğini de açıkladı. 
     Selvi, Peker ve Sönmez'in tahliye edilmesiyle, davada tutuklu sanık kalmadı. 
     






</TEXT>
</DOC>
