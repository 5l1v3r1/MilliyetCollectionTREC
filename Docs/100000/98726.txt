<DOC>
<DOCNO> 98726 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur33.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Komisyonu yarın 13 00'te seçim ve AB için toplanacak 
</HEADLINE>
<TEXT>

     Anayasa Komisyonu Başkanı Turhan Tayan, seçim kararı ve AB uyum yasa teklifini görüşmek üzere komisyonu yarın için toplantıya çağırdı. 
     Çağrı yazısında TBMM Genel Kurulu'nun havale ettiği konuları bitimine kadar görüşmek üzere, yarın saat 13.00'da toplantı yapılacağı duyuruldu. 
     Komisyon, 3 Kasım 2002 tarihinde erken seçim yapılmasına ilişkin önergeyi asli olarak, AB uyum yasa teklifini ise tali olarak ele alacak. Seçim önergesi sadece Anayasa Komisyonu'nda ele alınacak ve İçtüzük gereği Genel Kurul'da öncelikle görüşülecek. 
     Görüşmelerin sonunda Komisyon, seçim kararı ve AB uyum yasa teklifi için ayrı ayrı rapor düzenleyecek. 
     AB uyum yasa teklifini asli olarak görüşecek olan Adalet Komisyonu ise 31 Temmuz Çarşamba günü toplanacak. 
     Anayasa Komisyonu Başkanı Turhan Tayan, çağrı yazısını hazırlamadan önce ANAP Genel Başkanı, Devlet Bakanı ve Başbakan Yardımcısı Mesut Yılmaz ile görüştü. Tayan, daha sonra da Adalet Komisyonu Başkanı Emin Karaa ile biraraya geldi. 
     





</TEXT>
</DOC>
