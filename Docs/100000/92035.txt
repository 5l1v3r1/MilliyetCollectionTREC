<DOC>
<DOCNO> 92035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo25.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım, transfere açıklık getirdi 
</HEADLINE>
<TEXT>

     Fenerbahçe Kulübü Başkanı Aziz Yıldırım, Arjtinli futbolcu Matias Almeyda ile ilgili transfer görüşmelerinin sürdüğünü belirterek, ''Bu futbolcunun maliyetinin istediğimiz noktaya gelmesini bekliyoruz'' dedi. 
     Kulüp binasında transfer çalışmalarıyla ilgili basın mensuplarının sorularını yanıtlayan Aziz Yıldırım, henüz kesinleşmemesine karşın, talip oldukları bazı yabancı oyuncuların transferlerinin bittiği biçiminde medyada yer alan bazı haberlere tepki gösterdi. 
     Yıldırım, Almeyda'nın Fenerbahçe'yi tercih edip etmemesiyle ilgili bir sorunun bulunmadığına dikkati çekerek, ''Almeyda'nın gelmesiyle ilgili bir problem yok. Bu oyuncu Fenerbahçe'ye gelebilir. Ancak biz, maliyetinin istediğimiz noktaya gelmesini bekliyoruz'' diye konuştu. 
     Almeyda ile aynı mevkide oynayan Brezilyalı futbolcu Gilberto Silva için çalışmaları sürdürdüklerini anlatan Yıldırım, yönetim kurulu ve Lorant ile birlikte bir karar vereceklerini söyledi. 
     
     NİHAT KONUSU 
     İspanya'nın Real Sociedad takımında forma giyen Nihat Kahveci'ye talip olduklarını da hatırlatan Yıldırım, bu futbolcu için beklemede olduklarını söyledi. 
     Yıldırım, Nihat için İspanyol kulübünün 5 milyon dolar bonservis bedeli istediğini, kendilerinin buna karşılık 3.2 milyon dolar önerdiğini belirterek, ''Biz, bir futbolcuyla ilgileniyoruz diye hemen onu almayız. Birtakım görüşmelerin olması normal. Nihat için görüşmelerimiz oldu, ancak o noktada kaldı. Ortega için de çok şey yazıldı, gördünüz ki bu futbolcunun transferinin gerçekleşmesi 1.5 ay sürdü'' diye konuştu. 
     Yıldırım, Almanya'nın Arminia Bielefeld takımında forma giyen Erhan Albayrak'tan vazgeçtiklerini de bildirdi. 
     
     ''20 MİLYON DOLARLIK FUTBOLCU ALIP TRİBÜNDE BEKLETEMEYİZ'' 
     Fenerbahçe için gerekli transferleri yaptıklarını kaydederek, transfer sezonunun 31 Ağustos'a dek sürdüğünü hatırlatan Yıldırım, ''Kadromuza başka yabancı futbolcular alabilmemiz için bazı futbolcuların gitmesi gerekiyor. 8 yabancı futbolcumuz olduğunu düşünürsek, bunların yalnızca 5'i sahada oynayabilecek ve diğerleri dışarıda kalacak. Bir transfere 20 milyon dolar harcayıp, tribünde oturtamayız. Zamanımız var. İhtiyaç neticesinde gerekirse transfer yaparız. Rüştü için şu ana kadar hiçbir kulüpten resmi teklif gelmedi. 
     Rüştü'ye bu saatten sonra teklif gelirse, siz olsanız kulüp olarak verir misiniz '' diye konuştu. 
     Hırvat futbolcu Milan Rapaiç'e de hiçbir kulübün talip olmadığını anlatan Yıldırım, bu futbolcunun Almanya'daki kampa katılacağını kaydederek, ''Yarın neyin ne olacağı bilinmez. Şu anda Rapaiç'e teklif yok. Ancak bir talibi olur, kendisi de gitmek isterse, o zaman gider'' dedi. 
     
     LORANT'A DESTEK 
     Yıldırım, teknik direktör Werner Lorant'ın gönderileceği biçiminde medyada yer alan haberlere de sert bir dille tepki gösterdi. 
     Basın toplantısını izleyen medya mensuplarına, ''Lütfen yalan haber yazmayın'' diyen Yıldırım, Alman çalıştırıcıya destek çıkarak, ''Hocamız üzerinde oynanan oyunları çok kötü karşılarım, haberiniz olsun. Lorant'ın 2 yıllık sözleşmesi var. Bundan sonra yalan haber yazanlar hakkında her türlü işlemi yapacağım. Bunlar kulübümüze zarar veriyor. Gerekirse bu tip haberleri yapanları kulübe ve tesislere aldırmam'' diye konuştu. 
     Sarı-lacivertli takımda kaptanlık sorunun da bulunmadığını dile getiren Yıldırım, geçen sezondaki sistemin sürerek Ogün ve Revivo'nun kaptanlık görevlerini sürdüreceklerini söyledi. 
     Bu arada Yıldırım, altyapıdan Almanya kampına götürülecek 9 futbolcunun çok genç olduğuna da işaret ederek, ''Biz 14 yaşındaki futbolcumuzu bile kampa götürüyoruz. Fenerbahçe, kendi yıldızlarını yaratmak için bu çalışmaları yapıyor. Daha önce 14 yaşındaki bir futbolcunun kampa götürüldüğünü görmüş müydünüz '' diyerek sözlerini tamamladı. 
     





</TEXT>
</DOC>
