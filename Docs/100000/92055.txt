<DOC>
<DOCNO> 92055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur09.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya Büyükelçisi "Türkiye'siz Birleşik Avrupa inşa edilemez" 
</HEADLINE>
<TEXT>

     Avusturya'nın Ankara Büyükelçisi Marius Calligaris, AB'nin Helsinki'de Aralık 1999 yılında aldığı kararıyla Türkiye'nin adaylığını resmen ilan ettiğini belirterek, ''Türkiye'siz birleşik Avrupa'yı inşa edemezsiniz'' dedi. 
     Calligaris, Türkiye-AB ilişkilerinin giderek geliştiğini belirterek, Türkiye'nin tam üyelik müzakerelerinin başlatılması için şart olan Kopenhag kriterlerini yerine getirme konusunda özellikle bu yıl içinde önemli ilerleme sağladığını kaydetti. 
     Türkiye'nin bu konuda yapması gereken şeyler olduğunu hatırlatan Calligaris, Türkiye'nin kriterleri tamamen yerine getirmesini umduklarını söyledi. 
     Calligaris, Türkiye'nin kriterleri Kopenhag zirvesine kadar yerine getirmesini ümit ettiklerini belirterek, ''Eğer birleşik bir Avrupa inşa ediyorsak, burada Türkiye'nin de yeri vardır'' diye konuştu. 
     Büyükelçi Calligaris, 6 aydır Türkiye'de bulunduğunu ve AB konusunda devam eden yoğun tartışmaları ilgiyle izlediğini kaydederek, konuşmasını şöyle sürdürdü 
     ''Buradaki tartışmalar çok açık ve her gün çok canlı geçiyor. Bu da çok mantıklı bir durum. Çünkü çok önemli kararların alınması gerekiyor. Elbette bu reformlara karşı olanlar ve taraf olanlar bu karar alma aşamasından önce çok aktif hale gelirler. Sanırım, olumlu olan unsur bu konuda çok açık bir tartışmanın başlaması. Belli konuların açıkça tartışılması çok önemli. Çünkü, bana 1.5 yıl önce bu konuların açıkça tartışılmasının imkansız olduğunu söylediler. 
     Tartışmalar arttıkça, bu tartışmaları durdurmak ve zamanı geri çevirmek daha zordur.'' 
     
     ''KOPENHAG ZİRVESİ'' 
     Türkiye'nin Kopenhag zirvesine kadar, kriterleri yerine getirmemesi halinde ne olacağının sorulması üzerine Calligaris, şunları kaydetti 
     ''Tarih hakkında, özellikle de Kopenhag'da bir tarih verilmesi konusunda fazla konuşmak çok riskli bir oyun. Çünkü bu beklenti yaratır. Ne yazık ki, Kopenhag'da müzakere tarihi vermeme gibi bir olasılık var. Bu da, o zaman kamuoyunda büyük rahatsızlık yaratabilir. 
     Bu durum AB'nin genişlemesine karşı olanlar için çok iyi bir fırsat yaratır. Bazı insanların yakaladığınız ivmeyi sürdürmenizi ve tarih hakkında konuşmanızı söylediğini biliyorum. Tekrarlıyorum, bu riskli bir oyun. Ben Kopenhag kriterleri yerine getirilmezse AB üyeliği konusunda her şeyin biteceği görüşüne katılmıyorum. Eğer Türkiye bunları Kopenhag zirvesine kadar yerine getiremezse o zaman başka tarihler var. Bu 3 veya 4 ay sonra olur. Ben bu insanların Kopenhag'a kadar kriterler yerine getirilmezse şeklinde çizdikleri siyah-beyaz tabloya inanmıyorum.'' Türkiye'nin Kopenhag zirvesine kadar kriterleri yerine getirmemesi halinde AB üyesi ülkelerde yasadışı göç ve bu göçün getirdiği işsizlik yüzünden yükselen sağın genişlemeyi engelleyeceği yolundaki iddiaların hatırlatılması üzerine Calligaris, şunları söyledi 
     ''AB üyesi ülkelerin hükümetleri Türkiye'nin üyeliğinden yana. 
     Ancak Türkiye'nin üyeliğine karşı olan insanlar da var. Aynı Türkiye'de üyelikten yana ve karşı olanlar gibi. Yasadışı göç konusu da sadece Türkiye ile ilgili bir konu değil. Bu genel bir sorun. AB, Aralık 1999'daki Helsinki zirvesinde Türkiye'nin AB adaylığını resmen ilan etti. Bu konuda siyasi ve ekonomik kriterler ortaya kondu. Bu kriterler karşılandığında, Türkiye ile müzakere süreci başlatılır. 
     Önemli olan bu nokta. Avrupa'daki hükümet değişimleri konusunda kimse fazla kaygılanmamalı. Avrupa'da hükümet değişimlerinin siyasi kararlar üzerinde fazla etkisi yok.'' 
     
     ''TÜRKİYE'SİZ BİRLEŞİK AVRUPA OLMAZ'' 
     Türkiye'de devam eden reform tartışmalarını politikacılarla konuştuğunda, kendisine bu reformların halk için yapılması gerektiğini söylediklerini kaydeden Calligaris, şunları belirtti 
     ''Ben tekrar şunların altını çizerek söylemek istiyorum Türkiye en kısa sürede üye olmalı. Türkiye'siz birleşik Avrupa'yı inşa edemeyiz. Bu yüzden müzakere sürecinin başlatılabilmesi için bu kriterlerin bir an önce yerine getirilmesi gerekiyor ve bunun mümkün olduğunu düşünüyorum.'' Türkiye'de ''Biz ne yaparsak yapalım, bizi istemiyorlar ve bizim için yeni koşullar öne sürecekler'' şeklindeki yaklaşımların doğru olmadığını ifade eden Calligaris, insanların neden böyle bir düşünceye sahip olduğunu düşündüğünün sorulması üzerine de, şöyle konuştu 
     ''Bilmiyorum. Tüm bunlar yanlış propaganda. Belki de bu Lüksemburg'dan Helsinki'ye kadar geçen 20 yıllık süreden kaynaklanan rahatsızlık. Ama AB, Türkiye'nin üyeliği konusunda ciddi. AB, Türkiye'ye Helsinki'de adaylık statüsü tanıma kararını verdi ve bu karar hala geçerli. Eğer Türkiye kriterleri yerine getirse ve biz de müzakere sürecini olumlu bir şekilde tamamlarsak, o zaman Türkiye üye olur. Türkiye'nin AB üyeliğine 'Ne yaparsak yapalım bizi almayacaklar' gerekçesinin arkasına sığınarak karşı çıkanlar şunu iyi bilmeli Bu kriterler tüm adaylar için geçerli, sadece Türkiye için değil.'' 
     





</TEXT>
</DOC>
