<DOC>
<DOCNO> 56235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/dunya/adun.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barış gücü kavgası 
</HEADLINE>
<TEXT>

Afganistan’daki barış gücünün önderliğine Türkiye’den başka Almanya ve İngiltere’nin de talip olduğu ve bu durumda Almanya’nın daha avantajlı görüldüğü ortaya çıktı 
     DIŞ HABERLER SERVİSİ 

     Türkiye, Taliban sonrası Afganistan’da oluşturulacak uluslararası barış gücüne önderlik hesapları yapadursun, söz konusu barış gücünün liderliğine Almanya ile İngiltere’nin de talip olduğu ve Almanya’nın şansının çok daha yüksek olduğu ortaya çıktı. 
     ABD Dışişleri Bakanı Colin Powell, İngiltere ve Almanya’nın, Afganistan’da savaş sonrası barışın kurulmasına yardım edecek çok uluslu askeri güce önderlik etmek istediklerini açıkladı. Brüksel’den Özbekistan’ın başkenti Taşkent’e gelen Powell, uçakta kendisine eşlik eden gazetecilerin soruları üzerine, barış gücünü oluşturma ve yönetme konusunda görüşmelerin devam ettiğini kaydetti. 
     
     Nihai karar haftaya 
     Güce önderlik edecek birçok potansiyel aday bulunduğunu belirten Powell, "Ancak Almanya Başbakanı Gerhard Schröder daha önce bununla ilgilendiklerini ifade etti. Aynı zamanda İngiltere’nin de ilgisi var" dedi. 
     Geçici hükümetin işbaşına gelmesinden önce barış gücünün Afganistan’a girmesinin kesin olmadığını ifade eden Powell, "Hükümetin 22 Aralık’ta göreve başladığı sırada bu gücün harekete geçmesi hoş olmaz. Sadece bu kadar hızlı ilerleyebileceğini sanmıyorum" diye konuştu. 
     Uluslararası güce hangi ülkenin komuta edeceğine ilişkin karar önümüzdeki hafta netleşecek. Ancak Washington’daki yetkililere göre, Almanya ve İngiltere’nin bu konudaki avantajı, bölgede zaten askerlerinin bulunmasından kaynaklanıyor. Türk barış gücü birlikleri ise, bugün karar verilse bile en erken iki hafta içinde Afganistan’da olabilecek. 
     Ayrıca halen Afganistan’da bulunan İngiliz ve Alman birliklerinin, Türkiye’nin göndermeyi planladığı birlikten sayıca çok daha fazla olması da başka bir avantaj olarak gösteriliyor. 
     
     BM temsilcisi de soğuk 
     Bunların dışında Rusya ve İran’la birlikte BM Genel Sekreteri’nin Afganistan Özel Temsilcisi Lakhtar Brahimi’nin Türk birliklerinin barış gücü olma rolüne soğuk bakmaları da Ankara açısından dezavantaj olarak değerlendiriliyor. 
     Washington’daki yetkililer, İngiliz birliklerinin bizzat savaşa katılmasını yeğlediğinden, Almanların barış gücüne önderlik etmesine daha sıcak bakıldığını da belirtiyorlar. 
     



 DÜNYA 











</TEXT>
</DOC>
