<DOC>
<DOCNO> 80807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/aspo.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
DAYAN KARTAL ÇOK AZ KALDI 
</HEADLINE>
<TEXT>

Fenerbahçe yenilgisiyle havlu atan Beşiktaş, geçen hafta çıktığı tatili bu hafta da sürdürdü, evinde Göztepe’ye üç puan ikram etti. Ligin bitişi için gün sayan Siyah - Beyazlı ekip, Ahmet Dursun ile öne geçti. Mkhalele eşitliği getirdi, Mehmet skoru belirledi 
     LİGDE zirve iddiasını iki hafta önce kaybeden Beşiktaş, tatil havasını Göztepe karşısında da sürdürdü. İzmir ekibi karşısında ilk yarıda etkili görünen ve 30. dakikada Ahmet Dursun’un frikiği ile öne geçen Kartal, iki dakika sonra Mkhalele’nin beraberlik golüne engel olamadı. İkinci 45 dakikada rakip kaleyi ablukaya almasına rağmen galibiyete ulaşamayan Beşiktaş, 71. dakikada Mehmet’in golüyle puandan oldu. Siyah - Beyazlılar böylece bu sezon sahasında 23. puanını kaybetti. 
     
Nasıl oynadılar      BEŞİKTAŞ 
     ASPER Önünde öyle bir savunma bloku var ki, evlere şenlik. Elini - kolunu sallayan onunla karşı karşıya kaldı. 
     ALİ EREN Savunmada ayakta kalan tek isimdi. Rakibe sinirlenmesi onu oyundan düşüren en büyük faktördü. 
     ÜMİT Ronaldo’nun görevine soyundu, ancak onu mumlu arattı. İki golde de hatası vardı. Kademe anlayışı ve yardımdan yoksundu. 
     ERMAN Kırkbeş dakika forma giydi, ilk yarıyı seyircinin protestoları altında tamamladı, baskı nedeniyle eli - ayağına dolaştı. 
     İBRAHİM Savunmada oynamasına karşın, sol kulvardan bindermeler yaptı. Uzun toplar attı, geri dönüşlerde ağır kaldı. 
     TAMER Sağ kanatta etkili bindirmelerden uzak kaldı. Çok top kaptırdı, gereksiz driplingler yaptı. 
     TAYFUR Oyun disiplininden uzaklaşmadı, hem orta sahaya, hem de savunmaya destek verdi, ileri çıkarak pozisyon aradı. 
     TÜMER Kartal’da göze çarpan tek isimdi. Tekniği ile ayakta kalırken, isabetli paslar attı. İkili mücadelelerde yetersizdi. 
     AHMET YILDIRIM Savunmadan alınıp orta alana yerleştirildi. Ofansa dönük oynadı, bir pozisyon buldu, onu da acemice harcadı. 
     STAVRUM Varlığıyla, yokluğu tartışılırdı. Ona atılan her topta kendini yerde buldu. 75 dakika boyunca etkisizdi. 
     AHMET DURSUN Beşiktaş adına mücadele eden, pozisyon üreten, gol atan isimdi. Forvette yalnızdı, kalabalık savunmaya takıldı. 
     MEHMET AKSU 15 dakika forma giydi, sık sık rakip kalede gol aradı, isabetli paslar attı. 
     BAYRAM Oyuna geç girdi, ofansa destek verdi, pozisyon bulamadı, vasatı aşamadı, sırıttı. 
     NECAT İkinci yarıda oyuna girdi, acemice hareketleri tribünleri güldürdü. Vasat bir oyun ortaya koydu. 
     
     GÖZTEPE 
     MKHALELE Göztepe’nin en büyük kozuydu. Nitekim attığı golde beceri ve sürat ön plandaydı. Orta alanda savaştı, sık sık ileri çıkarak pozisyon üretti. 
     MEHMET Göztepe’yi ateşleyen, rakip alana taşıyan isimdi. Hem iyi oynadı, hem de iyi mücadele etti, nefis bir galibiyet golü attı. 
     
     HAKEM 
Ilgaz iyi yönetti      Hakem Murat Ilgaz’a dün fazla bir iş düşmedi. Tansiyonu düşük, gerilimsiz maçta pozisyonları yakından izledi, avantaj kurallarını iyi uyguladı. Beşiktaş, Mkhalele’nin attığı gole ofsayt itirazında bulunmasına rağmen bu pozisyonda yardımcısına uyarak doğru bir karar verdi. Skora tesir etmeyecek bir iki hata dışında genelde başarılıydı. 
     



 SPOR 



































</TEXT>
</DOC>
