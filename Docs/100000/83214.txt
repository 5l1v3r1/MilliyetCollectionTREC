<DOC>
<DOCNO> 83214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun06.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Nativitas kilisesinden 39 Filistinli ayrıldı 
</HEADLINE>
<TEXT>

     Batı Şeria'nın Beytüllahim kentinde İsrail kuşatması altında bulunan Milad Kilisesi'nden, sağlanan anlaşma sonucu çıkan Filistinlilerin sayısı 39'a ulaştı. 
     AB arabuluculuğuyla varılan anlaşma çedçevesinde kiliseden çıkan ilk gruptaki 13 Filistinli, Kıbrıs Rum Kesimi'ne gönderilecekleri İsrail'in Ben-Gurion havaalanına otobüsle gitti. 
     Gazze'ye gönderilecek 26 Filistinlinin de iki ayrı otobüsle kiliseden ayrıldığı kaydedildi. 
     Bir ordu sözcüsü, sürgüne gönderilecek 13 Filistinliyi taşıyan otobüsün kimlik kontrolleri için yakınlardaki bir askeri üste durdurulduğunu, ayağından yaralı Filistinlinin de burada tedavi edileceğini kaydetti. Sözcü, 13 Filistinlin daha sonra Tel Aviv yakınlarındaki havaalanına götürüleceğini belirtti. 
     Bu arada, Filistinlilerin kiliseden ayrılışı sırasında olanlara tanıklık etmek üzere Yemlik Meydanı bölgesinde, aralarında Amerikalı güvenlik yetkililerinin de olduğu yabancı gözlemciler de hazır bulundu. 
     Anlaşmaya göre, kiliseden en son Filistinli polis, siviller ile yabancı barış gönüllülerinin bulunduğu 85 kişilik grubun çıkması bekleniyor. 
     Geçici olarak Kıbrıs Rum kesimi'ne götürülecek, daha sonra da Avrupa ülkelerine sürgüne gönderilecek 13 Filistinli arasında, Filistin lideri Yaser Arafat'ın El Fetih haraketi içindeki muhalif askeri kanatlardan El Aksa Şehitleri Tugayı üyesi 9 kişi, aşırı dinci Hamas örgütü üyesi 3 kişi bulunuyor. 13'üncü kişi de Beytüllahmi'deki Filistin istihbarat şefi Abdullah Davud. 
     





</TEXT>
</DOC>
