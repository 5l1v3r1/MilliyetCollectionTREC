<DOC>
<DOCNO> 61991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/guncel/gun07.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okullar haklarını arayacak... 
</HEADLINE>
<TEXT>

Elektrik ve suya özel hastanelerden daha fazla ücret ödediklerinden yakınan özel okullar, İSKİ ve elektrik idaresine dava açmaya hazırlanıyor 
     SİBEL KAHRAMAN İstanbul 

     Özel okullar, resmi okul ve hastanelere oranla elektrik ve suyu daha pahalıya kullandıkları gerekçesiyle İSKİ ve elektrik idaresi aleyhinde dava açmaya hazırlanıyor. Özel Okullar Derneği Başkanı Rüstem Eyüboğlu, suyun metreküpünün kendilerine KDV hariç 3 milyon 602 bin liradan verildiğini belirterek, "Öte yandan özel hastanelere ve devlet okullarına suyun metreküpü 1 milyon 430 bin liradan veriliyor. Özel hastaneler, devlet okullarıyla aynı parayı öderken, özel okullar neden daha fazla ödüyor" dedi. 
     
     İtiraz ettik, sonucunu bekliyoruz 
     Elektriğin de resmi okullar, özel hastanelerin yanı sıra, balık, tavuk çiftliklerine kilovat saati 94 bin 300 liradan verildiğini hatırlatan Eyüboğlu, "Bu ücret özel okullara 136 bin 500 lira olarak uygulanıyor" diye konuştu. Elektriğin kilovat saatinde 42 bin 200 lira, suyun metreküpünde ise 2 milyon 172 bin lira daha fazla ödediklerine dikkat çeken Eyüboğlu, ilgili kurumlara itirazda bulunduklarını ve durumun düzeltilmesini istediklerini, bir sonuç alamadıkları takdirde dava açacaklarını söyledi. 
     
     Devlet yardım etsin 
     Öte yandan özel okul ücretleriyle ilgili olarak velilerin bilgilendirileceğini belirten Eyüboğlu, şöyle konuştu "Özel okulların veli profili artık tamamen değişti. Bunun nedeni velilerin giderler konusunda bilgi sahibi olmayışları. 24 Ocak’ta düzenleyeceğimiz toplantıda neye, ne kadar harcama yapıldığını anlatacağız." Eyüboğlu, özel okullara devletin de katkıda bulunması gerektiğini söyleyerek, "Devlet, velinin sırtındaki yükü biraz olsun hafifletmeli, çünkü artık bordrolu kesim çocuğunu özel okulda okutamıyor" dedi. 
     



 GÜNCEL 

























</TEXT>
</DOC>
