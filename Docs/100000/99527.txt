<DOC>
<DOCNO> 99527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/siyaset/siy06.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit - Derviş Baba oğul’ gibi 
</HEADLINE>
<TEXT>

Bir araya geldiler, ekonomiyi öne alıp istifayı durdurdular 
     ANKARA Milliyet 

     Başbakan Bülent Ecevit, Yeni Türkiye Partisi ile arasına mesafe koyan Ekonomiden Sorumlu Devlet Bakanı Kemal Derviş’i bir kez daha DSP’ye davet ederken son derece sıcak bir yaklaşım sergiledi. Derviş, kendisinin "sonuna kadar hükümette" kalacağını açıklayan Ecevit’ten öğrendiği ortanın solu kavramı çerçevesinde arayışını sürdüreceğini bildirdi. 
     Derviş, temmuz başında Cumhurbaşkanı ile Başbakan’ın talebi üzerine askıya aldığı istifayı, olağanüstü bir gelişme olmaması durumunda, rafa kaldırdı. 
     
     SONUNA KADAR HÜKÜMETTE 
     Ecevit, dün TBMM’deki makamında Derviş’i kabul ederek 40 dakika görüştü. Son derece yakın bir görüntü veren Ecevit ve Derviş’in açıklamalarında birbirlerine teşekkür edip iltifatlarda bulunmaları dikkat çekti. Ecevit, Derviş’in hükümette kalma kararına sevindiğini söylerken, şöyle konuştu 
     "Sayın Derviş ile güzel bir görüşme yaptık. Bildiğiniz gibi yaklaşık 12 gündür özel nedenlerle Türkiye’den ayrıydı. Kendisi ile yeniden bir araya gelmekten mutluluk duydum. Bu görüşmede özellikle ekonominin durumunu birlikte inceledik. Bütün belirsizliklere ve sarsıntılara rağmen ekonominin özde iyi gittiğinde birleştik. Bunda Sayın Derviş’in büyük katkısı oldu. Kendisi bu görevi sonuna kadar sürdürmek istiyor. Edindiğim izlenime göre, siyasal açıdan henüz bir karar vermiş değil. Fakat hükümetteki görevini ve ekonomideki görevini sürdürme kararında görünüyor. Bu çok sevindirici bir şey." 
     
     BU KADAR YETER 
     Ecevit, "Derviş’i DSP’ye davet ettiniz mi" sorusuna yanıt vermezken, Derviş de, "YTP’ye katılacak mısınız " sorusuna, "Bu kadar yeter" diyerek, yanıt vermekten kaçındı. 
     
YTP zirvesi bugün      Başbakan Bülent Ecevit ile görüşmesi sonrasında YTP’ye geçip geçmeyeceği konusunda net açıklama yapmaktan kaçınan Devlet Bakanı Kemal Derviş, bugün sabah genel başkanı İsmail Cem ve Genel Başkan Yardımcısı olması beklenen Hüsamettin Özkan’la biraraya gelecek. Derviş, Cem ve Özkan’ın seçim öncesi hazırlıklar ve partiye katılma konusuyla birlikte geniş tabanlı işbirliği projeleri üzerinde görüşmeleri bekleniyor. YTP kurmayları, ABD dönüşü Derviş ile temas kurulduğunu ve partiye geçiş konusunda bir şüpheleri olmadığını belirterem, "Sorun yok. Meclis kapandıktan sonra partiye katılacak. Hafta sonuna kadar bu süreç netleşir" görüşünü dile getirdi. Bugün yapılacak üçlü zirvede de bu sürecin ayrıntılarının ele alınması bekleniyor. 
     



 SİYASET 




















</TEXT>
</DOC>
