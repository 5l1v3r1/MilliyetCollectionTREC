<DOC>
<DOCNO> 77657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/ekonomi/eko06.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Faruk Süren’e yurtdışı yasağı 
</HEADLINE>
<TEXT>

Vergi kaçakçılığından yargılanan Faruk Süren’e, gerekli teminatları gösteremediği için Galata Vergi Dairesi tarafından yurtdışı yasağı getirildi 
     NEDİM ŞENER 

     Orhan Aslıtürk’ün organize ettiği 1.7 milyar dolarlık hayali ihracat olayına adı karışan ve üst üste icra takibine uğrayan Galatasaray Spor Kulübü GS eski Başkan Faruk Süren hakkında şimdi de yurtdışı çıkış yasağı konuldu. 
     Süren hakkındaki yurtdışı yasağını şirketlerinden bazılarının bağlı olduğu Galata Vergi dairesi tarafından konuldu. 1995 - 1998 yılları arasında sahibi olduğu Makina Takım Endüstrisi, Makina Takım Pazarlama, Bricologe, Hıstıl Sheffer, Sheffer Transtürk, Plastaş adlı şirketler adına Aslıtürk ve ekibi tarafından 32 milyon doların üzerinde hayali ihracat gerçekleştirilen Faruk Süren’in sahibi olduğu şirketler aleyhine Hesap Uzmanları Kurulu tarafından vergi suçu raporları yazıldı. 
     
     Ağır cezada yargılanıyor 
     Bu raporlarda Süren’in şirketleri adına trilyonlarca lira Kurumlar Vergisi aslı, cezası ve gecikme faizi ödemesi istendi. Halen vergi kaçırdığı için İstanbul 4’üncü Ağır Ceza Mahkemesi’nde yargılaması devam eden Faruk Süren, yasal süre içinde gerekli teminatları göstermediği için Galata Vergi Dairesi tarafından yurtdışı yasağı konuldu. 
     Bir taraftan da vergi kaçakçılığı’ nedeniyle İstanbul’da Ağır Ceza Mahkemesi’nde yargılanan Faruk Süren’in yurtdışı yasağını kaldırmak için Ankara’da Maliye Bakanlığı nezdinde girişimlerde bulunduğu bildirildi. 
     Toplam vergi borçları için taksitlendirme isteğinde olduğu belirtilen Süren’in, bu girişiminden henüz sonuç alamadığı ifade edildi. Yetkililer, Süren’in yurtdışı yasağının kalkması için Ankara’dan taksitlendirme değil, vergi dairesine borcuna karşılık teminat göstermesi gerektiğini bildiriyorlar. 
     



 EKONOMİ 





















</TEXT>
</DOC>
