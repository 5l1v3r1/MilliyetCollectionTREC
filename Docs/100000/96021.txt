<DOC>
<DOCNO> 96021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun26.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış basın Türkiye'deki siyasi gelişmeleri izlemeye devam ediyor 
</HEADLINE>
<TEXT>

     Dış basın, Türkiye'deki siyasi gelişmelere yer vermeye devam ediyor. 
     İngiltere'de yayımlanan Financial Times gazetesi, Başbakan Bülent Ecevit'in ''ülkesini ve halkını gelecekle ilgili tahminlerde bulunma noktasında tutmayı sürdürdüğünü, Devlet Bakanı Kemal Derviş ile birlikte istifa edebileceğini söylemesinin bu duruma yol açtığını'' yazdı. 
     Gazete, MHP Genel Başkanı, Devlet Bakanı ve Başbakan Yardımcısı Devlet Bahçeli'nin ise ısrarla Derviş'in istifasını istediğini belirtti. 
     Ecevit'in iki ay önce başlayan hastalığının bir iktidar boşluğu oluşturduğunu ve erken seçimleri kaçınılmaz hale getirdiğini savunan gazete, Ecevit'in parti içinde olağanüstü kurultaya gitme olasılığını ise zayıf olarak değerlendirdi. 
     The Times gazetesi de, koalisyonu oluşturan partilerin liderlerinin üç partili koalisyonu koruyabilmek için bugün biraraya geleceklerine dikkat çekti. 
     Bu toplantıda koalisyonun geleceğini tehdit eden görüş ayrılıklarının aşılmaya çalışılacağını belirten gazete, MHP'nin Derviş'in istifasını ısrarla istemeyi sürdürdüğünü, buna yanıt veren Başbakan Ecevit'in, ''O giderse, ben de giderim'' tavrında olduğunu belirtti. 
     Belçika'nın yüksek tirajlı gazetelerinden Le Soir ise DSP'de iç kanamanın durmadığını, Başbakan Ecevit'in durumunun ''dayanılmaz bir hal'' aldığını yazdı. 
     Muhalefetin gensoruyla hükümeti düşürmesi olasılığından söz eden gazete, istifalar hakkında ayrıntı verirken, ''Bülent Ecevit hükümetinin birkaç haftada eridiğini'' savundu. 
     ''Uluslararası alanda tanınmış nadir politikacılardan'' ifadeleriyle söz ettiği İsmail Cem'i, ''Türkiye'de tanınan genç ve hareketli dipomasi şefi'' şeklinde nitelendiren gazete, Dışişleri Bakanı Şükrü Sina Gürel'i ise ''Kıbrıs dosyasından taviz vermeyen, açık bir şekilde Avrupa karşıtı'' bir politikacı olarak tanıttı. 
     Başbakan Ecevit'in, Kemal Derviş'i istifaya çağırarak, siyasi krize bir de ekonomik kriz ekleme riskine girdiğini, bunun Cumhurbaşkanı Ahmet Necdet Sezer tarafından önlendiğini anlatan Le Soir, Derviş'in hükümette kalmasının, ülkeyi kaosa sürükleyecek bir paniği önlediğini ileri sürdü. 
     





</TEXT>
</DOC>
