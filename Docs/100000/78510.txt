<DOC>
<DOCNO> 78510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo23.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcular mankenlik yaptı 
</HEADLINE>
<TEXT>

     2002 Dünya Kupası Finalleri'ne katılacak olan A Milli Futbol Takımı'nın, organizasyon süresince giyeceği kıyafetler tanıtıldı. 
     Millilerin sponsorluğunu yapan ''sarar'' firması tarafından hazırlanan kıyafetlerin Polat Rönesans Oteli'nde gerçekleştirilen tanıtımda, Futbol Federasyonu Başkan Vekili Ata Aksu, teknik direktör Şenol Güneş ve menajer Can Çobanoğlu'nun yanı sıra giyim firmasının yetkilileri yer aldı. 
     Takım elbise, spor pantolon ve tişört şeklinde iki çeşit olarak hazırlanan kıyafetleri milli futbolcular Ogün, Arif, Bülent Korkmaz, Tayfur, İlhan, Hakan Ünsal ve Ümit tanıttı. 
     Bu arada, A Milli Futbol Takımı'nın Polat Rönesans Oteli'nde başlayan kampına bütün futbolcular katılırken, sakatlıkları nedeniyle Hollanda'ya gidip gitmeyecekleri kesinlik kazanmayan Hasan Şaş ve Rüştü Rençber'in günü kampta geçirecekleri ve durumlarının yarın kesinlik kazanacağı bildirildi. 
     Öte yandan, Beşiktaş Kulübü Başkanı Serdar Bilgili'nin, Futbol Federasyonu ve hakemler hakkında bugün yaptığı açıklamalarla ilgili olarak sorular yöneltilen Başkan Vekili Aksu, ''Bu konuyla ilgili olarak tam bilgim yok. Yorum yapmam yalnış olur. Ama futbolda şike iddialarını kesinlikle kabul etmiyorum'' diye konuştu. 
     





</TEXT>
</DOC>
