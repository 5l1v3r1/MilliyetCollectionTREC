<DOC>
<DOCNO> 56015 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sondun23.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mısır Cumhurbaşkanı "11 Eylül öncesinde ABD'yi uyardım" 
</HEADLINE>
<TEXT>

     Mısır Cumhurbaşkanı Hüsnü Mübarek, 11 Eylül saldırılarından 12 gün önce ABD'yi olumsuz bir şeyler olacağı yönünde uyardığını söyledi. 
     Lübnan'ın Es Safir gazetesine demeç veren Mübarek, ''Bir şeyler olacağını tahmin etmiştik ve bunu ABD'ye ilettik'' dedi ve ABD'nin uyarılarına ne şekilde cevap verdiği konusunda yorum yapmadı. 
     Mübarek, ABD'ye yönelik terörist bir saldırıdan nasıl haberdar olduğuna ilişkin açıklama yapmazken, ''Kimse, bu denli büyük bir saldırı beklemiyordu. Yolcu uçaklarının, Dünya Ticaret Merkezi'nin ikiz kulelerine çarpması hepimizi çok şaşırttı'' dedi. 
     Hüsnü Mübarek, saldırının, dünya ekonomisinin sarsılarak, turizm ve havacılığın olumsuz etkilenmesine neden olduğunu belirterek, ABD'nin Irak ve Afganistan'a düzenlediği harekatların karşılaştırılamayacağını da kaydetti. 
     Mübarek, ''Körfez Savaşı, Kuveyt'i işgal eden Saddam Hüseyin'in kendi sınırlarına çekilmesi için yapıldı. Afganistan'daki savaş, kimseyi dinlemeyen, birçok ırkın birarada yaşadığı, kontrolsüz bir ülkeye yönelik'' dedi. 
     






</TEXT>
</DOC>
