<DOC>
<DOCNO> 74878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun09.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz kulelerin tozu da öldürüyor 
</HEADLINE>
<TEXT>

     11 Eylül saldırıları sırasında çökerek yaklaşık 3000 kişinin ölümüne neden olan New York'taki Dünya Ticaret Merkezi İkiz Kuleleri'nin enkaz ve tozlarının yüksek oranda zehirli asbest maddesi içerdiği ve bu tozların ölümcül hastalıklara yol açma tehlikesi bulunduğu bildirildi. 
     Yetkililer, bu tehdidi ortadan kaldırabilmek için Manhattan'in güney ucundaki enkaz ve asbest artıklarının 2 ay içinde tamamen temizlenmesine karar verdiler. 
     Enkazdaki asbest artıklarının kısa dönemde sağlık açısından tehdit oluşturmadığı, ancak bunların zamanla toz haline gelerek havaya karışması, bina ve işyerlerine dolmasının insan sağlığı açısından tehlikeli olduğu kaydedildi. 
     Yetkililerin, enkazın çevresinde incelemeye aldıkları 40 binanın yaklaşık yarısında yüzde 1 oranında asbeste rastlandı. Bu binaların, özel eğitilmiş, koruyucu başlık ve elbise giymiş elemanlar tarafından temizlenmesi gerekiyor. 60 elemanla yürütülecek temizlik çalışmalarının Nisan ayında başlayacağı ve 2 ay süreceği ifade edildi. 
     Temizlik operasyonunun giderinin 10.2 milyon doları bulacağı belirtiliyor. 
     






</TEXT>
</DOC>
