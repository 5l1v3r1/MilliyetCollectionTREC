<DOC>
<DOCNO> 98079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/spor/spo01.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş’ın tadı kaçtı 
</HEADLINE>
<TEXT>

     BEŞİKTAŞ, İsviçre’deki hazırlık kampında Birinci Lig’e yeni çıkan Thun ile oynadığı karşılaşmayı 3 - 1 kaybetti. 12. dakikada Radu Niculescu, Serdar’ın direkten dönen şutunu kaleye tamamlayıp Kartal’ı 1 - 0 öne geçirdi. Adrian Masor’un 20. dakikada attığı golle ilk yarı 1 - 1 sona erdi. 
     İKİNCİ yarının 8. dakikasında Baumann, Tayfur’un eline çarpan topla kazanılan penaltıyı gole çevirdi 2 - 1. 88’de kaleci Göksel ve Zago’nun ortak hatasını değerlendiren Remper karşılaşmanın skorunu belirledi 3 - 1. Bu arada Beşiktaş Barcelona B Takımı’nda oyanyan Nijeryalı Babangida’yı denedi. 
     
İlhan Mansız hastanelik      İSVİÇRE kampında yüksek ateş nedeniyle yorgan döşek yatan İlhan Mansız önceki gece hastaneye kaldırıldı. Ateşinin 39’a yükselmesi üzerine yıldız futbolcuya serum tedavisi uygulandı. Teknik Direktör Lucescu, İlhan’ı dün Başkan Serdar Bilgili ile birlikte İstanbul’a gönderdi. Golcü oyuncunun bir - iki gün daha doktor kontrolünde dinlendirileceği açıklandı. 
     
Pancu’ya tam puan      RAPİD Bükreş’ten transfer edilen Rumen golcü Pancu, oynadığı iki hazırlık maçında attığı iki golle yönetimin yüzünü güldürdü. Pozisyon takibi ve son vuruşlardaki becerisiyle alkış alan Rumen futbolcu, Lucescu’dan övgü aldı. Tecrübeli hoca, "Ona çok güveniyorum. Zamanla çok daha iyi olacak" dedi. 
     
Tek idman yaptılar      BEŞİKTAŞ İsviçre’de yeni sezon hazırlıklarını dün sabah yaptığı hafif çalışmayla sürdürdü. Siyah - Beyazlı futbolcuların yoğun maç trafiği nedeniyle yorgun oldukları gözden kaçmadı. Rumen hoca Lucescu da çalışmayı kısa keserek oyuncularını dinlenmeleri için otele yolladı. 
     
Beşiktaş yuvasına kavuşuyor      BEŞİKTAŞ’IN Ümraniye’de yaptırdığı yeni tesisleri bugün Cumhurbaşkanı Ahmet Necdet Sezer tarafından açılacak. Siyaset, spor ve sanat çevreleriyle kongre üyelerinin davet edildiği açılış programı saat 11.00’de başlayacak. Cumhurbaşkanı Ahmet Necdet Sezer’in konuşmasının ardından Beşiktaşlı sanatçılar, misafirlere müzik ziyafeti çekecek. 
     NEVZAT Demir Tesisleri, konforuyla 5 yıldızlı otel ayarında. 55 bin 600 metrekare alan üzerine kurulmuş olan tesiste, profesyonel ve altyapı futbol takımları kamp binaları, basın merkezi, toplam alanı 30 bin metrekareyi bulan 4 adet çim antrenman sahası ve rekreasyon alanları yer alıyor. A takımın kamp yapacağı 3 bin 540 metrekarelik bina ise her türlü konfor düşünülerek hazırlandı. 
     



 SPOR 



















</TEXT>
</DOC>
