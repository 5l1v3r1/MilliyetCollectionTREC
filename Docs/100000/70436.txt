<DOC>
<DOCNO> 70436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur03.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Demirel'den Ecevit'e 20 yıl sonra gelen 70 cent yanıtı 
</HEADLINE>
<TEXT>

     Cumhurbaşkanlığı görevinin sona ermesinden sonra çalışmalarını aynı yoğunlukta sürdüren 9'uncu Cumhurbaşkanı Süleyman Demirel, hükümeti yaylım ateşine tuttu. İzlenen ekonomik politikalar nedeniyle hükümeti sert bir dille eleştiren Demirel, kendisini 20 yıl önce ülkeyi 70 cente muhtaç etmekle suçlayan Başbakan Bülent Ecevit'e geç de olsa yanıt vererek, "Şu anda 70 cente değil, bir cente muhtaç durumdayız. 100 cent olsa ne olacak, kullanamadıktan sonra" dedi. 
     Süleyman Demirel, Politika dergisinin son sayısında yayınlanan söyleşisinde hükümeti yerden yere vurdu. 
     Türkiye'nin bir süredir yaşadığı ekonomik krizden duyduğu rahatsızlığı dile getiren ve hükümeti yanlış ekonomik poliktikalar izlemekle suçlayan Demirel, 20 yıl önce kendisini ülkeyi 70 cente muhtaç etmekle suçlayan Başbakan Ecevit'e de yanıt vererek, "Şu anda 70 cente değil, bir cente muhtaç durumdayız, bir cente. 100 cent olsa ne olacak kullanamadıktan sonra" diye konuştu. 
     Başbakan Ecevit ve ortaklarının hükümetin alternatifi olmadığı yolundaki iddialarını eleştiren Demirel, alternatifsizliğin demokrasinin inkarı anlamına geldiğini söyledi. Alternatifsizliğin, çare çıkarmayan, yani hükümet çıkarmayan bir rejim olduğunu belirten Demirel, "Hükümet çıkarmayan bir demokrasi olmaz. Yönetilemeyen bir demokrasidir. Yani, yönetilemeyen demokrasi demek, işlemeyen ve felç olmuş bir demokrasi demektir" şeklinde konuştu. 
     
     Yüzde 21 hükümete yeter mi 
     Demirel, hükümetin seçimin zamanında yapılacağına ilişkin açıklamalarına da tepki gösterdi. Yapılan anketlerde bu hükümete inanmayanların oranının yüzde 79 çıktığına işaret eden Demirel, "Geriye ne kalıyor Yüzde 21. Yüzde 21 size yeter mi Yetmez. Zaten bu duruma gelince de, gerek halkın, gerek halkın, gerek kurumların size itimat etmesi ve sizin söylediklerinize inanması mümkün olmaz. Çünkü, zaten söylediğiniz şeyler tutmuyor" dedi. Ekonomik kriz nedeniyle 25 bin fabrikadan 15 bininin kapandığını, 1 milyon 200 bin 
     kişinin işsiz kaldığını, vatandaşın elektrik parasını ödeyemeyediğini, 775 bin kişinin kredi kartı yüzünden sıkıntıya girdiğini anlatan Demirel, "Ee bunlar iyi ise oturun kardeşim. İstediğiniz kadar oturun. Ama iyi değil. O zaman gidin. Gidin başkası gelsin. Hadise budur" dedi. Demirel, kimse ile zoru olmadığını ama herşeyin demokratik kurallar çerçevesinde olmasını savunduğunu belirterek, "Yani yüksek irade halkın iradesidir. Halkın iradesinden alın meşruiyeti ve gücü, çıkın ortaya. Halka inanmıyorsanız, o zaman yapılacak iş yoktur diyemem. Halka inanacaksınız. Halk size öyle bir ders verecek ki, ona inanmadığınızdan dolayı çok pişman olacaksınız" ifadesini kullandı. 
     






</TEXT>
</DOC>
