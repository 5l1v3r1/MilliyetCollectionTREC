<DOC>
<DOCNO> 96130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur32.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz "Türkiye'nin Irak'ta olacaklarla ilgilenmesi meşrudur" 
</HEADLINE>
<TEXT>

     ABD Savunma Bakan Yardımcısı Paul Wolfowitz, Türkiye'nin Irak'ın geleceğiyle ilgilenmesinin meşru olduğunu söyledi. 
     Wolfowitz, Başbakan Ecevit ile görüşmesinin ardından yaptığı basın açıklamasında, Türkiye'nin perspektiflerini dinlemek ve öğrenmek için Ankara'ya geldiğini belirterek, ikili savunma konuları, ekonomik ilişkiler ve bölgesel konular üzerinde görüş alışverişinde bulunduklarını ifade etti. 
     Türkiye'nin, bulunduğu coğrafya içinde ve komşuları arasında demokrasiyle yönetilen ve ABD ile aynı değerleri paylaşan bir ülke olduğunu belirten Wolfowitz, Türkiye'nin AB üyeliğinin, hem ABD hem de AB için çok önemli olduğunu kaydetti. 
     Wolfowitz, bir gazetecinin sorusu üzerine, Kuzey Irak'ta bir Kürt devletine karşı olduğunu pazar günü yaptığı açıklamada söylediğini hatırlatarak, şöyle dedi 
     ''Türkiye'nin Irak'ta olacaklarla ilgilenmesi meşrudur. ABD'nin Türkiye'nin geleceği ve başarısıyla ilgili büyük bir kaygısı vardır. 
     Çok karışık konularla ilgileniyoruz ve bunların basit çözümleri yok. 
     Amerikalıların bu soruların tümümün yanıtına sahip olduğuna inanmıyorum. Buraya Türkiye'nin perspektiflerini öğrenmeye geldim. Bu perspektifleri Washington'da değerlendirip, tartışacağız.'' 
     





</TEXT>
</DOC>
