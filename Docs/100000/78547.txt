<DOC>
<DOCNO> 78547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/guncel/agun.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasarlı binada ölümü bekliyorlar 
</HEADLINE>
<TEXT>
Canımı al ama paramı asla 
Kartal’da hasarlı bir apartmanın sakinleri, onarım çalışmalarına para vermemek için mahkemeye başvuranlar yüzünden ölüm korkusuyla yaşıyor... 
     SERHAT OĞUZ İstanbul 

     İstanbul’u tehdit edep deprem tehlikesine karşı, uzmanlar, binaların güçlendirilmemesinden yakınıyor. Kartal Odak Sitesi’ndeki bir apartmanın durumu ise çok farklı. Uzmanlar, iki yıl önce güçlendirme kararı verince onarım başladı. Ancak bazı daire sahipleri karşı çıkarak mahkemeye başvurdu ve olanlar oldu. Mahkeme nedeniyle çalışma durduruldu, kırık duvarlar, açıkta kalan demirler nedeniyle dairelerin değeri düştü, güçlendirmeyi yapan şirket tapulara haciz koydurdu, ev sahipleri apartmanı terketmeye başladı. Mahkeme hala sürüyor. Devlet ise az hasarlı olduğu gerekçesiyle apartman sakinlerine verdiği 600’er milyon liralık yardımın peşine düştü. 
     
     Daire başına 1.5 milyar 
     İki yıldır süren çile, mühendislerin, az hasarlı raporu verilen 20 daireli apartman için güçlendirme tavsiye etmesiyle başladı. Apartman yönetimi, çoğunluğun oylarıyla güçlendirme çalışmalarına başlamaya karar verdi. Daire başına yaklaşık 1.5 milyar lirayı bulan onarım çalışmaları 2000 yılında başlatıldı. Ancak onarıma karşı çıkan yedi daire sahibi, mahkemeye başvurunca, üçüncü kata kadar gelen çalışmalar durduruldu. Aradan iki yıl geçmesine rağmen, Kartal İkinci Asliye Hukuk Mahkemesi’nde görülen dava bir türlü bitmedi. Bu arada, daireler kaba inşaat görüntüsünde kaldı. 
     Güçlendirme yapılmasını isteyen apartman sakinlerinin başvurusu sonucu Kartal Kaymakamı Celal Dinçer, "güçlendirme projesinin uygulanması" gerektiğini belirtti. Ancak, apartman sakinleri mahkeme hala sonuçlanmadığı için tek bir çivi çakamıyor. Bu arada apartman sakinlerinin, aldığı 600’er milyon liralık onarım yardımının güçlendirme çalışmalarında kullanılması gerektiğini söyleyen Kaymakam Dinçer, bunu engelleyecek kişilerin yaşanacaklardan bizzat sorumlu olacaklarını vurguladı. 
     
     Ailece perişan olduk’ 
     Depreme karşı önlem almak istedikleri için çok zor durumda kaldıklarını belirten apartman sakini Sadık Şimşek ise projeyi yürüten şirketin tapularına haciz koydurduğunu söyledi. Şimşek şöyle konuştu "Bugüne kadar bir milyar lira ödememe rağmen, tapuma haciz kondu. Onarımı ne iptal edebiliyoruz ne de tamamlayabiliyoruz. Ev kırık dökük içinde kalınca eşim ve çocuğum hastalandı, Malatya’ya gönderdim. Apartmanda 9 daire boşaldı, hiçbiri satılmıyor. Oturanlar azaldığı için kalorifer yanmıyor. Emlakçılar, Apartman mimlendi, kimse almıyor’ diyor. Devlet hem binanızı güçlendirin diyor, hem de engel oluyor." 
     



 GÜNCEL 


















</TEXT>
</DOC>
