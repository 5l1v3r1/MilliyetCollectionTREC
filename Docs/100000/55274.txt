<DOC>
<DOCNO> 55274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/spo05.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜRKİYE'YE DESTEK 
</HEADLINE>
<TEXT>

Kore halkının yüzde 63’ü, Dünya Kupası’nda Milli Takımımız’ın yanında yer alacağını açıkladı. Ülke medyasının düzenlediği ankette Brezilya’ya yüzde 32’lik destek çıktı 
     MEHMET DEMİRCAN 

     GÜNEY Kore basınında yayınlanan bir anketten ilginç sonuçlar çıktı. Gazetelerin düzenlediği ankette, "Ülkenizdeki maçlarda, milli takımınızın yanı sıra hangi ülkeyi destekleyeceksiniz " sorusuna halkın yüzde 63’ü "Türkiye" yanıtını verdi. "Büyük çekişme yaşanacak" yorumu yapılan C Grubu’nda, Kore halkının yüzde 32’si Brezilya’ya destek vereceğini bildirdi. Yüzde 5 ise Kosta Rika ile Çin’den yana oyunu kullandı. 
     AY - yıldızlı ekibimiz, grup maçlarını oynayacağı G.Kore’de büyük sempati topladı. Türk kafilesinin, sokaktaki gençlerle yaptığı söyleşilerde, Milli Takım’a övgüler yağdırılırken, Brezilya ile birlikte Türkiye’nin ikinci tura çıkacağı yorumu yapıldı. Bu arada kura çekimi sonrası Ay - Yıldızlı ekibe özel maç teklifleri de yoğunlaştı. İlk öneri de, grup maçlarımızı oynayacağımız ev sahibi Güney Kore’den geldi. 
     MENAJER Can Çobanoğlu ile görüşen G.Koreli yetkililer, Mayıs 2002’de Türkiye’yi konuk etmek istediklerini bildirdiler. Ancak Şenol Güneş, yoğun trafik nedeniyle maçın başka tarihe alınmasını talep etti. G.Kore yanıtını ileriki günlerde verecek. S.Arabistan ile temasa geçen Can Çobanoğlu özel turnuva teklifinde bulundu. Katar veya Dubai’de yapılması planlanan turnuva ile ilgili Suudi Arabistan’dan haber beklenecek. 
     
Çin ordusu gibi      MİLLİ Takımımız’ın, Dünya Kupası C Grubu’ndaki rakiplerinden Çin, büyük taraftar silahını kullanacak. Organizasyon Komitesi, Çin federasyonunun Seul’de 13 Haziran’da oynanacak Türkiye maçı için 100 bin bilet talebinde bulunduğunu açıkladı. 
     SEUL’DEKİ stadın 65 bin kişilik olduğunu hatırlatan yetkililer, bu talebin karşılanamayacağını, ancak tribünlerin büyük bölümünün Çinliler’le dolacağını söylediler. Çin Federasyonu’nun, halkın inanılmaz ilgisi nedeniyle zor durumda kaldığı da bildirildi. 
     
Carlos endişeli      BREZİLYA’NIN yıldızı Roberto Carlos, milli takımımız ile oynayacakları Dünya Kupası’ndaki ilk maçın kendileri için kritik olduğunu söyledi. Real Madridli oyuncu, "Dünya Kupası’nda ilk maç her zaman çok önemlidir. Çünkü turnuvanın daha sonrası için belirleyici olur. En komplike sınavımızı Türkiye’ye karşı vereceğiz" dedi. 
     
Pele’nin tahmini      DÜNYA futbolunun yaşayan efsanesi Pele, Brezilya’nın yolunun açık olduğunu söyledi. Brezilya’nın şanslı kurasını kendisi çektiği için mutlu olduğunu belirten Pele, "Türkiye, Kosta Rika ve Çin, Dünya Kupası tecrübesi olmayan üç takım. Brezilya için olabilecek en iyi kura gerçekleşti. Brezilya yine büyük favori" diye konuştu. 
     



 SPOR 





























</TEXT>
</DOC>
