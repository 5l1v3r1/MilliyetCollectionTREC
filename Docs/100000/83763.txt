<DOC>
<DOCNO> 83763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo12.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami "Tanju'nun rekorunu kırmadan futbolu bırakmam" 
</HEADLINE>
<TEXT>

     Trabzonspor'da göreve yeni getirilen teknik direktör Samet Aybaba'nın gelecek sezon için bordo-mavilli takımda görmeyi düşünmediği Hami, ''Tanju Çolak'ın 240 gollük rekorunu kırmadan futbolu bırakmam'' dedi. 
     Türkiye liginde 219 golle Tanju Çolak'ın arkasında ikinci sırada yer aldığını belirten Hami, teknik direktör Aybaba'nın kendisi hakkındaki düşünceleri konusunda söylediklerini hiç beklemediğini belirterek, ''Ancak kim ne yaparsa, ne derse desin, Trabzonspor forması altında olmazsa başka forma altında bu hedefimi gerçekleştireceğim'' diye konuştu. 
     Trabzonspor'a uzun yıllar hizmet verdiğini ve bordo-mavili formadan kopmasının güç olacağını da ifade eden Hami, şunları söyledi 
     ''Trabzonspor'da zor günler geçirdik. Birçok konularda fedakarlıklarımız oldu. Ancak Samet hocanın göreve başlarken, ilk sözlerinin benimle ilgili olması şaşırtıcıydı. Yaşlandığım ile ilgili sözlerini de dikkate almıyorum. 30 yaşında Almanya'ya transfer yaptım. Futbolu bırakmak gibi bir niyetim yok.'' İzmir'de teknik direktörlük kursunda bulunan Hami, Samet Aybaba'nın sözlerinin ardından kendisini bordo-mavili kulübün yönetim kurulundan kimsenin aramadığını belirtti. 
     Hami, takım arkadaşı Osman'ın da teknik direktör Aybaba tarafından istenilmemesi üzerine ise ''Osman da bu kulübe birçok fedakarlıklar yaptı. Sakat, sakat birçok maçta forma giydi. Karşılığı böyle olmamalıydı'' diyerek sözlerini tamamladı. 
     





</TEXT>
</DOC>
