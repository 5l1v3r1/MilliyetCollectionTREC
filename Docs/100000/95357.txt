<DOC>
<DOCNO> 95357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo16.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya kampını tamamlayan Galatasaray İstanbul'da... 
</HEADLINE>
<TEXT>

     Galatasaray Futbol Takımı, Avusturya kampını tamamlayarak İstanbul'a döndü. 
     Akşam saatlerinde Atatürk Havalimanı'na inen sarı-kırmızılıların oldukça yorgun oldukları gözlenirken, kulüp başkanı Özhan Canaydın, Avusturya kampının takım için çok iyi geçtiğini söyledi. 
     Atatürk Havalimanı'nda basın mensuplarının sorularını yanıtlayan Canaydın, yöneticiler olarak kamp çalışmalarının son dönemine gidebildiklerini belirterek, ''Oldukça disiplinli bir çalışma yaptık. Organizasyon da çok iyiydi'' dedi. 
     Futbolculardan Elvir Baliç ise, 3 hazırlık maçı yaptıklarını hatırlatarak, ''Çok iyi çalıştık. İsviçre kampından sonra daha iyi olacağız. Uyum sürecini de aştım. Galatasaray kaliteli bir takım. Bu açıdan fazla sorun yaşamadım'' diye konuştu. 
     
     DÜRÜST ''YENİ TRANSFERLER İKİNCİ KAMPA DA YETİŞMEYEBİLİR'' 
     Galatasaray Kulübü İkinci Başkanı ve Basın Sözcüsü Ali Dürüst, yabancı oyuncu transferinde aceleci olmayacaklarını belirterek, ''Yabancı oyuncu transferi, ikinci etap kamp çalışmalarına da yetişmeyebilir'' dedi. 
     Dürüst, ''En uygun transferi yapacağız. Avrupa Şampiyonlar Ligi için listeyi 31 Ağustos'a kadar verebiliriz. Bu nedenle acele etmiyoruz' şeklinde konuştu. 
     Avusturya kampıyla ilgili de bilgiler veren Dürüst, oldukça iyi bir hazırlık dönemi geçirdiklerini, İsviçre kampında yapacakları çalışmalarla hem lige, hem de Şampiyonlar Ligi'ne daha iyi hazırlanacaklarını kaydetti. 
     
     FUTBOLCULARA 2 GÜN İZİN 
     Galatasaray'da futbolculara Avusturya dönüşü 2 gün izin verildi. Teknik Direktör Fatih Terim'in de bu izinden yararlanarak tatil için Bodrum'a gideceği öğrenildi. 
     Sarı-kırmızılılar, hafta sonu izninin ardından 15 Temmuz Pazartesi günü çift antrenmanla hazırlıklarına devam edecek. 
     16 Temmuz Salı günü ikinci etap hazırlık kampı için İsviçre'ye gidecek olan Galatasaray, burada Slavia Prag, TSV Bayer 04 Leverkusen, Auxerre ve Grasshoppers ile hazırlık maçları yapacak. 
     





</TEXT>
</DOC>
