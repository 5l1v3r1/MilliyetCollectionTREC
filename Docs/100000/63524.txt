<DOC>
<DOCNO> 63524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/spor/spo04.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’dan hakeme öfke 
</HEADLINE>
<TEXT>

     BORDO - Mavili yönetim, maçın normal sürede bitirilebileceğini belirtirken, hakemin korkak davrandığını iddia etti. Asbaşkan Ömer Gürsoy, "Olaylar durdu, seyirci sakinleşti, ama hakem maçı bitirmek istemedi. MHK Başkanı Bülent Yavuz’dan bu yönde talimat aldığını öğrendik" dedi. Serdar Bali ise "Trabzonspor’u küçülttüler. Sabrımızı zorluyorlar. Ama nereye kadar bu devam edecek göreceğiz. Seyircinin tavrı tabii ki, kabul edilemez" diye konuştu. 
     YÖNETİMİN maç gecesi yaptığı toplantıdan, takıma ve teknik kadroya sahip çıkılması kararı çıktı. Başkan Yardımcısı Ahmet Ağaoğlu, istifayı da görüştüklerini açıkladı, "Ama böyle bir aşamada bırakıp kaçmak, hiçbir sorumlu yöneticiye yakışmaz. Ayrıca olaylar anlık bir öfkenin bedelidir. Yine de kabul edilemez" ifadesini kullandı. Asbaşkan Ömer Gürsoy da, yönetime tepkinin doğal olduğunu, ama şeklin yanlış olduğunu belirtti. 
     
     Sümer’den destek 
     BAŞKAN Özkan Sümer, maç gecesi görüştüğü teknik kadro ve futbolculara destek çıktı. Sümer, takıma "Ne kadar büyük bir yıkım içinde olduğunuzu anlıyorum. Asla ve asla yılgınlığa düşmeyin. Sizin her zaman yanınızda oldum, olmaya devam edeceğim. Biz burada olduğumuz süre içinde, sizler de burada olacaksınız" konuşmasını yaptı. 
     
     İkili tepki 
     BORDO - Mavili camiada, Briegel ile hatalı goller yiyen Metin Aktaş tepki topladı. Yöneticiler, Metin’in ikinci yarıda kalede, Jarro ile Erman’ın da yedekte tutulmasının yanlış olduğunu ileri sürdüler. Ayrıca Alman hocanın 2-0’dan sonra takıma hakim olamadığını da iddia ettiler. Bazı yöneticiler de, Metin’in yediği goller için "Amatörce" yorumu yaptılar, "Beşiktaş’a golleri hediye etti" diye konuştular. 
     
     Gergin çalışma 
     OLAYLI Beşiktaş maçının ardından dün ilk çalışmayı yapan Trabzonspor’da futbolcuların çok sinirli oldukları gözlendi. Özellikle Macit ve Metin’in bazı basın mensuplarına laf atmaları üzerine hava gerginleşirken, araya giren kaptan Hami ve antrenör İhsan Derelioğlu ortamı yatıştırdı. Moralsiz geçen çalışmaya Gökdeniz, Zafer ve Augustine katılmadı. Bordo - Mavililer bugün basına kapalı yapılacak çalışmadan sonra Gaziantep’e gidecekler. 
     
     Zarar 60 milyar 
     HÜSEYİN Avni Aker Stat Müdürü Yusuf Yaylı, kırılan koltuk sayısını yaklaşık 6 bin olarak belirlediklerini söyledi ve "Daha önce zararı 12 milyar lira olarak tespit etmiştik. Ancak, yanlış bir hesaplama yaptık. Yeni koltuk fiyatlarını gözönünde bulundurduğumuz zaman bu zararın 60 milyara kadar çıktığını hesapladık" diye konuştu. 
     



 SPOR 

























</TEXT>
</DOC>
