<DOC>
<DOCNO> 97747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo05.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlü "Maçlar şimdilik şifresiz bir kanaldan yayınlanamaz" 
</HEADLINE>
<TEXT>

     Spordan Sorumlu Devlet Bakanı Fikret Ünlü, Gençlik ve Spor Genel Müdürlüğü'nün GSGM resmi elektronik posta dergisi ''www.sporum.gov.tr''de düzenlenen siber toplantı ile izleyicilerin soruları cevaplandırdı. 
     Yaklaşık 2 saat süren siber toplantıda bakan Ünlü, 137 soruyu cevaplandırdı. En çok sorunun ise futbol ve Futbol Federasyonu Başkanı Haluk Ulusoy konusunda olduğu gözlendi. 
     
     ''ULUSOY'A EN BÜYÜK ÖDÜLÜ HALKIMIZ VERDİ'' 
     Bakan Fikret Ünlü, bir izleyicinin, ''Milli takımımızın üstün başarısı hepimizi son derece mutlu etmiştir. Madalya dağıtımında adaletli davranıldı mı Bu başarının büyük mimarı Haluk Ulusoy'a niçin madalya verilmiyor '' şeklindeki soruyu ise ''Devlet Üstün Hizmet madalyaları devletimizi en üst düzeyde başarıyla temsil eden A Milli Futbol Takımımızın teknik heyetine ve sporcularına verilecektir. Kuşkusuz başta Haluk Ulusoy olmak üzere federasyonun büyük katkısı vardır. Onlara da ayrıca Başbakanımız tarafından başarı kupaları takdim edilecektir. Kendilerinin de söylediği gibi zaten halkımız da onlara en büyük ödülü vermiştir.'' Futbol Federasyonu'nun daha ne kadar Dünya 3.'lüğünün arkasına sığınmasına izin vereceksiniz sorusunu ise Bakan Ünlü, ''Futbol Federasyonu Başkan ve yöneticileriyle bu büyük başarıyı hayatları boyunca haklı olarak kullanmaya devam edeceklerdir. Bunu önlemek gibi bir niyetimiz yok. Doğru da değil. Tüm vatandaşlarımızın bu büyük başarıyı unutmayacaklarından eminim'' şeklinde cevaplandırdı. 
     ''2001-2002 futbol sezonu bitmeden önce çok çalkantılı günler yaşanmış, çok söylenti ortaya atılmıştı. Siz de dünya kupasından sonra bütün kulüp yöneticileri ve federasyonu bir araya toplayıp, büyük bir toplantı yapacağım demiştiniz. Böyle bir toplantı olacak mı, ne zaman yapılacak '' sorusuna ise Bakan Ünlü, ''Konu gündemden düşmüş değil. Zamanlamasını yapıyoruz. Hiçbir sorunu gündemden düşürmek gibi bir keyfiyetimiz yok'' şeklinde cevaplandırırken, Spordan Sorumlu Bakan Ünlü, bir izleyicinin, ''Yeni futbol sezonu yakında başlıyor. Şikesiz bir lig için neler yapılabilir Siz Bakan olarak bu konuda ne gibi çalışmalar yürütüyorsunuz '' sorusuna ise ''Bu tür söylentilerin ortadan kalkması en büyük dileğimizdir. Yeni sezonda olmayacağını düşünüyorum. Bizlerin de bu konuda daha aktif olacağından kimse kuşku duymasın'' dedi. 
     
     ''MAÇLAR ŞİFRESİZ KANALDAN ŞİMDİLİK YAYINLANAMAZ'' 
     Bakan Ünlü, Süper Lig maçlarının şifresiz kanaldan yayınlanıp yayınlanamayacağı şeklindeki soruları ise şöyle cevaplandırdı 
     ''Futbol maçları şimdilik şifresiz bir kanaldan yayınlanamaz. Çünkü yayın ihaleleri yapıldı. Bir yayın kuruluşu da bunu şifreli olarak yayınlıyor. Kulüplerimizin bundan çok büyük maddi kazançları var. Bugün için böyle bir şansınız yok.'' 
     





</TEXT>
</DOC>
