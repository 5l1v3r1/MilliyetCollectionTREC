<DOC>
<DOCNO> 71186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/dunya/adun.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’a ruhban okulu şik yeti 
</HEADLINE>
<TEXT>

Fener Rum Patriği Bartolomeos Beyaz Saray’da, ABD Başkanı Bush’tan Heybeliada Ruhban Okulu’nun açılması için destek istedi 
     YORGO KIRBAKİ Atina 

     Fener Rum Patriği Bartolomeos, ABD Başkanı George W. Bush’tan 1971’de kapanan Heybeliada’daki Ruhban Okulu’nun yeniden açılması için yardımcı olmasını istedi. Bartolomeos aynı talebi ABD Dışişleri Bakanı Colin Powell ile görüşmesinde de dile getirdi. 
     Önceki gün Beyaz Saray’da Başkan Bush ile 45 dakikalık bir görüşme yapan Fener Rum Patriği, Başkan Bush’un, "Size nasıl yardımcı olabilirim " şeklindeki sorusu üzerine Heybeliada Ruhban Okulu sorununu gündeme getirdi. 
     Yunan basınında yer alan haberlere göre, Bartolomeos, Heybeliada Ruhban Okulu’nun hangi şartlar altında kapatıldığını ve neden yeniden açılması gerektiğini Bush’a detaylı olarak anlattı. 
     Bush’la görüşmesinden önce ABD Dışişleri Bakanı Colin Powell ile bir araya gelen Bartolomeos, burada da yine Heybeliada Ruhban Okulu konusunu açtı ve bunun bir "insan hakları konusu olduğunu" ileri sürdü. Powell, karşılık olarak okulun tekrar açılmasını her fırsatta gündeme getirme niyetini bildirdi. 
     
     ABD müdahale edecek 
     Bartolomeos, bu görüşmeden sonra, "Powell, elinden gelen yardımı yapacağını söyledi. Powell okulun yeniden açılmasını Patrikhane’nin bugünü ve yarını için gerekli görüyor" dedi. 
     ABD Dışişleri Bakanlığı Sözcü Yardımcısı Philip Ricker de, To Vima gazetesine yaptığı açıklamada, "Heybeliada okulunun açılması bizim her zaman ilgilendiğimiz bir konu. Powell da, Bush yönetiminin bu konuyu takip edeceğini söyledi. Türk hükümeti nezdinde müdahil olmayı sürdüreceğiz" diye konuştu. 
     
     ABD bayraklı kol düğmeleri taktı 
     Bush ile görüşmesinden sonra gazetecilerin sorularını yanıtlayan Bartolomeos, Beyaz Saray’da taktığı Amerikan bayraklı kol düğmelerinin, Başkan Bush’un dikkatini çektiğini ve Bush’un bundan çok memnun olduğunu söyledi. 
     



 DÜNYA 











</TEXT>
</DOC>
