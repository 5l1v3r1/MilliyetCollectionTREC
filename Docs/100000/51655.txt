<DOC>
<DOCNO> 51655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/ekonomi/eko11.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa vadeli düzeltmeye girebilir 
</HEADLINE>
<TEXT>

Kısa vadeli göstergelerin aşırı alımlardan dönüşü ve hacimdeki daralmalar zayıflamaya neden oldu 
     Zeynep Candan AKTAŞ 

     Yaklaşık bir aydır hacim artışıyla çıkışta olan İMKB 100 Endeksi 10,646 seviyesini test ettikten sonra satış baskısına yenik düştü. Haftayı 10,000 desteğinin hemen üstünde 10,080 puandan kapattı. Yaklaşık üç haftadır kısa vadeli göstergelerin aşırı alım bölgelerinde bulunmasına rağmen senetlerin yüksek hacimler nedeniyle çıkışlarını sürdürmeleri göstergelerin uyumsuz görünümler sergilemelerine neden olmaktaydı. 
     Bu hafta hacimlerde izlenen daralma görünümleri kısa vadeli göstergelerdeki satış baskısının etkinleşmesine neden oldu. Bu da bir düzeltme ihtiyacı içindeki piyasada beklenen düzeltmenin başlamasını sağladı. 
     Endeksin kısa vadeli göstergeleri aşırı alım bölgelerinden düşüş eğilimini sürdürüyorlar. Uzun vadeli göstergelerden ise sadece Stochastic aşırı alım bölgelerine ulaşabildi, ancak gelen satışlarla çıkış eğilimi kırıldı. Bu teknik göstergeler ışığında önümüzdeki hafta için satış baskısının etkisini sürdüreceğini söylemek mümkün. Kısa vadeli bir düzeltme olarak yorumlanabilecek bu satış eğiliminde senetlerde ve endekste ilk destek 20 ve 50 günlük ortalamalar seviyesinde. 
     
     Çıkış devam edebilir 
     Endeksin 20 günlük ortalaması 9,700, 50 günlük ortalaması da 9,300 seviyelerinde bulunuyor. Alternatif piyasalarda beklenmeyen bir gelişme olmaz, ekonomi ve siyaset de mevcut durumunu koruyabilirse endeksin kısa bir destek arayışı ve güç toplama görünümünden sonra çıkışına tekrar devam etmesi beklenebilir. 
     Tabii ki her senet farklı oranlarda düzeltmeye uğrayacak, hatta bu dönemde belki de çıkışını sürdürebilen senetler de izlenecektir. Bu arada borsanın önemli aktörlerinden olan şirket ortak ve sahiplerinden hisse alımı açıklamaları gelmeye başladı. Gerçi henüz çok yüklü miktarlar sözkonusu değil. Hatta geçen dönemlerde izni alınmış ve fırsat bekleyen satış emirleri de mevcut. 
     Ancak 1999'dan beri sürekli satış tarafında olan şirket ortak ve sahiplerinin alım tarafında yer almaya başlaması borsa yatırımcıları açısından olumlu bir haber. Çünkü küçük yatırımcıların ulaşamayacağı birçok habere zaten işi ve konumu gereği sahip olan ve tasarrufları da küçük yatırımcıların kat kat üstünde olan ortakların hisse senedi alımı hem işlem hacminin artmasına katkıda bulunmakta, hem de piyasada beklentilerin iyiye gitmeye başladığına işaret etmektedir. 
     Bol kazançlı haftalar dileğiyle. 
     



 EKONOMİ 

















</TEXT>
</DOC>
