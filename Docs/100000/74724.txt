<DOC>
<DOCNO> 74724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo14.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin yedekleri Mustafa ve Ali Güneş iddialı... 
</HEADLINE>
<TEXT>

     Fenerbahçe'de, teknik direktör Werner Lorant döneminde fazla forma şansı bulamayan futbolculardan Mustafa Doğan ve Ali Güneş, iddialı açıklamalar yaptı. 
     Samandıra Tesisleri'nde basın toplantısı düzenleyen iki futbolcudan Mustafa, Gaziantepspor maçında uzun zaman sonra maç havasını teneffüs etmesinden ve taraftarların kendisini unutmadıklarını göstermelerinden mutluluk duyduğunu söyledi. 
     Oynamadığı zaman mutsuz olduğunu belirten Mustafa, ''Ancak kalite eninde sonunda kendini gösterir. İyiler hep su yüzünde kalır. Formamı geri almak istiyorum. Bunu zamanla göreceğiz'' dedi. 
     Gençlerbirliği maçına da değinen Mustafa, Ankara'ya korkarak gitmeyeceklerini vurgulayarak, ''Zorlandığımız bir deplasman. Ama bence bu hafta daha rahat geçecek. Oyunumuzu rakibe kabul ettirmemiz lazım'' diye konuştu. 
     Zor bir döneme girdiklerini kaydeden Mustafa, önlerindeki ilk 3 maçın kilit maç olduğunu, bu maçları kazandıkları takdirde şampiyonluk yolunda önemli mesafe almış olacaklarını söyledi. 
     Şampiyonluğu, iyi oynayan ve sinirlerine hakim olan takımın kazanacağını ifade eden Mustafa, en avantajlı takımın da kendileri olduğu görüşünü savundu. 
     
     Ali Güneş "Üzülüyorum" 
     Fenerbahçeli futbolcu Ali Güneş de her maça oynayacakmış gibi hazırlandığını belirterek, ''Oynayacağımı düşündüğüm maçta tribünde oturmak zor geliyor'' dedi. 
     Takımda birbirinden kaliteli oyuncuların bulunduğunu dile getiren Ali Güneş, ''Çok yakın zamanda forma bulacağıma inanıyorum. 
     Oynamadığım için mutsuzum. Bazı transfer teklifleri aldığımı da söyleyebilirim'' diye konuştu. 
     Şampiyonluk yolundaki rakiplerinden Beşiktaş'ın son haftalarda çok iyi futbol oynadığını belirten Ali Güneş, Fenerbahçe'nin, Gaziantepspor maçındaki gibi oynadığı takdirde Gençlerbirliği maçını da kazanacağına inandığını sözlerine ekledi. 
     
     Yeni gurbetçi denendi 
     Fenerbahçe'nin bugünkü antrenmanında, Almanya'dan gelen gurbetçi bir futbolcu denendi. 
     Serdal Güzel adlı 21 yaşındaki forvet oyuncusunun, FC Falke Marht Schwaben takımında oynadığı bildirilirken, Bu futbolcunun birkaç gün deneneceği öğrenildi. 
     






</TEXT>
</DOC>
