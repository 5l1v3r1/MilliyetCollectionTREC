<DOC>
<DOCNO> 72249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/guncel/gun01.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Karabük’ü karıştıran olay 
</HEADLINE>
<TEXT>
Baba’sı olmayan polis sürgüne 
ANAP’lı Başkan’ın oğlunun suratına anahtar attığı trafik polisi, jet tayinle Kırıkkale’ye gönderildi 
     TOLGA ŞARDAN Ankara 

     Karabük ANAP İl Başkanı Pehlivan Baylan’ın oğlu Emrah Baylan, "park" yüzünden tartıştığı trafik polisinin suratına anahtar fırlatarak üzerine yürüdü. Polis memuru baskılara dayanamadığını belirterek, tayinini istedi. Baylan’ın baskısıyla Şahin Kırıkkale’ye gönderilirken, Emrah Baylan tutuklandı. 
     Emrah Baylan, 1 hafta önce aracını, kentin en işlek caddesi olan Atatürk Caddesi’nde park etmiş araçların yanına çekmek istedi. Bu sırada yanına gelerek kendisini hatalı park ettiği gerekçesiyle uyaran polis ekibiyle Baylan arasında tartışma çıktı. "Ben ANAP il başkanının oğluyum, sıkıysa ceza yaz" diyen Baylan, elindeki anahtarları polis memuru Latif Şahin’in suratına fırlattı. İki taraf da birbirinden davacı olurken, Şahin Adli Tıp’tan, darp edildiğine dair rapor aldı. Baba Baylan ise, oğlunu, il başkanlığı binasına kilitledi. 
     
     Vali ve emniyet müdürü devrede 
     Başkan Baylan, daha sonra Vali Nafiz Kayalı ve Emniyet Müdürü Sarper Baltacıoğlu ile görüşerek olayı aktardı. Baylan, oğluyla kavga eden Şahin’in tayinini isterken, Kayalı ile Baltacıoğlu’nun da Şahin’e "tayinini iste" baskısı yaptığı öne sürüldü. 
     Olayı doğrulayan Kayalı, kendisinin Şahin’e tayin için baskı yapmadığını savunarak "Kendi iradesiyle dilekçe verdi" dedi. 
     Oğlunun başına gelenlere "Koalisyon hükümetinin mensubu olmanın, ANAP İl Başkanı olmanın bedelini ödüyoruz" diye tepki gösteren Pehlivan Baylan ise, Ver anahtarı lan’ diyerek çocuğa hakaret etmişler. Bununla da yetinmeyip çocuğu dövmüşler. Benim ismimi anıp hakaret etmişler" diye konuştu. Bu arada Emrah Baylan aleyhine şik yetçi olan polis memuru Latif Şahin’in, dün akşam saatlerinde şik yetinden vazgeçtiği öğrenildi. Şahin’in vazgeçmesiyle mahkemece tutuklanan Baylan’ın tahliye edileceği bildirildi. 
     
İçel’de de oldu      Karabük’teki olayın bir benzeri, yaklaşık 4 hafta önce İçel’de yaşandı. İçel Emniyet Müdürü Turgay Pamuk’un oğlu Çağlar, yanında Vali Akif Tığ’ın oğlu Atilla olduğu halde arabasıyla seyir halindeyken ters yöne girip, polis ekibiyle tartıştı. Emniyet Müdürü Pamuk, telsizle olaya müdahale edip oğluna ceza yazmak isteyen polislere hakaret etti. Olay sonrası polis ekibi ve karakol amiri görevinden alındı. Ancak, İçişleri Bakanı Rüştü Kazım Yücelen’in müdahalesiyle Pamuk merkeze alındı, polisler de eski görevlerine iade edildi. 
     
Bakan ödül verdi      İçişleri Bakanı Rüştü Kazım Yücelen’in oğlu Hakan Yücelen ise, yanında annesi Müzeyyen Yücelen ile Ankara yakınlarında Kazan ilçesinde trafik polisleri tarafından çevrildi. Araç ruhsatında trafik tescil belgesi bulunmaması üzerine kendisine 20 milyon 200 bin lira para cezası kesildi. Oğluna ceza yazan 5 polisin isimlerini alarak birer maaş ikramiyeyle ödüllendiren Yücelen, "Bu AB yolunda Türkiye’ye güzel bir örnektir" dedi. Yücelen, "Hukuk hepimize her zaman lazım. Kanunlar herkes için eşit. Türkiye bunu istiyor. Bu aynı zamanda tüm Türkiye’ye bir mesajdır" diye konuştu. 
     



 GÜNCEL 




















</TEXT>
</DOC>
