<DOC>
<DOCNO> 80757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sontur07.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk çileği hormonlu değil" 
</HEADLINE>
<TEXT>

     Türkiye'de üretilen çileklerin hormonlu olmadığı, meyvenin iriliğinin hormondan değil, çeşidinden kaynaklandığı bildirildi. 
     Çukurova Üniversitesi Ziraat Fakültesi Bahçe Bitkileri Bölümü Öğretim Üyesi Prof. Dr. Ahsen Özgüven, son günlerdeki hormon kullanımı iddiaları yüzünden Mersin ve çevresinde yörenin geleneksel ürünü olan ve geniş bir alanda ekimi yapılan tonlarca çileğin, hallerden geri çevrildiğini öğrendiklerini, bunun hem üreticilere hem de Türkiye ekonomisine zarar verdiğini söyledi. Özgüven, şunları kaydetti 
     "Şu anda gerek Akdeniz, gerekse Ege bölgelerinde yaygın olarak yetiştiriciliği yapılan çilek çeşidi, meyve eti sert, koyu kırmızı renkli ve oldukça iri olan Camarosa adlı çilek çeşididir. Türkiye'de üretilen çilekler hormonlu değildir." Özgüven, halkın iri bir sebze ya da meyve gördüğünde hemen hormon kullanımından şüphe ettiğine dikkati çekerek, şöyle devam etti 
     "Oysa sebze ve meyvelerin, özellikle çileğin iriliği hormondan değil, çeşidinden kaynaklanıyor. İriliğin yanı sıra meyve tutumunu sağlamak ve verimi artırmak için de hormon kullanılmıyor. Çileklerin içinin dolu ya da boş olması o çeşidin sofralık veya sanayiye uygun olduğunun bir göstergesidir. Yapılan sayısız bilimsel araştırma ve deneme üretimleri ile bu çeşitler tespit ediliyor ve üreticilere öneriliyor." 
     





</TEXT>
</DOC>
