<DOC>
<DOCNO> 57064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur12.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler bayramda Ankara'da 
</HEADLINE>
<TEXT>

     Liderlerin büyük bölümü, Şeker Bayramı'nı Ankara'da geçirecek. 
     Alınan bilgiye göre, Cumhurbaşkanı Ahmet Necdet Sezer, TBMM Başkanı Ömer İzgi, DSP Genel Başkanı ve Başbakan Bülent Ecevit ile MHP Genel Başkanı, Devlet Bakanı ve Başbakan Yardımcısı Devlet Bahçeli bayramda Ankara'da olacaklar. 
     Bahçeli, bayramın ikinci günü Genel Merkez'de partililer ve vatandaşlarla bayramlaşacak. 
     ANAP Genel Başkanı, Devlet Bakanı ve Başbakan Yardımcısı Mesut Yılmaz ise bayramın birinci gününü İstanbul'da, ikinci ve üçüncü günlerini memleketi Rize'de geçirecek. 
     DYP Genel Başkanı Tansu Çiller, arife günü, selden zarar gören Mersin'de incelemelerde bulunacak. İncelemelerinin ardından akşam saatlerinde İstanbul'a gidecek olan Çiller'in bayramı İstanbul'da geçirmesi bekleniyor. 
     AK Parti Genel Başkanı Recep Tayyip Erdoğan da bayramın birinci ve ikinci günlerini Ankara'da geçirecek. 
     Bu süre içinde vatandaşlar ve partililerle bayramlaşacak olan Erdoğan, bayramın ikinci günü akşamı İstanbul'a gidecek. 
     Saadet Partisi Genel Başkanı Recai Kutan da bayramın birinci gününde Ankara'da olacak. Kutan, bayramın ikinci günü partisinin İstanbul İl Başkanlığı'nda, üçüncü günü ise Ankara'da Genel Merkez'de partililerle bayramlaşacak. 
     






</TEXT>
</DOC>
