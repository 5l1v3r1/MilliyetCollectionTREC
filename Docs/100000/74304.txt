<DOC>
<DOCNO> 74304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/spor/spo02.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener dört köşe 
</HEADLINE>
<TEXT>

Farklı Gaziantep galibiyeti moralleri düzeltti. Lorant, maç sonrası Hakan Bayraktar’ı yanaklarından öptü. Yöneticiler, iyi futbolla güldü. Ogün kendisini eleştirenlere çattı 
     YALÇIN TÜRK 

     Futbolculara tebrik 
     GAZİANTEPSPOR galibiyeti Fenerbahçe’de yüzleri güldürdü. Maçtan sonra soyunma odasına gelen Teknik Direktör Lorant tüm futbolcuları tek tek kutlarken, Hakan Bayraktar’ı yanaklarından öptü. İstekli oyunun, farklı galibiyeti getirdiğini belirten Alman hoca, "Her maç böyle olun. Siz iyi takımsınız. Bunu da herkese kanıtladınız. Şimdi sadece Gençlerbirliği maçını düşünün" diye konuştu. 
     
     Johnson sevinçli 
     MAÇIN kahramanı Johnson ise maçtan önce takım olarak kazanmaktan başka bir şey düşünmediklerini söyledi. Malatyaspor beraberliğinin morallerini çok bozduğunu belirten Ganalı futbolcu, "İki gol atmam beni ayrı bir sevince boğdu. Evet mücadele ediyorum, çünkü benim işim koşmak. Görevim bu. Gaziantep maçı geçti. Önemli olan kalan maçları kazanmak ve şampiyon olmak" ifadelerini kullandı. 
     
     Ogün’den mesaj 
     MALATYASPOR maçından sonra ağır eleştiler alan Kaptan Ogün, kim olduğunu herkesin gördüğünü belirtti. Tecrübeli futbolcu sezonun en iyi futbolunu oynadıklarını, kendisine sahip çıkan taraftarlara ve yönetime teşekkür ettiğini kaydetti. Rüştü ise Malatyaspor maçından gerekli dersleri çıkardıklarına değinerek, "Hata yapmadan oynadık ve farklı kazandık" dedi. 
     
     Bayram havası 
     FENERBAHÇE yöneticileri de futbolcuların hırslarını ortaya koyduklarında başarının geldiğine dikkati çektiler. Asbaşkan Murat Özaydınlı, "Sistemden önce oyuncuların yürekten oynaması geliyor" derken, Mahmut Uslu, "Bu galibiyette stadımızda bayram havası vardı. 40 bin kişi maça geldi. Biz artık maçlarımızı 50 bin kişiden aşağıya oynamayız" yorumunu yaptı. 
     
Lorant’a güvenoyu      FENERBAHÇELİ yöneticiler, Teknik Direktör Lorant’a güvendiklerini ve Alman hocanın işine karışmalarının asla mümkün olmadığını söylediler. Asbaşkan Murat Özaydınlı, "Oyuncu ve sistem tercihinde tek sorumlu Lorant’tır" dedi. 
     TEKNİK Direktör Lorant ise dünkü çalışmanın ardından futbolcularına iki gün izin verdi. Antrenör Oğuz Çetin yeni sezon hazırlıklarının yapılacağı Avusturya’ya giderek kamp yerine baktı. Çetin, dönüşünde yönetime bu konuda rapor verecek. 
     
Sıradaki isim Mehmet Yılmaz      GELECEK sezon için transfer çalışmalarını tüm hızıyla sürdüren Fenerbahçe yönetimi, şimdi de Samsunspor’un golcü futbolcu Mehmet Yılmaz’a yöneldi. Sarı - Lacivertliler, lisansı ve transfer hakkı Dış İlişkiler Sorumlusu Sadettin Saran’ın elinde bulunan bu oyuncuyu kadrolarına katmak için harekete geçti. Fenerbahçe daha önce de Yozgatlı Cem Karaca ve Gençlerbirliğili İsmail Güldüren ile prensipte anlaşmıştı. 
     
Saracoğlu kapanıyor      ŞÜKRÜ Saraçoğlu Stadı’nın yeni yapılan kale arkaları ile maraton tribününün üstleri önümüzdeki hafta kapatılmaya başlanacak. Fenerbahçe yönetimi, kapatma işleminin bitimi ile birlikte, stattaki akustiğin daha etkili hale geleceğini, taraftarların da maçlara daha fazla ilgi göstereceklerini belirttiler. 
     
Umurunda mı ceza Disiplin Kurulu’na gönderilen Başkan Aziz Yıldırım ile yöneticiler, çıkacak kararı merak etmiyorlar 
     FENERBAHÇE’DE Başkan Aziz Yıldırım ile birlikte Futbol Disiplin Kurulu’na gönderilen yöneticiler Murat Özaydınlı ve Mahmut Uslu, cezayı gerektirecek bir beyanatları olmadığını söyleyip, federasyonun tavrının umurlarında olmadığını dile getirdiler. Özaydınlı, "Eğer bize ceza vereceklerse, uzun süre versinler. Başkanımıza küfür edilirken sesleri çıkmıyor. Çifte standartı bıraksınlar" dedi. 
     FUTBOL Federasyonu’na her türlü yardımı yaptıklarını, hep iyi niyetle yaklaştıklarını söyleyen Özaydınlı, "Yayın kaosu, Aziz Yıldırım’ın ilk çözdüğü iş idi. Haluk Ulusoy’u ipten döndürdük. Bize taraf olsun, istemiyoruz. Sadece adalet istiyoruz" ifadesini kullandı. Mahmut Uslu da, "Federasyon başkanı devamlı Allah’a sığınıyor. Biz de onu Allah’a havale ettik. Kimseye hakaret etmedik. Adalet istedik" diye konuştu. 
     
Başkan haklı      FUTBOL Federasyonu’na ağır eleştiriler getiren Başkan Aziz Yıldırım’ı taraftarlar haklı buldu."Fenerbahçeninse si.com" isimli internet sitesinde düzenlenen ankete katılanlar, Yıldırım’ın çıkışına destek verdiler. Oylamaya katılanların yüzde 97’si başkanın arkasında yer aldı. 
     



 SPOR 





























</TEXT>
</DOC>
