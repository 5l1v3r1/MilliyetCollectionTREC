<DOC>
<DOCNO> 78441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun05.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
90 yaşındaki kadın Londra Maratonu'nu tamamladı 
</HEADLINE>
<TEXT>

     İngiltere'nin başkenti Londra'da, bu yıl 22'ncisi yapılan Londra Maratonu'nu tamamlayanlar arasında 90 yaşındaki bir İskoç kadın da yer alıyor. 
     Uzun mesafe koşuya 71 yaşında başlayan ve 16'ncı kez Londra Maratonu'na katılan Jenny Wood Allen, 42.195 kilometrelik yarışı yardım almadan 11 saat 34 dakikada tamamlamayı başardı. 
     Bu başarısıyla, maraton koşularını tamamlayabilen en yaşlı kişiler arasındaki yerini alan Allen, yarıştan sonra yaptığı açıklamada, ''Dizlerim çok ağrıyor ve uyluğumda acı hissediyorum, ancak yarışı tamamlamaya kararlıydım'' dedi. 
     Şimdiye kadar katıldığı 50 maratonun tümünü başarıyla tamamlayan ve arkadaşlarının tavsiyesiyle yarışa katılan Allen, bunun kendisi için son maraton koşusu olabileceğini, ancak son yarışı olmayacağını söyledi. 
     Gençliğinde kısa mesafe bisiklet yarışçısı olan Allen, bundan sonra daha kısa mesafeli yarışlara konsantre olacağını da belirtti. 
     





</TEXT>
</DOC>
