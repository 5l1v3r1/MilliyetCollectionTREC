<DOC>
<DOCNO> 92056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur10.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Serin ve yağışlı hava geliyor... 
</HEADLINE>
<TEXT>

     Yurdun kuzeybatı kesimleri, yarın Balkanlar üzerinden gelen nispeten serin ve yağışlı havanın etkisine giriyor. Normalleri üzerinde bulunan hava sıcaklıkları ise Trakya'da 8-10, yurdun kuzey kesimlerinde ise 4-6 derece azalacak. 
     Devlet Meteoroloji İşleri Genel Müdürlüğü'nden alınan bilgiye göre, yarın çarşamba Balkanlar üzerinden gelen nispeten serin ve yağışlı hava, yurdun kuzey kesimlerinde yağışlara ve hava sıcaklıklarının düşmesine neden olacak. 
     Buna göre, yarın, Marmara'nın kuzey ve doğusu, Batı Karadeniz, İç Anadolu'nun kuzeybatısı ile Afyon ve Kütahya çevreleri sağanak ve gökgürültülü sağanak yağışlı, diğer yerler ise açık ve az bulutlu olacak. 
     Orta ve Doğu Karadeniz, İç Anadolu'nun doğusu, Doğu Anadolu'nun kuzeyi ile Marmara'nın doğusu 27 Haziran Perşembe günü sağanak ve gökgürültülü sağanak yağışlı geçecek. Yurdun diğer yerlerinde ise parçalı ve az bulutlu bir hava yaşanacak. 
     Doğu Karadeniz, Doğu Anadolu'nun kuzeydoğusu ve Batı Karadeniz'in iç kesimleri ile İç Anadolu'nun kuzeybatısında 28 Haziran Cuma günü, sağanak ve gökgürültülü sağanak yağış bekleniyor. Yurdun diğer yerleri ise açık ve az bulutlu olacak. 
     Önümüzdeki üç gün normalleri civarında seyredecek olan hava sıcaklıkları, hafta sonunda artacak. 
     





</TEXT>
</DOC>
