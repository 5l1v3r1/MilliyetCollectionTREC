<DOC>
<DOCNO> 74004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun25.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da göç yasası kabul edildi 
</HEADLINE>
<TEXT>

     Federal İçişleri Bakanı Otto Schily tarafından hazırlanan ve 1 Mart'ta Federal Meclis'te kabul edilen Göç Yasası, bugün Federal Eyalet Temsilcileri Meclisi'nde Bundesrat onaylandı. 
     Yasanın kabul edilmesinde, Sosyal demokrat Parti'li SPD 
     Brandenburg Eyaleti Başbakanı Manfred Stolpe'nin, eyaleti adına verdiği ''evet'' oyu etkili oldu. 
     Eyaletin Hıristiyan Demokrat Birlik Parti'li İçişleri Bakanı Jörg Schönbohm, daha önce yaptığı konuşmada, Federal hükümetin Göç Yasası'nı mecliste zorla kabul ettirdiği gerekçesiyle ''hayır'' oyu kullanacağını söylemişti. Ancak Eyalet Temsilcileri Başkanı Klaus Wowereit'ın oylamada sadece eyalet başbakanının oy kullanabileceğini belirtmesi üzerine, Schönbohm oy kullanamadı. Wowereit, bunun üzerine Stolpe'ye kararını 3 kez sordu. Stolpe'nin ''evet'' oyu kullanması sonucu, yasa az bir farkla kabul edilmiş oldu. 
     Thüringen Eyaleti Başbakanı Bernhard Vogel, Wowereit'ı anayasaya aykırı davranmakla suçladı. 
     Hessen Eyaleti Başbakanı Roland Koch da, karara itiraz ederek, Wowereit'ın, sonucu manipüle ederek etkilediğini söyledi. Federal İçişleri Bakanı Otto Schily, Temsilciler Meclisi'nde yaptığı konuşmada, tüm kuruluşların Göç Yasası'nı desteklediklerine dikkati çekerek, ''Hem işverenlerin, hem de sendikaların birlikte böyle bir yasayı desteklemeleri, aslında görülmüş bir şey değil. Bu yasa ile modern ve göçü yönlendiren bir politika izlenecek'' dedi. 
     Muhalefet partilerinin tüm görüşme tekliflerini yerine getirmeye çalıştığını ve görüş ayrılıklarının çok büyük olmadığını tespit ettiğini belirten Schily, ''İsteklerini yüzde yüz kabul ettirmeye çalışanlar, aslında Göç Yasası'nı istemiyor demektir. Göç Yasası her durumda, şimdiki kontrolsüz durumdan daha iyidir'' diye konuştu. 
     Ülkedeki işsizliğe rağmen bazı sektörlerde yabancı işgücüne ihtiyaç olduğunu vurgulayan Schily, ''Kalifiye yabancılara ihtiyacımız var. Yeşil Kart uygulaması ile bilgisayar alanında ülkemize gelen yabancılar, Almanlar için de istihdam imkanları yarattılar'' şeklinde görüş belirtti. 
     Göç Yasası'nda Avrupa standartlarına uygun düzenlemeler yaptıklarına işaret eden Schily, ''Şimdiki yasalara göre, ülkemize gelen Nobel Barış Ödülü sahibi kişiler bile sürekli oturma izni ve eşleri için çalışma izni alamıyorlar. Yabancı üniversite öğrencileri de, eğitimlerini tamamladıktan sonra Almanya'da çalışamıyorlar. Bu nedenle de kalifiye yabancıları ülkemizde tutamıyoruz'' dedi. 
     Schily ayrıca, muhalefet partilerinin isteği doğrultusunda aile birleşimi kapsamında Almanya'ya gelecek yabancı çocukların yaş sınırını da 12'ye düşürdüklerini, uyum kursları masraflarının büyük bölümünü Federal hükümet olarak üstlendiklerini, ilticacılara daha fazla insani haklar getirdiklerini, ancak şiddet yanlısı yabancıların da hızlı şekilde sınırdışı edilmelerinin sağlanacağını belirtti. 
     Birlik partilerinin CDU CSU başbakan adayı ve Bavyera Eyaleti Başbakanı Edmund Stoiber ise Schily'nin, kendi endişelerini gideremediğini vurgulayarak, kendilerinin de göç konusunda yeni bir düzenleme istediklerini, ancak böyle bir düzenlemenin göçü artırmaması, aksine sınırlandırması ve yönlendirmesi gerektiğini söyledi. 
     Bavyera eyaletinde her yıl yaklaşık 500 bin yabancının uyumunu sağlamaya çalıştıklarını ve bu yabancıların büyük bölümünün sosyal sigorta sistemlerine yük olduğunu ifade eden Stoiber, Schily'nin, bu sorunlar çözülmeden göçün daha da artırılmasını istediğini savundu. 
     Stoiber, Göç Yasası'nın Federal Eyalet Temsilcileri Meclisi'nin Uzlaşma Komisyonu'nda ayrıntılı şekilde ele alınması ve halkın büyük çoğunluğu tarafından desteklenmesi gerektiğini kaydetti. 
     Sosyal Demokrat Parti SPD ile Hıristiyan Demokrat Birlik Partisi CDU tarafından yönetilen Brandenburg eyaletinin SPD'li Başbakanı Manfred Stolpe, yasada bazı eksiklikler görmesine rağmen, yasanın geciktirilmesi durumunda bundan herkesin zarar göreceğini söyledi. 
     Aynı eyaletin CDU'lu İçişleri Bakanı Jörg Schönbohm ise eyaletteki iktidar ortağı SPD ile anlaşmaya varılamaması durumunda çekimser oy kullanması gerekmesine rağmen, Federal hükümetin, partisinin isteklerini yeteri kadar dikkate almayarak yasayı Federal Meclis'ten ''zorla'' geçirmesi nedeniyle ''hayır'' oyu kullanacağını bildirdi. 
     Federal hükümetin, Brandenburg eyaletindeki yönetimi bilinçli olarak zor durumda bıraktığına işaret eden Schönbohm, ''Gerçekten de bir ara uzlaşmaya çok yakındık. Ama daha sonra yine değişiklik yaptınız ve Göç Yasası'nı zorla meclisten geçirdiniz. Göç Yasası'nı Uzlaşma Komisyonu'nda ele alamaz mıydık '' diye konuştu. 
     Saarland Eyaleti Başbakanı ve CDU Partisi Göç Komisyonu Başkanı Peter Müller, gerçekte Almanya'da çok büyük bir göç baskısı olduğunu vurgulayarak, Göç Yasası'nın Temsilciler Meclisi Uzlaşma Komisyonu'nda görüşülerek büyük ölçüde değiştirilmesi gerektiğini savundu. 
     
     "Yasa göcü arttırmaz" 

     SPD'li Rheinland-Pfalz Eyaleti Başbakanı Kurt Beck ve Aşağı Saksonya Eyaleti Başbakanı Peter Gabriel, yasanın göçü artırmadığını, Almanya'nın belirli sektörlerde kalifiye yabancılara ihtiyacı olduğunu belirtirken, CDU'lu Hessen Eyaleti Başbakanı Roland Koch ile Saksonya Eyaleti Başbakanı Kurt Biedenkopf, yasa üzerinde yeteri kadar görüşülmediği gerekçesiyle yasanın Uzlaşma Komisyonu'nda ele alınmasından yana görüş belirttiler. 
     Oylamadan sonra itirazlar nedeniyle oturuma ara verildi. Eyalet Temsilcileri Meclisi'nde kabul edilen yasa, Cumhurbaşkanı Johannes Rau'nun imzasına sunulacak. Rau'nun yasayı onaylaması halinde Hıristiyan Demokrat Birlik partisi CDU ve Hıristiyan Sosyal Birlik partisi CSU Anayasa Mahkemesi'ne başvurarak, yasanın durdurulmasını isteyebilecek. 
     






</TEXT>
</DOC>
