<DOC>
<DOCNO> 68130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sondun17.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "Saddam devrilince ne olacak .." 
</HEADLINE>
<TEXT>

     Irak Devlet Başkanı Saddam Hüseyin'in devrilmesi konusunda Bush yönetimi içerisinde konsensüs oluştuğunu yazan New York Times gazetesi, ''Saddam'dan sonra ne olacak '' sorusuna cevaben çeşitli görüşler yayınladı. 
     Gazete, Reagan döneminde dışişleri bakan yardımcısı olan Richard Perle'in ''Saddam devrildikten sonra yerine başka biri yönetime el koyacaksa, yazık olur'' ifadesine yer verdi ve Perle'in ''Buna rağmen, Irak'ta en kolay yapılacak şey, bir darbe'' sözlerini aktardı. 
     Gazeteye görüş belirten, eski başkan yardımcısı Al Gore'un ulusal güvenlik danışmanı Leon Fuerth da, ''ABD Saddam'dan kurtulmalıdır. 
     Ancak Saddam'ı, biz hazır olduğumuz zaman devirmeliyiz'' şeklinde konuştu. 
     Fuerth, ''amacın, Saddam'dan sonra, sıradaki ikinci kötü adamı iş başına getirmek değil, federal bir demokrasi kurmak ve ülkedeki 3 azınlık grubunu oluşturan Kürtler, Sünniler ve Şiilerin tam anlamıyla temsil edilmelerini sağlamak olduğunu'' ifade etti ve ''Irak'ın ülke bütünlüğünün korunmasının, İran'ın yayılmacılığına karşı set oluşturacağını'' savundu. 
     Gazete, senatör Chuck Hagel'in ''parçalanmış bir Irak'ın bugünkünden daha tehlikeli olacağı'' yolundaki görüşüne de yer verdi ve Suudilerin, Saddam'ın Irak içinden gelecek bir hareketle devrilmesini tercih ettiklerini yazdı. 
     






</TEXT>
</DOC>
