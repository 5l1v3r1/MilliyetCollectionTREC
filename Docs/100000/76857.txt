<DOC>
<DOCNO> 76857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur08.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tükürük köftesine dikkat.. 
</HEADLINE>
<TEXT>

     Ondokuz Mayıs Üniversitesi OMÜ 
     Ziraat Fakültesi tarafından yapılan araştırmada, halk arasında ''tükürük köftesi'' olarak bilinen açıkta satılan köftelerin yüksek miktarda mikrop ve bakteri içerdiği belirtildi. 
     Ziraat Fakültesi Gıda Mühendisliği Bölümü Öğretim Üyesi Yrd. Doç. 
     Dr. Mustafa Evren, ''Piyasada açıkta el arabalarında satılan köftelerin mikrobiyolojik özellikleri'' konulu araştırmasında, kentin çeşitli yerlerindeki 12 seyyar köfteciden örnekler alarak analiz yaptı. 
     Evren, köfte örneklerinde, insan sağlığı için risk oluşturacak çoklukta mikroorganizmaya rastladığını söyledi. 
     Kentin çeşitli semtlerinde satış yapan köfte arabalarından 12 pişmiş, 12 çiğ örnek alınarak üründe bozulmaya neden olan mikroorganizmaların 
     araştırıldığını anlatan Evren, ''Bu mikroorganizmalar, ürünü bozduğu gibi insan sağlığını da olumsuz yönde etkiliyor. Çok fazla miktarda ekoli, koliform grubu mikroorganizma bulunuyor'' dedi. Köftelerde bulunan mikrop ve bakterilerin vereceği zararın her insanda farklı olabileceğini belirten Evren, ''Özellikle de çocuklarda ve yaşlılarda çok daha fazla risk oluşturabilir. Bazı besinlerde bu mikrop ve bakterilerin zarar vermeyeceği miktar ortalama bellidir. Ancak, köfte için böyle bir rakam yok. Ama sonuç, bu köftelerdeki mikrop ve bakteri miktarı o kadar yüksek ki insan sağlığı açısından büyük riskler doğurabilir'' diye konuştu. Evren, bu köftelerde belirlenen yüksek düzeydeki mikroorganizma sayılarının, üretim sırasında hijyene dikkat edilmemesi anlamına geldiğini ve yetkili kişi ve kurumlarca sık sık yapılması gerektiğini kaydetti. 
     






</TEXT>
</DOC>
