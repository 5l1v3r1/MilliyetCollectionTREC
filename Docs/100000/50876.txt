<DOC>
<DOCNO> 50876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun08.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin planları Somali'yi korkuttu.."Bizde Bin Ladin kampı yok" 
</HEADLINE>
<TEXT>

     Amerikan yönetiminin, terörizme karşı Afganistan'da başlattığı kampanyayı, Irak'ın yanı sıra Somali, Endonezya ve Filipinler'e de taşıma ihtimali üzerinde durduğu iddiaları, Somali'yi endişeye sürükledi. 
     Bu konudaki iddialar üzerine bir açıklama yapan Somali'deki geçici yönetimin Devlet Başkanı Abdülkasım Salat Hasan, ülkesinde Usame bin Ladin'in örgütü El Kaide'nin terörist eğitim kampları bulunduğu yolundaki iddiaları yalanlayarak, Somali'nin gerçeğin bulunması için işbirliği yapmaya hazır olduğunu bildirdi. 
     Devlet Başkanı Salat Hasan, Kenya'nın başkenti Nairobi'de düzenlediği basın toplantısında, ''El Kaide'nin ismini 11 Eylül'deki saldırılardan sonra duyduğunu'' söyleyerek, ''ülkede yabancıların terörist kampı kurmalarına izin vermeyeceklerini'' belirtti. 
     Somali Devlet Başkanı, bu konudaki iddiaları, ülkesinin ve ulusal geçiş hükümetinin düşmanlarının ortaya attığını savundu. 
     Öte yandan, Nairobi'deki Batılı diplomatik kaynaklar, ABD'nin terörizmle savaşım kampanyası çerçevesinde Somali'de çeşitli tipte eylem planları hazırladığını bildirdiler. 
     Amerikan askeri makamlarının, karadan müdahalenin de dahil olduğu bazı planlar üzerinde çalıştıklarını belirten aynı kaynak, ''ancak plan hazırlamanın, bunların yürürlüğe konulacağı anlamına gelmediğinin'' altını çizdi. 
     Batılı kaynaklar, ''Somali'nin baştan beri konuşulduğunu, ancak Amerikan tarafının son zamanlarda bu konudaki baskısını artırdığını'' belirttiler. 
     Amerikalı bir yetkili de terörizmle savaşımda '' birçok seçenek'' bulunduğunu ve Somali'nin de bunlardan birisi olduğunu kaydetti. 
     ''11 Eylül saldırılarından hemen sonra Somali'ye askeri harekat olasılığının ortaya çıktığını ve El Kaide ile bağlantısı olduğundan şüphelenilen El İttihad El İslamiye isimli köktendinci örgütün de hedef olarak belirlendiğini'' belirten aynı kaynaklar, ''ABD'nin derhal bu örgütü izlemeye aldığını ve örgütün hekim yetiştirmek veya polis eğitmek gibi faaliyetlerinin de ortaya çıkarıldığını'' kaydettiler. 
     Somali'de El Kaide, 1993 yılında, adamları 18 Amerikalı BM barış gücü askerini öldüren ''savaş ağası'' Muhammed Aidid'i desteklemişti. 
     Somali'nin ayrıca, Kenya ve Tanzanya'daki ABD büyükelçiliklerine 1998'de girişilen ve 224 kişinin öldüğü saldırıların geri üssü 
     olmasından kuşku duyuluyor. 
     Amerikan The Washington Post gazetesi, Afganistan'dan sonra Amerikan kuvvetlerinin Irak'ı hedef alabileceğini ancak Somali, Endonezya ve Filipinler'in de sırada olduğunu yazmış, bu ülkelerdeki İslamcı gruplara karşı, askeri, istihbari, ekonomik önlemlerin planlandığı da ileri sürmüştü. 
     Gazete, Amerikan yönetiminin, Afganistan'da saklanan Suudi terörist Usame bin Ladin'in, Somali'ye kaçması ihtimaline karşı, bu ülkeye yönelik harekat planları geliştirdiğini de savunmuştu. 
     ABD Dışişleri Bakanlığı, Pentagon, Merkezi İstihbarat Teşkilatı CIA ve Ulusal Güvenlik Konseyi yetkililerinin oluşturduğu bir çalışma grubunun, son üç haftadır, Somali'de de faaliyet gösteren terör örgütü El Kaide'yi ele aldığı da gazetenin haberinde belirtilmişti. 
     The Washington Post'a konuşan Amerikan yönetimi yetkilileri, Amerikan özel kuvvetlerinin, Somali'deki yerel güçlerle birlikte veya Somali'nin komşusu Etiyopya ile El Kaide'ye karşı operasyon düzenlenmesinin değerlendirildiğini kaydetmişti. 
     






</TEXT>
</DOC>
