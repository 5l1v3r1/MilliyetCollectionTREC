<DOC>
<DOCNO> 98933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo22.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe 2 Ağustos'ta sezonu açıyor... 
</HEADLINE>
<TEXT>

     Fenerbahçe'de, 2 Ağustos Cuma günü yapılacak 2002-2003 sezonu açılış töreninin programı açıklandı. 
     Kulübün resmi internet sitesinden yapılan açıklamaya göre, Fenerbahçe Şükrü Saracoğlu Stadı'nda saat 19.00'da başlayacak etkinlerin yanı sıra, Devlet Bakanı Fikret Ünlü'nün, Hollanda'da yapılan Yelken 4.7 Laser Sınıfı Dünya Şampiyonası'nda birinci olan Fenerbahçeli sporcu 17 yaşındaki Tuğçe Subaşı'na bir plaket vereceği belirtildi. 
     Bakan Ünlü'nün, geçen haftalarda İstanbul'da gerçekleştirilen Balkan Gençler Yüzme Şampiyonası'da 200 metre kelebek yarışında 2.25.07'lik derecesiyle Balkan Şampiyonu olan Cansu Hatipoğlu'nu da plaket vererek ödüllendireceği kaydedildi. 
     
     UCHE DE UNUTULMADI 

     Türk vatandaşlığına geçerek Deniz Uygar ismini alan Fenerbahçe'nin eski futbolcusu Nijeryalı Uche de açılış töreninde, sarı-lacivertli kulübe hizmetlerinden dolayı bir plaketle ödüllendirilecek. 
     Fenerbahçe'ye 1993-94 sezonunda transfer edilen ve 9 sezon sarı-lacivertli formayı giyerek rekor kıran Uche, yeni sezonda İstanbulspor formasıyla Birinci Süper Lig'de mücadele edecek. 
     Açılış töreni etkinlikleri, sarı-lacivertli takımın Yugoslavya'nın Kızılyıldız Belgrad takımıyla saat 21.00'de yapacağı hazırlık maçıyla sona erecek. 
     KIZILYILDIZ BELGRAD MAÇI BİLET FİYATLARI Kulübün resmi internet sitesinden yapılan açıklamaya göre, sarı-lacivertliler karşılaşmayı kale arkasından 5, numaralı tribünden 10, maraton üst tribününden 25 ve maraton alt tribününden VIP 50 milyon liraya izleyebilecek. 
     Sarı-lacivertli kulübün büyük gelir beklediği sezon açılış maçının biletleri yarından itibaren Biletix bayilerinde satışa çıkacak. 
     





</TEXT>
</DOC>
