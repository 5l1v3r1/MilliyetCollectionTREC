<DOC>
<DOCNO> 90382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sontur07.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Havalar ısındı... Ne yemeli, ne giymeli, neler yapmalı .. 
</HEADLINE>
<TEXT>

     Uzmanlar, güneş çarpması, gıda zehirlenmesi, bitkinlik ve kramp ile solunum sistemi ve sıvı kaybının neden olduğu hastalıklara yol açabilen aşırı sıcaklara karşı uyarılarda bulundu. 
     İstanbul İl Sağlık Müdürü Dr. Osman Karaaslan, yaptığı açıklamada, sıcaklık artışları nedeniyle ortaya çıkabilecek rahatsızlıklara dikkati çekerek, özellikle çocuk ve yaşlılar ile kalp ve şeker gibi kronik hastalığı bulunanların, riskli saatler olan 11.00-15.00 arasında dışarı çıkmamaları gerektiğini bildirdi. 
     Aşırı sıvı kaybına bağlı yorgunluk, halsizlik, iç sıkıntısı, aşırı terleme, nabız zayıflığı ve dolaşım bozukluğunun oluşabileceğine işaret eden Dr. Karaaslan, bu durumdaki kişiye tıbbi müdahale yapılması ve hemen sıcak ortamdan uzaklaştırılmasının önemini vurguladı. 
     Dr. Karaaslan, ardından hastanın uzanmasının sağlanması ve bilinci yerindeyse 1 litreye yakın su içirilmesi, ayrıca, vücudundaki sıkı giysilerin çıkarılarak baş ve vücudunun ıslatılması gerektiğini anlatarak, şunları kaydetti 
     ''Özellikle çocuk ve yaşlılar ile kalp ve şeker gibi kronik hastalığı bulunanların, riskli saatler olan 11.00-15.00 arasında dışarı çıkmamaları, serin yerleri tercih edip bol sıvı almaları gerekir. Dışarı çıkılması zorunlu durumlarda şapkayla korunulmalıdır. 
     Çocukların güneşe doğrudan maruz kalmamalarına özen gösterilmelidir. Açık alanda, korunmasız şartlarda uzun süre kalınmamalı ve çalışılmamalıdır. Güneşin ultraviyole ışınlarından korunmak için koruyucu kremler kullanılmalı ya da güneş ışınları dolaylı alınmalıdır. Bol, ince, rahat ve açık renk giysiler giyilmelidir. 
     Sulu ve hafif gıdalar alınmalı, haşlanmış sebze ile meyve tercih edilmeli, yağlı gıdalar ve alkolden kaçınılmalıdır.'' Özellikle yaşlı ve kronik hastalara sıcak günlerde aşırı efor harcamaktan kaçınmalarını öneren Dr. Osman Karaaslan, sık sık ılık duş almakta yarar olduğunu sözlerine ekledi. 
     
     BESLENME UZMANININ ÖNERİLERİ 
     Baykent Tıp Merkezi Obezite Kliniği Sorumlusu beslenme uzmanı Dr. Osman Bulutlar da bazı yaz meyvelerinin kan şekerini yükselttiğini vurgulayarak, ''Karpuz, kavun, kiraz ve bununla birlikte muz, patates ile pişmiş havucun fazla yenmemesine dikkat edilmeli'' dedi. 
     Özellikle çocuklar, kalp ve damar rahatsızlığı bulunanlar ile katı diyet uygulayan kadınların beslenmelerine özen göstermeleri gerektiğini belirten Dr. Bulutlar, et ve şarküteri ürünlerindeki bozulmaların da zehirlenmelere yol açtığını vurguladı. 
     Dr. Bulutlar, yaz döneminde sağlıklı beslenmeye ilişkin, şu önerilerde bulundu 
     ''Kahvaltı, günün enerji ihtiyacını karşılayabilmek için çok önemli. Bu nedenle karbonhidrat ağırlıklı olmalı. Şekerli ürünler yerine, şekersiz marmelatlar ve yağsız peynirler tercih edilmeli. Maya kullanılmadan hazırlanan ekmekler ve yağ oranı azaltılmış sütler tüketilmeli. Günün en aktif zamanı olan öğle saatlerinde protein ve yağ karışımları alınmalı. Akşam yemeği de sebze ve karbonhidrat ağırlıklı olmalı. 
     Meyveler daha çok aç karnına ya da yemeklerden 1-1.5 saat sonra yenilmeli. 
     Sıcaklar nedeniyle meydana gelen sıvı kaybını telafi etmek için, gün boyunca bol su içilmeli.'' Kalp-damar hastalarının kırmızı etten uzak durmaları gerektiğini belirten Dr. Bulutlar, böyle kişilere öğünlerinde bol sebzeye yer vermelerini, ayrıca balık yemelerini önerdi. 
     Dr. Bulutlar, tatillerde içki tüketiminin arttığına da dikkati çekerek, aşırı sıcaklarda alkol alınmaması, ancak alkolden vazgeçemeyenlerin antioksidan etkisi bulunan şarabı tercih etmeleri gerektiğini kaydetti. 
     Aileler arasındaki yaygın görüşün aksine çikolata ve dondurmanın çocuklar için iyi bir besin kaynağı olduğunu ifade eden Dr. Bulutlar, ''Çocuklar için kakao oranı yüksek, şeker oranı düşük çikolatalar önemli bir besin. Bununla birlikte dondurma, bu sıcaklarda rahat tüketilebilecek en iyi tatlardan biri'' diye konuştu. 
     





</TEXT>
</DOC>
