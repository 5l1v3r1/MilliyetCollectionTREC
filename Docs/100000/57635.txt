<DOC>
<DOCNO> 57635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sonspo10.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor tepkili "Türkiye'de hakemlere güven bunalımı var" 
</HEADLINE>
<TEXT>

     Birinci Süper Lig'de dün Gençlerbirliği depllasmanıdan son dakikada yediği penaltı golüyle 1-1'lik beraberlikle dönen Trabzonspor'da, kulüp asbaşkanı Ömer 
     Gürsoy, ''Türkiye'de hakem konusunda güven bunalımı vardır'' dedi. 
     Avrupa'daki hakemlerin de hata yaptığını ancak orada bir güven bunalımının yaşanmadığını ifade eden Gürsoy, ''Türkiye'de hakemler hata yaptığı zaman arkasında kasıt aranıyor. Çünkü hakemlere karşı güven bunalımı var. Türk futbolunu yönetenler bu güveni sağlamak zorundadırlar. Bunun kaldırılması objektif idareyle mümkündür'' diye konuştu. 
     Gençlerbirliği Kulübü Başkanı İlhan Cavcav'ın dünkü maçtaki davranışlarına büyük tepki gösteren Gürsoy, konuşmasına şöyle devam etti 
     ''Maçın hakemi Orhan Erdemir, küfürlü tezahuratın ardından anons yaptırıp, soyunma odasına iniyor. Gençlerbirliği Başkanı Cavcav'da soyunma odasına iniyor. Hakemle mücadele, kavga yapıyor ve hakem daha sonra maçı yönetirken, ilgisi olmayan bir penaltı kararı veriyor. Tüm bunlara rağmen Gençlerbirliği başkanı hakemi suçluyor. Artık Türk hakemi güven sağlamak zorundadır.'' Bu sezon ligde istedikleri bir konumda olmadıklarını da ifade eden Gürsoy, sözlerini şöyle tamamladı 
     ''Hakem hataları da bizi ciddi oranda etkiledi. Bunu söylerken, birşey talep eder konumda değiliz. Bunun arkasına da sığınmıyoruz. Bu hakemler gökten zembille inseler dahi bu güvensiz ortamda başarılı olacaklarını sanmıyorum. Hiçbir takımın bu konuda bir güveni yok.'' 
     






</TEXT>
</DOC>
