<DOC>
<DOCNO> 77021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/guncel/agun.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşük yoğunluklu AŞİRET SAVAŞI 
</HEADLINE>
<TEXT>

Yerleşik düzene geçiş sancıları yaşayan Beritan aşireti üyeleri kooperatif başkanlığı için birbirlerine girdi. Çıkan çatışmayı jandarma güçlükle ayırdı 
     RAMAZAN YAVUZ Diyarbakır DHA 

     Güneydoğu’nun en büyük aşiretlerinden olan ve yerleşik düzene geçme mücadelesi veren Beritanlar’ın Tarımsal Kalkınma Kooperatifi’nde 3 başkan adayının taraftarları taşlarla sopalarla birbirine girdi. 
     Kavga, genel kurulun yapıldığı salondan Diyarbakır - Elazığ karayoluna taşarken, panzerli jandarma ekiplerinin çabası sonucu güçlükle önlenen çatışmada 15 kişi yaralandı, 25 kişi de gözaltına alındı. 
     Aşiretin yerleşik düzene geçmesi için 1980’de kurulan kooperatifin 22. genel kurulu, Diyarbakır - Elazığ karayolunun 12. kilometresindeki Altındağ Turistik Tesisleri’nde, 3212 delegenin katılımıyla dün yapıldı. 
     
     Önce dostluk sonra kavga 
     Geçen yıl tek aday gösterilerek başkan seçilen Musa Yeşiltaş’tan sonra diğer adaylar Fazıl Yazıcı ve Hamza Sorgucu da birer konuşma yaptı, ardından 3 başkan adayı el ele tutuşarak delegelere dostluk mesajı verdi. 
     Konuşmaların ardından seçimlere geçilmesi için 15 dakikalık ara verildiği Fazıl Yazıcı’nın yeniden kürsüye çıkarak, "Hamza Sorgucu ağabeyimiz milletvekilliğine layıktır. Kooperatif başkan adaylığından çekilmesini istiyorum" sözleri ortalığı karıştırdı. 
     
     Karayolu trafiğe kapandı 
     Yazıcı’nın sözleri üzerine Sorgucu’nun taraftarları, adaylarının çekilmeyeceğini söyleyerek kürsüye yürüdü. Bunun üzerine diğer aşiret mensuplarının da müdahalesiyle olaylar büyüdü ve üç grubun delegeleri, ellerine geçirdikleri sandalyeleri birbirine fırlatmaya başladı. 
     Salonda başlayan kavga kısa sürede sokağa taştı. Ellerindeki taş, sopa ve odunlarla birbirini kovalayarak karayoluna çıkan aşiret mensupları, burada da çatışmayı sürdürdü. Kongrenin güvenliğini sağlamak üzere bulundurulan jandarma olayları bastırmakta yetersiz kalınca, takviye gelen panzerli ekipler karayolunu trafiğe kapattı ve gerginlik güçlükle sona erdirildi. 
     



 GÜNCEL 














</TEXT>
</DOC>
