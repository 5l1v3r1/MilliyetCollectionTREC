<DOC>
<DOCNO> 72098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yasam/yas03.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tibet nere Eyfel nere 
</HEADLINE>
<TEXT>

Tibet’in Çin’den bağımsızlığını isteyen bir grup eylemci, sesini duyurmak için Paris’in simgesi Eyfel Kulesi’ni seçti 
     DIŞ HABERLER SERVİSİ 

     Fransa’nın başkenti Paris’te, Tibet yanlısı bir grup eylemci, Tibet’in 10 Mart 1959’da Çin yönetimine karşı başarısızlıkla sonuçlanan ayaklanmasının yıldönümü nedeniyle Eyfel Kulesi’ne tırmandı. 
     Dağcı olan yaklaşık 15 eylemci, kulenin birinci ve ikinci katlarına, üzerlerinde Özgür Tibet’ ve Tibet’te Barış’ yazılı mavi, turuncu ve beyaz renkli pankartlar astı. Bu arada bir grup da, kulenin çelik kirişlerine tırmanarak uzun süre slogan attı. 
     Paris İtfaiye Müdürlüğü’nden Jacques Kerdoncuff, eylemcilerin, merdivenlerden kendi istekleriyle aşağıya indiklerini söyledi. Olayla ilgili tutuklanan olmazken, kuleye asılı pankartlar da indirildi. 
     
     İntiharın da favorisi 
     Tibet, komünist Çin Halk Cumhuriyeti’nce 1950’lerin sonunda ilhak edildi. Tibet’in ruhani lideri Dalay Lama, 1959’daki ayaklanmadan sonra sürgün yönetimi kurmak için Hindistan’a kaçtı. Dünkü eylem, ABD’nin Çin’den, Dalay Lama ile diyalog kurmasını istemesinin hemen sonrasına denk geldi. 
     Dünyanın dikkatini üzerlerine çekmek isteyenler için ideal bir eylem noktası olarak görülen Eyfel, en son iki ay önce, Bask bölgesinin İspanya’dan bağımsızlığını isteyen protestocuların eylemlerine sahne olmuştu. Eyfel, aynı zamanda intihar etmek isteyenlerin de en favori mekanları arasında... 
     



 YAŞAM 
























</TEXT>
</DOC>
