<DOC>
<DOCNO> 96157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko04.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Greenspan CEO’lara daha ağır cezalar istedi 
</HEADLINE>
<TEXT>

ABD Merkez Bankası Başkanı Greenspan, yolsuzlukların ekonomiyi olumsuz etkilediğini belirterek CEO’ların daha ağır cezalandırılması gerektiğini söyledi 
     EKONOMİ SERVİSİ 

     ABD Merkez Bankası Başkanı Alan Greenspan, dün Kongre’de yaptığı konuşmada ABD ekonomisi hakkında iyimser beklentileri olduğunu açıkladı. Ekonominin güçlü ve sağlıklı bir yapıya sahip olduğunu anlatan Greenspan, son günlerde ardı ardına patlayan şirket yolsuzluklarına değindi. Bu tür olayların, borsaları düşürdüğüne, uluslararası piyasalarda endişe yarattığına dikkat çeken Greenspan, "Daha da önemlisi skandallar tüketicinin güvenini yitirmesine ve harcamalarını kısmasına neden oluyor" dedi. 
     
     Ekonomi dayanıklı 
     Greenspan, yolsuzluklara neden olan şirket CEO’larının daha ağır cezalara tabi tutulması gerektiğini dile getirdi. Alan Greenspan, piyasada yeniden güven tesis edebilmek için usulsüz iş yapan şirketlerin hesaplarından, en üst düzeydeki yöneticilerin sorumlu tutulmasını ve bu yöneticilerin, cezai sorumluluğa tabi olmasını istedi. Greenspan şöyle konuştu, "Yöneticilerin karakterlerini değiştirme gücüne sahip değiliz. Ancak, benim kanaatimce ABD hükümeti alacağı daha sıkı ve sert tedbirlerle bu tür davranışların önüne rahatlıkla geçebilir" 
     
     Milli servet kayboluyor 
     Greenspan, ekonomideki belirsizlik ortamına dikkat çekerek FED’in düşük faiz politikasını ekonomik iyileşme belirtileri görünene dek sürdüreceğini kaydetti. Greenspan, ekonominin dikkat çekici bir dayanıklılık göstermekle birlikte son olayların bunalımını üzerinden atamadığını, sadece borsadaki olayların değil, 11 Eylül saldırıları ve geçen yılki resesyonun etkilerinin de sürdüğünü ifade etti. 
     ABD bütçesinin 165 milyar dolar açık vermesinin beklendiğini ve bunun son beş yılın en yüksek bütçe açığı olduğuna dikkat çeken Greenspan, "1980’lerin başında kronik bütçe açıklarını kontrol altına almış, milli serveti artırmıştık. Bu birikimlerin büyük bölümü kayboldu" dedi. 
     
Hükümet daha disiplinli olmalı’      ABD Merkez Bankası Başkanı Alan Greenspan, hükümetin, 165 milyar dolara ulaşan bütçe açıklarını bir an önce disiplin altına alması gerektiğini söyledi. 
     Federal bütçenin vakit kaybetmeden mali disiplin altına alınması gerektiğini dile getiren Greenspan, "Yönetim ve Kongre federal bütçeyi disiplin altına alarak ve bir takım tedbirlerle uzun dönemli büyüme hedefine çok değerli katkılar sağlayacaktır" dedi. 
     Geçtiğimiz günlerde ABD bütçesinin 165 milyar dolar açık vereceği ve bu açığın 1997 yılından bu yana en kötü bütçe açığı olması ile ilgili de konuşan Greenspan bunu kısa dönemli bir durum olarak değerlendirdi ve uzun dönemli kimi ipuçlarının da iyi durumda olduğunu ima etti. Greenspan şöyle konuştu "Ancak maalesef son 15 yılda federal bütçe kararlarının alınmasında önemli işlev gören disiplin mekanizmaları erozyona uğramıştı" 
     



 EKONOMİ 





























</TEXT>
</DOC>
