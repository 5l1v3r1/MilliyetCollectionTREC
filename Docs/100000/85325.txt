<DOC>
<DOCNO> 85325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur20.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu Perinçek "Fogg'un mesajları e-mail ile geldi" 
</HEADLINE>
<TEXT>

     İşçi Partisi İP Genel Başkanı Doğu Perinçek'in, AB Komisyonu Türkiye Temsilcisi Karen Fogg'un elektronik posta mesajlarını açıkladığı gerekçesiyle 3 yıla kadar hapis cezası istemiyle yargılanmasına başlandı. 
     Beyoğlu 13. Asliye Ceza Mahkemesi'ndeki duruşmaya, tutuksuz yargılanan Doğu Perinçek ile 5 avukatı katıldı. 
     Perinçek sorgusunda, partisinin İstanbul İl Başkanlığı'nda 7 Şubat 2002 tarihinde yaptığı toplantıda kamuoyuna açıkladığı elektronik 
     posta mesajlarının, kendilerine bu tarihten birkaç ay önce geldiğini bildirdi. Hakim tarafından, ''mesajların kendisine nasıl ulaştığı ve kim tarafından gönderildiği'' sorulan Perinçek, ''Nasıl ki, Kurtuluş Savaşı sırasında İngiliz Gizli Servisi'nin mesajları Atatürk'ün eline geçtiyse, bizim elimize de bunlar geçmiştir'' diyerek, mesajların kendisine internet aracılığıyla ve değişik yollarla geldiğini söyledi. Karen Fogg'un çeşitli şahıslarla, kurumlarla ve AB ile ilgili mesajlarının parti kurmayları, uzmanlar tarafından incelendiğini ve araştırma yapıldığını belirten Perinçek, ''Türkiye'nin bağımsızlığını koruma görevinin bizim omuzlarımıza düştüğünü anladık. Bu nedenle 7 Şubat 2002 günü partinin il binasında ilk kez mesajları kamuoyuna açıkladım'' diye konuştu. Hakimin, ''bu açıklamanın suç oluşturduğunu bilip bilmediğini'' sorduğu Perinçek, ''İdam cezası bile verilse ben bunu yaparım'' dedi. 
     
     SUÇ DUYURUSU TALEBİ 
     Perinçek daha sonra, ''Türkiye Devleti aleyhine suç işledikleri'' gerekçesiyle, Karen Fogg ile Devlet Bakanı ve Başbakan Yardımcısı Mesut Yılmaz, Dışişleri Bakanı İsmail Cem, AB Genel Sekreteri Volkan Vural, İsveç Büyükelçisi Selim Kuneralp, Fogg'un faaliyetlerine iştirak ettiğini ileri sürdüğü gazeteci ve sendikacılar hakkında da suç duyurusunda bulunulmasını istedi. 
     Bu istem, aynen tutanaklara geçirildi. 
     Perinçek'in avukatlarından Mehmet Aytekin de, ''bilişim'' suçlarına ilişkin TCK'nın 525'nci maddesi kapsamında ele alınacak fiillerde kasıt bulunması gerektiğine dikkat çekerek, müvekkilinin, Karen Fogg'un binlerce elektronik posta mesajından sadece Türkiye aleyhine olanları açıkladığını belirtti. 
     Hakim, Şişli Cumhuriyet Savcılığı'nın, aynı konuya ilişkin olarak Perinçek'in bir televizyon kanalındaki konuşmaları nedeniyle başlattığı soruşturmanın bu davayla birleştirilmesi amacıyla yazı yazılmasını kararlaştırdı. 
     Suç duyurusu işlemlerinin daha sonraki aşamalarda değerlendirilmesini öngören hakim, duruşmayı eksikliklerin giderilmesi amacıyla erteledi. 
     Dava nedeniyle bir grup partili de Beyoğlu Adliyesi'ne gelerek genel başkanlarına destek verdi. 
     
     İSTENEN CEZA 
     Beyoğlu Cumhuriyet Savcılığı'nca hazırlanan iddianamede, Doğu Perinçek'in, İP'in İstanbul İl Başkanlığı'nda 7 Şubat 2002 günü yaptığı basın toplantısında, AB Türkiye Temsilcisi Karen Fogg'un elektronik posta mesajlarını açıkladığı ifade ediliyor. 
     Bu açıklamanın, ''Bilişim Alanındaki Suçları'' düzenleyen TCK'nın 525. maddesi uyarınca suç sayıldığı anlatılan iddianamede, Perinçek'in 
     bu nedenle ''Bilgileri otomatik işleme tabi tutmuş bir sistemde yer alan programı, verileri veya herhangi bir unsuru başkasına zarar vermek üzere kullanmak, nakletmek veya çoğaltmak'' suçundan, 1 yıldan 3 yıla kadar hapis cezasına çarptırılması isteniliyor. 
     





</TEXT>
</DOC>
