<DOC>
<DOCNO> 69354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/guncel/gun02.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hacılara kurban şoku 
</HEADLINE>
<TEXT>

Kutsal topraklarda kurban kesmeye niyetlenen hacı adayları, dolandırıldı. Bazı dolandırıcı şirketler, hacı adaylarına sahte kurban kuponları sattı... 
     DIŞ HABERLER SERVİSİ 

     Suudi Arabistan’da ortaya çıkarılan bir skandal hacı adaylarını şoke etti. En az 15 dolandırıcı şirketin, kendilerine başvuran hacı adaylarından para alıp karşılığında onlar adına kurban kesmedikleri, ancak hacılara kurbanlarının kesildiğini gösteren sahte belgeler verdikleri saptandı. 
     Suudi Arabistan’da kurbanların kesilip etlerinin tanzim edilmesinden sorumlu olan "Kurban Eti Değerlendirme Projesi" KEDP yetkililerinin açıklamasına göre, Mina’daki hacı adayı kamplarında faaliyet gösteren dolandırıcı şirketler, hacı adaylarını kandırıp sahte kurban kuponları sattı. 
     
Sahte dilencilere dikkat      Bu kuponları alınca kurban kestirdiklerini sanan hacı adaylarının çoğu, kutsal topraklarda kurban kesmiş olmanın verdiği huzurla ülkelerine döndü. Bir KEDP yetkilisi, dolandırıcılıkla ilgili soruşturma başlatıldığını açıklarken, hacı adaylarını kendilerinden kurban eti dilenenlere karşı da uyardı. Yetkili, sahte dilencilerin hacılardan aldıkları kurban etlerini pazarlarda sattıklarını açıkladı. Merkezi Cidde’de bulunan İslami Gelişim Bankası’nın finanse ettiği KEDP rakamlarına göre bu yıl Mina’daki beş mezbahada yaklaşık 650 bin kurbanın kesilmesi bekleniyordu. 
     
46 bin kasap çalıştı      Bu mezbahalarda 1100 veteriner, 45 bin 800 kasap görev yaptı. Geçen yıl kesilen yarım milyon kurbanın etlerinin yarısı ülkede değerlendirilirken, geri kalanı 27 Müslüman ülkedeki yardım kuruluşlarına gönderilmişti. 
     
Hacılar dönüş hazırlığında      Yaklaşık bir aydır kutsal topraklarda bulunan 100 bin dolayında Türk hacı, dün Mina’da şeytan taşladılar. Türk hacılardan ilk kafile yarın Türkiye’ye dönmek için yola çıkacak. 
     



 GÜNCEL 





















</TEXT>
</DOC>
