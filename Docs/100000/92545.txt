<DOC>
<DOCNO> 92545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/guncel/gun08.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Jet hakime para ödülü doğru mu 
</HEADLINE>
<TEXT>

ÇAPRAZ ATEŞ 
     ESRA KURT İstanbul 

     Hakimler ve Savcılar Yüksek Kurulu HSYK , mahkemelerdeki dava yoğunluğunu azaltmak için bir karar aldı. Buna göre ellerindeki dosyaların yarısını sonuca bağlayan hakim ve savcıların tazminatı yükseltilecek. Bu karar beraberinde tartışmaları da getirdi. Hızlı karar verilmesi yargıda bir takım aksaklıklara neden olur mu Hızlı karar veren hakimlere ödül doğru mu Görüşler şöyle 
     
     Özdemir Özok Türkiye Barolar Birliği Başkanı 
Para tercih olmamalı      Parayla yargıyı özdeşleştirmemek lazım. Para ve yargı birarada olmamalıdır. Yargının hızlanmasında, yönlenmesinde, para tercih olmamalı. Para ödülünün dışında, başka olanaklar sağlanmalı. Yurtdışına gönderip araştırma yapmalarını sağlamak, yabancı dil kursları gibi onurlandırıcı armağanlar verilebilir. Yargıda, para hiçbir biçimde motivasyon aracı olmamalı. Profesyonelce olacağını düşünmediğim başarı tazminatını, uygun bulmuyorum. 
     
     Mehmet Moğultay Adalet eski Bakanı 
Tazminat doğru değil      Sözü edilen başarı tazminatı, bana göre doğru değil. Sistemi iyi kurmak lazım. Çalışanlara olanak sağlamak lazım. Teşvik eder mahiyette, yargıyı da özelleştiren davranışı doğru bulmam. Yargıçlarımız başarılı. Olanak sağlanırsa, en güzel kararları vereceklerdir. Adliyelerde bugün katip, daktilo, rahat çalışma mekanı yok çoğu yerde hakimin lojmanı yok. Hakimin, özlük hakları düzeltilir ve sorunsuz bırakılırsa, yeteri kadar verim alınabilir. Bana göre bu uygulama yanlış olur. Zaten yargı işini kısa zamanda halletmeye çalışıyor. Anayasa’da davaların makul süre içinde bitirilmesi zaten var. 
     
     Nusret Demiral Ankara DGM emekli Başsavcısı 
İşi paraya dökmek yanlış      Biliyorsunuz acele işe şeytan karışır. Yadırganacak bir ortam getirmemek lazım. Bu işler parayla yapılacak işler değil. Yargının parayla ölçümlemesi yapılamaz. Bu iş gönül meselesedir, para kesesi değildir. Hakimlerimiz, Ben fazla iş çıkardım, bana fazla para verin’ düşüncesi içine sokulmamalıdır. Başarı hiçbir zaman çok dosya çıkarmakla ölçülemez. İsabetli karar vermek önemli. İsabetli karar ise o işi birden fazla ele almamak demektir. Bu işi paraya dökmek yanlış." 
     
     Şevket Kazan Adalet eski Bakanı 
Mali destek, gerekli      Elbette, hakim ve savcılarımız ağır yük altındadır. Elbette, ağır yük altında çalışan insanların, mali yönden de desteğe ihtiyaçları vardır. Çünkü kafalarının dinç olması lazım. Kendilerini biran önce ellerindeki dosyaları bitirmeye vakfetmeleri lazım. Bir hakim, bir günde 30 dosya ile çıkıyor duruşmaya. Tabii bu kadar yoğun çalışıyorlar. Herkes tatil yaparken onlar çalışıyor. Onların bir tek adli tatilleri var. Mali yönden desteklenmelerinde fayda vardır. Bu konuya olumlu bakıyorum. 
     
     Prof. Feridun Yenisey Bahçeşehir Ü. öğr üyesi 
Davaları hızlandıracak      Objektif kritere bakıldığına göre yerindedir. Daha çok çalışana, daha çok prim’ anlamındadır. Objektif ölçü olarak, yargıdaki davanın görülme süresine, o yerdeki davaların sayısına bakılmış. Büyük iller ile küçük iller arasında da eşitsizlik olmadan, objektif kriteri koymuşlar. Bu güzel. Davaların makul süre içinde bitmesini istemişler ki, Avrupa İnsan Hakları Mahkemesi AİHM de davaların makul süre içinde bitmesini istiyor. Bu yapılan düzenleme ile davaların hızlandırılması fayda getirecektir. Bu nedenle olumlu buldum. 
     
     Seyfi Oktay Adalet eski Bakanı 
Faydalı ama kalıcı değil      Türkiye’de özlük haklarını düşündüğünüzde ücretler bakımından büyük bir dengesizlik olduğu muhakkak. Bu dengesizlik hakim ve savcılar için de söz konusu. Bunlar geçici önlemler ama hiç faydası yok’ anlamında demek istemiyorum. Daha köklü çözümlere ulaşmak zorunluluğu var. Bu durum gösteriyor ki hakim ve savcıların özlük haklarında bir yetersizlik söz konusu. 
     



 GÜNCEL 

















</TEXT>
</DOC>
