<DOC>
<DOCNO> 96345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko29.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa tavan .. 
</HEADLINE>
<TEXT>

     Koalisyonu oluşturan partilerin liderlerinin 3 Kasım 2002 tarihinde erken seçim yapılması konusunda görüş birliğine varması, Borsa'da adeta bayram havası estirdi. Siyasi belirsizlik nedeniyle önünü görmekte zorlanan piyasalarda erken seçim tarihinin belli olması rahatlamaya yolaçarken, işlem hacmiyle desteklenen sert bir çıkış gerçekleşti. 
     Ulusal 100 Endeks, 968.07 puan artarak günü 10.523,72 puandan noktaladı. Hisselerdeki günlük ortalama değer artışı yüzde 10.13'e ulaştı. 
     İşlem hacminde de 965 trilyon 172 milyar 46 milyon lira ile yılın en yüksek rakamlarından biri yakalandı. 
     İMKB-30 endeksinde ise 1.313 puanlık artış gerçekleşti ve endeks 13.438 puan oldu. 
     Borsa'daki coşku, alternatif para piyasalarında da olumlu etki yaptı. Döviz fiyatları ve faizler geriledi. Dolar, 1 milyon 656 bin liraya indi. 
     Şubat 2001 krizinden bu yana sıkıntılı bir seyir izleyen Borsa, en son 27 Nisan 2001 tarihinde Devlet Bakanı Kemal Derviş'in IMF'den ek 10 milyar dolarlık kaynağa ilişkin açıklamasıyla aradığı morali bulmuştu. Haber, para piyasalarında adeta bir bayram havası estirirken, hisse senetleri ortalama yüzde 13.53 oranında değer kazanmıştı. 
     

     
</TEXT>
</DOC>
