<DOC>
<DOCNO> 62220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/soneko21.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cep telefonundan "görüntülü iletişim" geliyor 
</HEADLINE>
<TEXT>

     Ulaştırma Bakanı Oktay Vural, görüntülü mobil iletişim teknolojilerinin bu yıl içinde lisans çalışmalarının tamamlanmasının ardından 2003 yılında Türkiye geneline yayılacağını bildirdi. 
     Ericsson Türkiye, WCDMA World Tour ile geleceğin iletişim teknolojisi olan 3G ''Üçüncü Kuşak Mobil Teknolojileri''ni tanıttı. 
     Tanıtım kapsamında Ulaştırma Bakanı Oktay Vural, ilk görüntülü telefon konuşmasını gerçekleştirdi. 
     WCDMA tanıtımında katılımcılar Ericsson Crea World'un bulunduğu Maslak'taki Polaris Plaza'nın terasına kurulan ve İsveç'ten özel olarak getirtilen çadıra alındılar. 
     Ulaştırma Bakanı Oktay Vural'a, Ericsson'un üst düzey yetkilileri ve sınırlı sayıdaki katılımcı WCDMA çadırında üçüncü kuşak teknolojiler hakkında bilgi verildi. 
     Vural'ın görüntülü telefon konuşması yaptığı alana gelen katılımcıların bir kısmı demo odasından, bir kısmı da yine İsveç'ten gelen aracın içinden Türkiye'nin ilk mobil görüntülü görüşmesini gerçekleştirdiler. 
     Görüşmeden sonra soruları yanıtlayan Vural, görüntülü mobil iletişim teknolojilerinin bu yıl içinde lisans çalışmalarının tamamlanmasının ardından 2003 yılında Türkiye geneline yayılacağını söyledi. 
     ''Frekans planlaması yapılacak. Ondan sonra fiyat çalışmaları yapılacak. Zaten bu çalışmalar başlamıştı. Bu yıl içinde tamamlanarak 2003 yılında Türkiye geneline yayılması planlanıyor'' diye konuşan 
     Vural, dünya ülkeleriyle birlikte bu teknolojiyi Türkiye'ye getirme dileğinde olduklarını söyledi. 
     Vural, bir başka soru üzerine de, ileri teknolojilerin sadece satın alınması değil Türkiye'de üretilmesi için de tedbirler alınması gerektiğini vural. 
     Oktay Vural, doğrudan yabancı sermaye yatırımlarının Türkiye'ye çekilmesi için alınması gereken tedbirler ve teşvikler ile bu teknolojilerin Türkiye'de türetilmesinin sağlanması gerektiğini kaydetti. 
     Bakan Oktay Vural, bir gazetecinin Türkiye'de teknoloji üretimi için yeterli kaynak aktarılıp aktarılmadığını sorması üzerine, Türkiye'de ar-ge'ye yeteri kadar kaynak aktarılamadığını ve kaynak arayışlarının devam ettiğini kaydetti. 
     Konunun, Bilim ve Teknoloji Yüksek Kurulu toplantısında da gündeme geldiğini belirten Vural, ar-ge'lere önem verilmesinin Türkiye'de rekabet gücünü artıracağını söyledi. 
     Frekans ve lisans sözleşmeleri ile ilgili bir soruya, bu konudaki düzenlemelerin yapılacağı yanıtını veren Vural, ''Bu konuda çok fazla yorum yapmam doğru değil'' diye konuştu. 
     Oktay Vural, özelleştirme ile ilgili bir soruya da, ''Telekom'un özelleştirilmesi gündemde. Bu konuda çalışmalar var'' yanıtını verdi. 
     Vural, bir gazetecinin Avrupa'da bazı şirketlerin üçüncü kuşak mobil teknolojileri satın aldığını, ancak lisansların çok pahalı olması nedeniyle daha sonra vazgeçtiğini hatırlatması üzerine de, teknolojilerin geliştikçe maliyetlerin düşeceğine dikkat çekti. 
     Tek bir cihazdan her türlü servise, her zaman ve her yerden erişimi sağlayacak olan 3G sayesinde iletişim dünyasındaki tüm sınırların ortadan kalkacağı kaydedildi. 
     Internet tabanlı servislere yüksek hızda mobil erişim sağlayacak olan yeni bir radyo iletişim teknolojisi olan 3G sayesinde, cep telefonu kullanıcıları mobil aygıtlardan çoklu mobil multi medya servislerine kadar ihtiyaç duyulan çeşitli servislere erişme imkanına kavuşacak. 
     






</TEXT>
</DOC>
