<DOC>
<DOCNO> 67461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo01.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
''Halka arz''da Beşiktaş - Galatasaray işbirliği... 
</HEADLINE>
<TEXT>

     Futbolda şampiyonlukta birbirleriyle yarışan Beşiktaş ve Galatasaray'ın başkanları, halka arz tanıtımlarında birbirlerine destek veriyor. 
     Beşiktaş Futbol Yatırımları Sanayi ve Ticaret A.Ş.'nin Conrad Otel'de gerçekleştirilen ''halka arz'' kokteyline, Galatasaray Kulübü Başkanı Mehmet Cansun da katıldı. 
     Kokteylde, Beşiktaş Kulübü Başkanı Serdar Bilgili ile biraraya gelen ve siyah-beyaz şapkayla fotoğraf çektiren Cansun, basın mensuplarının sorularını yanıtladı. 
     ''Ben de her akıllı insan gibi Beşiktaş hissesi almayı düşünüyorum'' diyen Mehmet Cansun, şöyle konuştu 
     ''Beni bu toplantıya davet ettiği için Başkan Bilgili'ye teşekkür ediyorum. Kendisi de yarın bizim gerçekleştireceğimiz halka arz tanıtım toplantısında yer alacak. Beşiktaş ve Galatasaray camiasının birlikte başarılar kazanması için çalışacağız. Yatırımcılar için de daha kazançlı bir yol düşünemiyorum.'' Cansun, her iki kulüp için de özlenen bir olayı gerçekleştirdiklerini ve spor kulüpleri içinde bir ilke imza attıklarını ifade ederek, ''Kulüplerimizi sadece Türkiye'de değil, tüm dünyada takip eden milyonlarca taraftar var. Dünyanın en iyi kulüpleri arasında sadece sportif başarılarımızla değil, mali başarılarımızla da yer almalıyız. İstikrar için onların mali güçlerine sahip olmalıyız'' dedi. 
     
     Engin "Yatırımcılar uzun vadeli düşünmeli" 

     Beşiktaş Kulübü Futbol Takımı Menajeri Sinan Engin ise yatırımcılardan uzun vadeli düşünmelerini istedi. 
     Beşiktaş Kulübü olarak kendi planlarının da uzun vadeli olduğunu anlatan Engin, ''Biz kazançlı çıkacağız, yatırımcılarımız da kazanacak. Ne kadar çok yatırımcı iştirak ederse, taraftarımızın da kadromuzda o kadar iyi futbolcu görme şansı artacak'' diye konuştu. 
     Sinan Engin, ayrıca transfer konusunda spekülatif açıklamalardan da kaçınacaklarını sözlerine ekledi. 
     






</TEXT>
</DOC>
