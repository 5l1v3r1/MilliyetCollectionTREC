<DOC>
<DOCNO> 71283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun13.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
The Daily Telegraph "Irak'a saldırı için geri sayım başladı" 
</HEADLINE>
<TEXT>

     İngiltere'de yayınlanan The Daily Telegraph gazetesi, ''Saddam Hüseyin yönetimindeki Irak'a yapılacak saldırı için geri sayımın başladığını, İngiltere'de de gerek kamuoyunu ikna, gerekse askeri yönden ABD'ye verilecek destek için gerekli hazırlıkların başladığını'' öne sürdü. 
     Gazete, bu görüşünü, ABD'nin eline dün geçen bazı uydu fotoğraflarının Pentagon'un kararını kesinleştirdiğine dair haberlere dayandırdı. 
     Telegraph, bu fotoğrafların, ''Saddam Hüseyin'in uluslararası insani yardımları da kendi askeri gücünü artırmak için kullandığını gösterdiğini'' belirtti. Gazete, fotoğrafların, BM Güvenlik Konseyi'nin ilgili komitesi tarafından incelemeye alındığını kaydetti. 
     ''Amerikalıların, Saddam Hüseyin'in uluslararası kamuoyunun insani yardımlar konusundaki iyiniyetini suiistimal ettiği konusunda hiç kuşkusu kalmadığını'' da yazan Telegraph, harekat konusunda ABD ve BM yetkilileriyle görüşen İngiltere'nin BM Daimi Temsilcisi Jeremy Greenstock'un da her türlü destek garantisini verdiğini öne sürdü. 
     Gazete, Bush yönetiminden bir yetkilinin de Telegraph'a ''biz zaten İngiltere'nin bu harekata katılacağından bir an bile kuşku duymadık'' dediğini bildirdi. 
     






</TEXT>
</DOC>
