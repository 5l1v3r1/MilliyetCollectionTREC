<DOC>
<DOCNO> 50044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sonspo17.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursasporlu taraftarlar "Küfürsüz maç" sözü verdi... 
</HEADLINE>
<TEXT>

     Bursa İl Spor Güvenlik Kurulu, Bursasporlu fanatik taraftarları ''koşullu'' olarak affetti. 
     Bursa Vali Yardımcısı İbrahim Turanlı'nın başkanlığında toplanan kurul, yarınki Bursaspor-Galatasaray maçı öncesinde, bir dizi güvenlik önlemi alınmasını kararlaştırdı. 
     Turanlı'nın verdiği bilgiye göre, karşılaşmada 1500 polis görev yapacak. Alkol ve uyuşturucu alan seyirciler stada sokulmayacak. Stada bozuk para, çakmak, yanıcı, patlayıcı, ezici ve delici alet sokmak isteyenler, maç bitimine dek gözaltına alınacak. 
     İstanbul'dan gelecek Galatasaray taraftarları, Gemlik'te ve kent merkezine girişte durdurularak arama yapılacak. Konuk takım taraftarlarının toplu olarak il merkezine getirilip, toplu olarak stada girişleri ve maç sonunda kenti terk etmeleri sağlanacak. 
     Bursa Emniyet Müdürlüğü'nce saha içinde bulunan 4 kamerayla kışkırtıcı yönde tezahürat yapanlar belirlenecek ve haklarında yasal işlem yapılacak. 
     Stat kapılarının saat 17.00'de açılacağı bildirilirken, Galatasaray taraftarları için 2 bin 850 bilet ayrıldığı öğrenildi. 
     
     Fanatiklere koşullu af 
     Bu arada kurul, önceki karşılaşmalarda çeşitli eylemlerde bulundukları için 1 yıl süreyle maçlara girişleri yasaklanan 49 Bursaspor taraftarlarını ''koşullu'' olarak affetti. 
     Aralarında bir amigonun da bulunduğu bu kişilerin Bursa Valiliği'ne verdikleri dilekçeyle bir daha taşkınlık yapmayacaklarına dair söz verdikleri belirtildi. 
     İl spor güvenlik kurulu, bu taraftarların koşullu olarak affedilmesine karar verdi. Grubun taşkınlıklarını sürdürmesi durumunda, yeniden 1 yıl süreyle müsabakalara girişlerinin yasaklanacağı bildirildi. 
     
     Küfürsüz tezahürat 
     Bursa Emniyet Müdmcısı ve Bursaspor'un taraftarlardan sorumlu yöneticisi Salih Kesmez, Bursasporlu taraftar gruplarıyla önceki akşam bir toplantı düzenlediklerini belirterek, ''Taraftarlarımız maç sonuna kadar küfürsüz tezahürat yapacaklarını ve Türkiye'de bir ilke imza atacaklarını söylediler'' dedi. 
     Bursaspor Taraftarlar Derneği Başkanı Mesut Ağrak da Galatasaray maçı öncesi ''Biz küfüre karşıyız. Ya siz'' yazılı bir pankart açacaklarını bildirdi. 
     






</TEXT>
</DOC>
