<DOC>
<DOCNO> 93445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun04.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD askerlerini barış operasyonlarından çekmeyecek 
</HEADLINE>
<TEXT>

     ABD Savunma Bakanı Donald Rumsfeld, Uluslararası Ceza Mahkemesi'nin UCM kurulmasına karşılık olarak, Washington yönetiminin uluslararası barış operasyonlarından çekilme niyetinde olmadığını, ancak bunun Amerikan askerleri için oluşturduğu riskleri inceleyeceklerini söyledi. 
     Rumsfeld, Washington'da basın mensuplarına yaptığı açıklamada, ''Yükümlülüğümüz var. Dünya genelindeki ülkelerde güçlerimiz bulunuyor. Bu güçleri çekmek niyetinde değiliz'' dedi. 
     ABD'nin, Amerikan askerlerine UCM'de yargılanmama ayrıcalığı tanınmasını istediğini yineleyen Rumsfeld, ''Buna karşılık, güçlerimiz hakkında dava açılmamasını garanti altına almak için, bundan sonraki taahhütlerimizi yakından inceleme niyetindeyiz'' diye konuştu. 
     Rumsfeld, Amerikan birliklerinin bulunduğu ülkelerin yetkilileri ile UCM'nin talepte bulunması halinde, bu ülkelerdeki Amerikalıların UCM'ye teslim edilmemesi konusunda anlaşmaya varmaya çalışacaklarını belirtti. 
     





</TEXT>
</DOC>
