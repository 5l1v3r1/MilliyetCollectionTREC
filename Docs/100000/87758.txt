<DOC>
<DOCNO> 87758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/ekonomi/eko06.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyüme kısa vadeli faizlerin düşürülmesinden gelecek 
</HEADLINE>
<TEXT>

Ekonomide istikrar işaretlerinin arttığını belirten Merkez Bankası Başkanı Süreyya Serdengeçti, büyüme için bankacılık sisteminin düzelmesi gerektiğine dikkat çekti 
     Merkez Bankası Başkanı Süreyya Serdengeçti, Türkiye’de reel faizlerin önceden yaşanan krizler ve enflasyon ortamı nedeniyle yüksek olduğunu söyledi. 
     Serdengeçti, bunlardan uzaklaşılması durumunda, reel faizlerin düşürülebileceğini, mücadelede kararlı olmak gerektiğini bildirdi. Eskişehir Sanayici İşadamları Derneği tarafından düzenlenen "2002 Yılı Para Politikası" sunumunda konuşan Serdengeçti, Merkez Bankası’nın kısa vadeli faiz oranları hakkında güçlü sinyaller verirken, kur seviyesinin belirlenmesini piyasaya bıraktığını kaydetti. 
     
     Önce fiyat istikrarı 
     Sabit kurda da, dalgalı kurda da riskler bulunduğunu belirten Serdengeçti, sabit kurun, döviz kurunu tüm kamuoyuna günlük olarak takip edebileceği bir değişken olma özelliğiyle, bekleyişleri yönlendirmede etkin bir çapa olduğunu anlattı. Serdengeçti, Merkez Bankasının kısa vadeli faiz oranları üzerinde kontrolü olmadığına dikkat çekerken, dalgalı kurda da, enflasyon hedeflenmesi kapsamında enflasyonun kendisinin en etkin çapa olarak kullanıldığını, ayrıca dışsal şoklara karşı etkinliğinin yüksek olduğunu söyledi. 
     Ekonomide istikrar işaretlerinin arrtığını ifade eden Serdengeçti, öncelikle fiyat istikrarının sağlanmasının gerektiğini vurguladı. 2002 yılında ekonomik büyümede iyileşme beklendiğini söyleyen Serdengeçti, şöyle konuştu 
     "Bu konuda büyüme oranının yüzde 3 olarak gerçekleşmesi öngörülmüştür. Eğer büyümede sürdürülebilirlik bekliyorsak, bankacılık sisteminin mutlaka düzeltilmesi gerekiyor. Büyüme, kısa vadeli faiz oranlarının düşürülmesinden gelecek. Mart ayında sanayi üretiminde keskin bir artış gözlendi. Ancak orta vadeli eğilimin belirginleşmesini beklemek gerekmektedir." 
     
     



 EKONOMİ 

















</TEXT>
</DOC>
