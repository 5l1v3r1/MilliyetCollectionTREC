<DOC>
<DOCNO> 89566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/spor/spo29.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Metsu bombası      GAZİANTEPSPOR, Dünya Kupası’nın sürpriz takımı Senegal’in başarılı çalıştırıcısı Fransız Bruno Metsu ile prensipte anlaştı. Başkanı Celal Doğan, Metsu ile Dünya Kupası sonrası sözleşme imzalayacaklarını belirtip, "Kendisi önce çalıştıracağı takımın kenti ve tesislerini gezecek. Daha sonra imza atacak" dedi. 
     
Lazarov kaldı      KOCAELİSPOR, Bulgar futbolcusu Lazarov ile iki yıllık sözleşme yeniledi. Birçok takımın transfer listesinde yer alan Lazarov’la geçen yıldan kalan 200 milyar liralık alacağının ödenmesine ilişkin pürüzler giderilince mukavele yapıldı. Yordanov’un da pazartesi imza atacağı öğrenildi. 
     
Mert imzaladı      MALATYA, geçen sezon Gaziantepspor’dan kiraladığı Mert Korkmaz’la iki yıllık sözleşme imzaladı. Beşiktaş’ta forma şansı bulamayan Sertan’la da görüşmelerin sürdüğü bildirildi. Yönetim, Üsküdar Anadolu’nun golcü oyuncusu Seçkin’i iki yıllığına maç başı sözleşmeye ikna etti. 
     
Bulak, Elazığ’da      BİRİNCİ Lig’in yeni temsilcilerinden Elazığspor, teknik direktörlüğüne Giray Bulak’ı getirdi. Başkan Hayrettin Karamazı, "Yaptığımız uzun görüşmelerden sonra kendisiyle el sıkıştık. İlk yılımızda başarılı olacağımıza inanıyoruz" diye konuştu. Elazığ’da menajerliği ise Taygun Erdem yapacak. 
     
Altay yönetimsiz      BİRİNCİ Lig’e bu sezon tekrar dönüş yapan İzmir ekibi Altayspor’da düzenlenen olağan kongrede yönetime aday liste çıkmayınca, geçici süre için Divan Kurulu’na kulübü yönetme yetkisi verildi. Oldukça gergin bir havada geçen kongrede sert tartışmaların yaşanması dikkati çekti. 
     
Aziz Üstel’in acı günü      GALATASARAY’IN eski yöneticilerinden Aziz Üstel’in 79 yaşında vefat eden annesi Yeta Silay dün Zincirlikuyu Mezarlığı’nda toprağa verildi. Üstel’i bu acı gününde eski Başkanlardan Faruk Süren ve Mehmet Cansun’un yanısıra yöneticiler de yalnız bırakmadı. 
     



 SPOR 



































</TEXT>
</DOC>
