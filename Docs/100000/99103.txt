<DOC>
<DOCNO> 99103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun32.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosova'nın Vitina kasabasında patlamalar... 
</HEADLINE>
<TEXT>

     Kosova'nın doğusunda Sırbistan sınırına yakın Vitina kasabasına bağlı Klokot köyünde sabaha karşı art arda 6 patlama meydana geldi. 
     Kosova Barış Gücü KFOR Sözcüsü Dru Anderson, yaptığı açıklamada, patlama sırasında devriye gezen, KFOR'da görevli 2 Amerikalı askerin yaralandığını bildirdi. 
     Yaralı askerlerin olay yerine yakın ''Bondsteel'' Amerikan Kampı'na kaldırıldığı bildiriliyor. 
     Sırp kaynaklar ise patlamaların boşaltılmış 5 Sırp evinde meydana geldiğini söylediler. 
     UNMİK BAŞKANI, GÜVENLİK KONSEYİ'NE RAPOR SUNDU BM Kosova Geçici Yönetim Misyonu UNMİK Başkanı Michael Steiner, New York'ta BM Güvenlik Konseyi'ne dün sunduğu raporda, Kosova'nın parçalanamayacağını, kantonlara bölünemeyeceğini ve geriye dönüş olamayacağını belirtti. 
     UNMİK Başkanı, Kosova'da istenen hedefe ulaşılabilmesi ve nihai statüsünün belirlenebilmesi için, önce yaşam standardının düzeltilmesi ve iş sahalarının yaratılması gerektiğine dikkat çekti. 
     Steiner, Arnavutların dışındaki etnik topluluklara mensup mülteciler ile Sırpların geri dönüşünde istenen başarının sağlanamadığını belirtirken, BM Mülteciler Yüksek Komiserliği kayıtlarına göre 2002'nin ilk aylarında yaklaşık bin mültecinin geri döndüğünü bildirdi. 
     





</TEXT>
</DOC>
