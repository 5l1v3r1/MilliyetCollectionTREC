<DOC>
<DOCNO> 72896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/spor/spo02.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Formasını çıkarsın" 
</HEADLINE>
<TEXT>

Aziz Yıldırım, Futbol Federasyonu Başkanı Haluk Ulusoy’u kraldan çok kralcı olmakla suçladı, "Genel Kurul’u toplayıp, istifa etsin. Lig Şampiyonu’nu Ulusoy belirlememeli" dedi 
     YALÇIN TÜRK 

     Ağır konuştu 
     FENERBAHÇE Başkanı Aziz Yıldırım dün bir basın toplantısı düzenleyerek Trabzonspor - Galatasaray maçının ertelenmesini ağır bir dille eleştirdi. Futbol Federasyonu Başkanı Haluk Ulusoy’u istifaya çağıran Yıldırım, "Ya bütün kulüplerin Federasyon Başkanı olsun, üstündeki Galatasaray formasını çıkarsın ya da Genel Kurul’a gitsin. Özerk bir kurum olan Futbol Federasyonu Haluk Ulusoy’un görüşü ile bir karar almamalı. Lig Şampiyonunu Haluk Ulusoy belirlememeli" dedi. 
     
     Kraldan çok kralcı’ 
     GALATASARAY’ı aldığı sonuç ve iddiasından dolayı kutladıklarını belirten Yıldırım, "Bu milli bir dava değil. Türkiye Ligleri’nin devamı olan bir organizasyondur. Beşiktaş önce Denizli ile kupa maçı yaptı, sonra Galatasaray karşısına çıktı. Barcelona da hafta sonu Real Madrid ile karşılaşacak. Hiç kimse erteleme istemedi. Ama üç kulübün şampiyonluk, bir çok kulübün de UEFA Kupası için mücadele verdiği bir dönemde Haluk Ulusoy, kraldan çok kralcılık yaparak tek kişilik kararla maçı erteledi" diye konuştu. 
     
     Kişilerin hegomonyası 
     YILDIRIM, sözlerini şöyle sürdürdü "Bu tip olaylarda önce federasyon toplanır, sonra Trabzon ile masaya oturulur, ardından da kulüpler birliğinde durum değerlendirmesi yapılır. Haluk Ulusoy’un üzerindeki Galatasaray formasını çıkartıp, doğru dürüst görev yapması gerekir. Federasyon Ulusoy ile birlikte kişilerin hegemonyasında bir konum aldı. Bir an önce genel kurula gidilmeli, Haluk Ulusoy da istifa etmelidir. Hekres tavrını yürekli bir şekilde ortaya koymalıdır". 
     
Lorant zorda      FENERBAHÇE Teknik Direktörü Werner Lorant, tribüne hangi yabancıyı göndereceği konusunda kararsızlık yaşarken, sakatlığı geçen Revivo, cezası biten Ümit Özat ve formda Yusuf’un da kadroya katılmasıyla, ilk on bir seçiminde de zorlanıyor. Başkan Yıldırım dün antrenmanı ziyaret etti. Sarı - Lacivertliler bugün Saracoğlu Stadı’ndaki Fenerium mağazasını ziyaret edecek, basına kapalı son çalışmasını yapacak. 
     
Ulusoy çattıHaluk Ulusoy, istifa etmeyeceğini açıkladı ve "Bu maçı milli dava olarak görmeyen, milliyetçiliğini sorgulamalıdır" dedi 
     FUTBOL Federasyonu Başkanı Haluk Ulusoy, Aziz Yıldırım’ın suçlamalarına yanıt vermekte gecikmedi. Galatasaray’ın alacağı puanların Türkiye için çok önemli olduğunu vurgulayan Ulusoy, "Eğer Galatasaray finale giderse ilk altıya gireriz ve Şampiyonlar Ligi’ne üç takımla katılabiliriz. Bu maçı milli dava olarak görmeyenler milliyetçiliklerini sorgulamalılar. Galatasaray çeyrek finale kalırsa erteleme bir daha söz konusu olur mu bilmiyorum ama lig daha önce öngördüğümüz tarihte bitecek" dedi. 
     İSTİFA etmeyeceğini ve hiç bir takımın formasını da giymediğini belirten Ulusoy, sözlerini şöyle sürdürdü "Türkiye’deki şampiyonları da sahadaki mücadeleler belirler, ne benim ne başka bir başkanın iki dudağından çıkan sözler değil Yurt dışında ülkemizi kim temsil ediyor ve yüceltiyorsa, hepsinin formasını çerçeveletir, Federasyon’un şeref köşesine aşarım. Sayın Yıldırım bu sözleriyle taraftarını bana karşı kışkırtıyor. Tribün terörüne yol açabilecek bu ifadelere gerekirse ceza uygulayacağız" yorumunu yaptı. 
     
Biletler kapışıldı      GALATASARAY maçında 52 bin biletle hasılat rekoru kıran Fenerbahçe, Malatyaspor maçı öncesinde 33 bin açık tribün biletini sattı. Sarı - Lacivertli kulüpten yapılan açıklamaya göre, maraton ve numaralı tribün biletleri ise bugün saat 10.00’dan itibaren statdan satışa sunulacak. Bu arada karşılaşma öncesinde stat çevresinde karaborsaya karşı tedbir alınacağı belirtildi. 
     
Başkan’a anlamlı jest      ANTALYA’DA çıkan olaylarda Fenerbahçe taraftarlarına sahip çıkan ve polis şiddetine karşı koruyan Başkan Aziz Yıldırım için, bugün özel pankartlar hazırlandı. Genç Fenerbahçeliler Derneği üyeleri vefa borcunu ödemek için Yıldırım ile ilgili afişler hazırladıklarını belirttiler. 
     DERNEK ayrıca stada girenlere 30 bin adet Sarı - Lacivert karton dağıtacak. Fenerbahçe’nin haftayı lider kapaması için taraftarlar olarak üstlerine düşeni yapacaklarını belirten dernek üyeleri, Saracoğlu Stadı’nda tam bir karnaval havası yaratmak istediklerini söylediler. 
     
Dişli yeniden görevde      ALTYAPI Derneği’nin olağan kongresinde başkanlığı tekrar Davut Dişli seçildi. Dişli’nin yönetim kurulu şu isimlerden oluştu Mehmet Ali Erbil, Faruk Saraç, Sedat Avşar, Altan Ertürk, Kemal Doğaner, Selçuk Devrim, Ahmet Yetkin, Ali Türker, Celal Pir, Nazan Ercan, Hakan Akyürek, Fikret Şerif Demir, Cevdet Zafer Ünver, Rizvan Kalkavan, Dimitri Angelidis, Şahin Ön, Mehmet Karagöz. 
     



 SPOR 
























</TEXT>
</DOC>
