<DOC>
<DOCNO> 83219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun11.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalıların göbeklerinin sırrı çözüldü 
</HEADLINE>
<TEXT>

     Amerikalıların, ''snack'' olarak adlandırılan çerez türü yağlı ve yüksek kalorili yiyecekleri, 20 yıl öncesine oranla yüzde 50 daha fazla tükettikleri ortaya çıktı. Söz konusu çerezler arasında cipsler, patates kızartmaları, kolalı ve şekerli içecekler, pizza, hamburger, hot dog ve şekerlemeler önde geliyor. 
     Bu konuda yapılan bir araştırmanın sonuçlarına göre, Amerikalıların cips tüketimi yüzde 78, patates kızartması tüketimi yüzde 130, kolalı içecek tüketimi yüzde 55, şekerleme tüketimi yüzde 80, pizza tüketimiyse yüzde 143 artmış bulunuyor. Buna karşılık Amerikalıların giderek daha az egzersiz yaptıkları ve şişmanlık ve kalp hastalıklarının bundan kaynaklandığı araştırma sonucu belirlendi. 
     Araştırmayı yürüten gruba dahil olan Anna Maria Siega, ''39 yaşın altındaki Amerikalıların pizza ve tuzlu çerez tüketiminin yüzde 143 artış gösterdiğini'' bildirdi. Bunun sonucu olarak Amerika'da ''obesity'' denilen şişmanlık hastalığının hızla yayıldığı kaydedildi. 
     Kuzey Carolina üniversitesinin yaptığı araştırma 63.000 kisiyi kapsıyor. 
     Uzmanlar herkesin, özellikle çocukların, fast-food denilen gıdalar yerine sebze ve meyve ağırlıklı beslenme tarzını benimsemesini ana-babaların da çocukları bu tür beslenmeye özendirmelerini tavsiye ettiler. 
     





</TEXT>
</DOC>
