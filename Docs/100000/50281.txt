<DOC>
<DOCNO> 50281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/ekonomi/eko05a.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK suçlarına uzman savcı 
</HEADLINE>
<TEXT>

Yıllarca süren sermaye piyasası davaları, yeni uygulamayla ve uzman savcılarla daha kısa süre içinde sonuca bağlanacak 
     ANKARA Milliyet 

     Adalet Bakanı Hikmet Sami Türk, Sermaye Piyasası Kanunu’nda düzenlenen suçlar için açılmış davaların mahkemelerce hızlı şekilde sonuçlandırılması için bu suçları soruşturmanın uzmanlık gerektirdiğini ve nedenle söz konusu suçlar için ayrı savcıların görevlendirileceğini açıkladı. 
     Türk, Cumhuriyet Başsavcılıkları ve DGM Cumhuriyet Başsavcılıklarına gönderilen genelgesinde, günümüzün değişen ekonomik ve sosyal şartları nedeniyle suç türlerinin artarak daha karmaşık bir hal aldığını, bazı suçları soruşturmak ve yargılamanın ayrı bir uzmanlığı gerektirdiğini belirtti. Sermaye Piyasası Kanunu’nda düzenlenen suçların ve kovuşturmalarının uzun zaman aldığını kaydeden Türk, bunun da yakınmalara sebebiyet verdiğini ifade etti. 
     Genelgede, Sermaye Piyasası Kanunu’nun 47’nci maddesinin cezai sorumluluk hallerini düzenlediği belirtilerek, aynı kanunun Cumhuriyet Savcılarının bu konuda nasıl soruşturma yapacaklarını düzenleyen 49’uncu maddesine de dikkat çekildi. 
     Söz konusu maddenin, "Bu konuda yazılı suçlarla ilgili davalar mahkemelerce acele işlerden sayılır ve öncelikle karar bağlanır" hükmünü de içerdiğini belirten Türk, "Bu bakımdan, bu suçların soruşturmasından sorumlu bir Cumhuriyet Savcısının iş bölümü çizelgesinde görevlendirilmesini rica ederim" dedi. 
     



 EKONOMİ 

























</TEXT>
</DOC>
