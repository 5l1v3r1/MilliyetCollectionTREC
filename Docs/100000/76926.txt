<DOC>
<DOCNO> 76926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/spor/spo01.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’dan U dönüşü 
</HEADLINE>
<TEXT>

Beşiktaş’ın hocası, üst üste gelen başarısız sonuçlar üzerine 3 - 5 - 2 sistemini rafa kaldırma kararı aldı. Malatya’da takımını 4 - 4 - 2 dizilişiyle sahaya sürecek 
     BİLAL MEŞE 

     SİYAH - Beyazlı takımda 3 - 5 - 2 sisteminde ısrar eden Christoph Daum, başarısız sonuçlar üzerine çark etmek zorunda kaldı. Alman çalıştırıcı, kulübün resmi internet sitesinde yaptığı haftalık yorumda kendisini sorgulamış ve "Kupa maçında yenilgimiz bende büyük bir hayal kırıklığı yarattı. Kendi kendime acaba daha mı değişik hazırlanmalıydık, başka bir taktiksel stratejiyle kazanabilir miydik" değerlendirmesini yapmıştı. 
     DAUM taktiksel olarak ilk değişikliği yaptı ve daha önce birçok kritik maçın kazanıldığı 4 - 4 - 2 sistemine dönme kararı aldı. Öte yandan Malatya karşılaşması öncesi oyuncularıyla bir araya gelen Daum, "Bu son şansımız" ifadesini kullandı. Beşiktaş’ın çalıştırıcısı, "Bize beraberlik bile yaramaz. Kalan maçlarda 15 puan alırsak, hedefe ulaşabiliriz. Aksi durumda yine hayal kırıklığı yaşarız" dedi. 
     
Khlestov’a forma      TEKNİK Direktör Daum’un, Malatyaspor maçında uzun aradan sonra Khlestov’a ilk on birde şans vereceği öğrenildi. Yeni sistemle birlikte Rus futbolcu da takımda kendine yer buldu. Dünkü son idmana gribal enfeksiyona yakalanan Ahmet Dursun katılmazken, tedavi gereği böyle bir karar alındığı açıklandı. Öğleden sonra Malatya’ya giden takımda cezalı İbrahim, İlhan’ın kafileye katılmaması üzerine izin isteyip, geri döndü. 
     
Para dopingi      BEŞİKTAŞ yönetimi, daha önce Fenerbahçe derbisi öncesinde vereceğini açıkladığı futbolcuların alacaklarının bir kısmını dün banka hesaplarına yatırıp, moral vermeye çalıştı. Yıldırım Demirören, Fulya’ya giderek, Christoph Daum ve futbolcularla görüştü ve "Biz hep yanınızdayız. Sizden kalan maçları almanızı istiyoruz" diye konuştu. 
     
KARTAL’DA galibiyet yemini      Kaptan Tayfur, kupada yaşanan şoku atlatmaya çalışan arkadaşlarıyla toplantı yaptı, 3 puan sözü aldı 
     ORHAN YILDIRIM 

     TÜRKİYE Kupası’na farklı yenilgiyle veda etmenin üzüntüsünü yaşayan Beşiktaş’ta Kaptan Tayfur, ligde "kader sınavı" olarak gördükleri Malatya maçı öncesinde bir toplantı yaptı. Tecrübeli oyuncu, "Bursa’daki skor bize hiç yakışmadı. Malatya karşısında aç puan alamazsak, akıttığımız alın terimize yazık olur. Elimizde sadece lig kaldı. Bu fırsatı iyi değerlendirmeliyiz" diye konuştu. Tayfur’un sözleri üzerine futbolcular da galibiyet andı içti. 
     AHMET Dursun, cezalı olan İlhan Mansız’ın maçta forma giyemeyecek olmasının büyük kayıp olduğunu vurguladı ve "Ancak bu mazeret değil. Şampiyonlar Ligi için mutlaka kazanmalıyız" diye konuştu. Daum’un, İlhan’ın yerine ilk on birde şans vermesi beklenen Stavrum ise, "Çok şanssız bir sakatlık geçirdim. Bu fırsatı çok iyi değerlendireceğim. Malatyaspor’u yenerek, Fenerbahçe derbisi öncesi moral bulacağız" açıklamasını yaptı. 
     
Malatya-Beşiktaş      SAAT 14.30 
     STAT Malatya İnönü 
     HAKEM Ali Aydın 
     CEZALI İlhan Mansız, İbrahim 
     Beşiktaş 
     TV DigiTürk 17.00 Bant 
     



 SPOR 

























</TEXT>
</DOC>
