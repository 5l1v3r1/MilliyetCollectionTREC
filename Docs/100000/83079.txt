<DOC>
<DOCNO> 83079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo07.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala yeniden Galatasaray'da... 
</HEADLINE>
<TEXT>

     Galatasaray'da Fatih Terim'in ikinci kez teknik direktörlük görevine getirilmesinin ardından, geçen sezon İtalya'nın AC Milan takımına transfer olan Ümit Davala da takıma yeniden katıldı. 
     Florya Metin Oktay Tesisleri'nde gerçekleştirilen törende Ümit, kendisini 1 yıllığına kiralık olarak sarı-kırmızlı renklere bağlayan sözleşmeye imza attı. 
     Törene Galatasaray Kulübü İkinci Başkanı ve Basın Sözcüsü Ali Dürüst ile futbolcunun menajeri Ali Güven de katılırken, neşeli olduğu gözüken Ümit Davala, ''Tek Büyük Galatasaray'' yazılı 3 yıldızlı sarı-kırmızı şapka ile imzaya geldi. 
     Ali Dürüst, yaptığı açıklamada, AC Milan Kulübü'ne gösterdikleri anlayıştan dolayı teşekkür ederken, ''İyi ilişkilerimizden dolayı bu transferi rahat gerçekleştirdik. Ümit, büyük bir kulüpten yine büyük bir kulübe geldi. Biz son derece memnunuz. Bu yıl bir ilki gerçekleştirerek Şampiyonlar Ligi'ne direkt olarak katılacağız. Hedefimiz final oynamak'' dedi. 
     Galatasaray'ın yeni transferi Ümit Davala ise AC Milan'da teknik direktör Ancelotti ile sorunlar yaşadığını ifade ederek, ''Başka teklifler vardı, ama dikkate almadım. Hocamın Galatasaray'a yeniden gelmesiyle birlikte eski takımıma dönmek için büyük çaba harcadım. Sonunda bu transfer gerçekleşti'' diye konuştu. 
     

     
</TEXT>
</DOC>
