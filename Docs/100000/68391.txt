<DOC>
<DOCNO> 68391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/siyaset/siy02.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef 2007’de AB üyeliği 
</HEADLINE>
<TEXT>

Başbakan Yardımcısı Mesut Yılmaz, ilk kez net tarih verdi "2003’te müzakerelerin başlaması, 2007’de Avrupa Birliği’ne tam üyelik" 
     HAKAN ŞANLITÜRK, SALİHA ÇOLAK Ankara 

     Başbakan Yardımcısı Mesut Yılmaz, Türkiye’nin AB’ye tam üyelik süreciyle ilgili olarak ilk kez net bir tarih vererek, "Hedefimiz 2003’te müzakerelere başlamak, 2007’de de tam üye olmak. AB ütopik görse de biz buna yetişiriz" dedi. 
     Yılmaz, 1 Mart’ta yapılacak Avrupa Konvansiyonu Toplantısı öncesinde AB Genel Sekreterliği’nde partilerin grup başkanvekilleri, Meclis’in ilgili komisyonlarının temsilcileri ve milletvekilleriyle dün bir araya geldi. 
     Türkiye’nin konumu ile tam üyeliği arasında bağ olduğunu anlatan Yılmaz, "Çünkü Avrupa Parlamentosu, 2004’teki seçiminden önce 10 adayın tam üye olmasını istiyor. Sonra da 2009’da AP için seçim yapılacak. AP’nin 2009’daki seçimlerine katılırız. Tam üyelik müzakerelerine 2003’te başlayıp hızlı gitmek istiyoruz. Bizden istenen 30 kadar önemli başlığın bir kısmını tamamladık" diye konuştu. 
     
Sezer ve Bumin’den vize      Yılmaz, tartışma yaratan idam konusunun TCK’da yapılacak değişiklikle çözüme bağlanacağını bildirdi. AB’nin savaş suçları dışında idamın kaldırılmasını istediğini hatırlatan Yılmaz, Anayasa’da bulunan hükmün idamın tümüyle kaldırılmasını engellemediğini, TCK’da yapılacak değişiklikle bunun gerçekleşebileceğini söyledi. MHP Grup Başkanvekili İsmail Köse’nin, "Biz sizin gibi düşünmüyoruz. Terör, savaş ve yakın savaş tehlikesinde idam kaldırılamaz" sözleri üzerine Yılmaz, "Anayasa’da bu durumlar dışında idam cezası verilemeyeceği düzenleniyor. Bunlarda idam cezası verileceği kesin hükmü yok. Cumhurbaşkanı ve Anayasa Mahkemesi Başkanı da böyle yorumluyor" şeklinde konuştu. 
     
Dayatma yok      AB’nin devletin resmi dili dışında yayın ve eğitim yapılması gibi bir dayatmasının olmadığını belirten Yılmaz, "AB, vatandaşların dernek ve kurslarla kendi kültürlerini geliştirecek seminerler yapmasını yeterli görüyor" dedi. 
     
"Referanduma sunulmalı"      Yılmaz, AB’ye üye ülkelerin konsey kararlarını farklı mekanizmalarla kabul ettiğini belirterek, bazı ülkelerin halkoyuna sunduğunu, bazılarının parlamentolarından karar çıkardığını belirterek, "Türkiye’nin AB üyeliği de ilerde halkoyuna sunulmalıdır" dedi. Yılmaz, AİHM’ye başvurular konusunda da "Suç işleyenin cezasını bizzat ödemesine ilişkin düzenlemede uzlaşma sağlandı" diye konuştu. 
     
     



 SİYASET 














</TEXT>
</DOC>
