<DOC>
<DOCNO> 76469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur21.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Kutlular'a yeniden yargılama... 
</HEADLINE>
<TEXT>

     Ankara 1 No'lu DGM, Saidi Nursi'nin ölümünün 39. yılı nedeniyle düzenlenen mevlitten sonra, 17 Ağustos depremine ilişkin sözleri nedeniyle Türk Ceza Kanunu'nun 312. 
     maddesinden 2 yıl 1 gün hüküm giyen Yeni Asya gazetesinin sahibi Mehmet Kutlular'ın, 312. maddedeki değişiklik nedeniyle yaptığı iade-i muhakeme talebini kabul etti. Ankara 1 No'lu DGM'de yapılan oturuma, Kutlular ve avukatları katıldılar. Kutlular, kimlik tespitinin ardından talebine ilişkin görüşlerini açıkladı. Başvuru dilekçesini tekrar ettiklerini belirten Kutlular'ın avukatları, yeniden yargılama yönünde karar verilmesini isteyerek, esasa ilişkin görüşlerini daha sonra ortaya koyacaklarını söylediler. Cumhuriyet Savcısı Hakan Kızılarslan da 28 Şubat'taki oturumda iade-i muhakeme talebinin kabulü yönünde görüş bildirdiğini ve bu görüşünü yinelediğini söyledi. Savcı Kızılarslan, esasa ilişkin görüşlerini daha sonraki oturumda açıklayacaklarını kaydetti. Mahkeme Başkanı Orhan Karadeniz, kısa aradan sonra, TCK'nın 312. maddesinin 2. fıkrasında yapılan değişiklik nedeniyle Kutlular'ın iade-i muhakeme talebinin kabulüne karar verildiğini bildirdi. Dosyanın Cumhuriyet Savcısı'na verilmesini kararlaştıran Mahkeme Heyeti, yargılama tarihi olarak 11 Nisan 2002 gününü belirledi. 
     






</TEXT>
</DOC>
