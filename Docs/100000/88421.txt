<DOC>
<DOCNO> 88421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/siyaset/siy05.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bize yakışmaz 
</HEADLINE>
<TEXT>

Çekil’ çağrısı yapan gazetelerin taşlanması önerisi Ecevit’i güldürdü 
     GÜNSELİ ÖNAL, SALİHA ÇOLAK 

     Başbakan Bülent Ecevit’i dün ziyarete giden DSP milletvekillerinin, Ecevit’e "çekil" çağrısı yapan gazetelerin "taşlanması" yolunda öneriler geldiğini anlatmaları, Başbakan’ı güldürdü. Ecevit yan odadan, "Zorbalık bize yakışmaz. Sakin olun" mesajı gönderirken, Rahşan Hanım ise, olumsuz haberlerin tek kaynaktan çıktığını belirtti. 
     Ecevit’in ofisine dün DSP’den Ahmet Güzel, Erdoğan Toprak, Salih Dayıoğlu, Yücel Erdener, Erol Al, Sancar Sayın, Şadan Şimşek, Hasan Suna, Kemal Vatan, Oğuz Aygün ve Mustafa Güven Karahan geldi. Ziyaretçileri kabul eden Rahşan Ecevit, başbakanın ziyaretçilerle görüştürülmemesini, "Biz doktorların söylediklerini harfiyen uyguluyoruz" diye açıkladı. 
     Ziyarette, olumsuz yayınlarla ilgili örgütlerden gelen tepkiler anlatılırken, bir milletvekili, "Ankara’ya gelelim, gösteri yapalım. Gazeteyi taşlayalım" gibi bir öneri aldıklarını ve kendisinin, "Daha önce DYP’liler Flash TV’yi bastı. Olumsuz sonuçları oldu. Bu bize yakışmaz" diye yanıt verdiğini söyledi. 
     Yan odaya geçen Rahşan Hanım ise, Bülent Ecevit’in bu öneriye güldüğünü bildirerek, "Bu tür tepkiler demokratik sol kültüre yakışmaz. Biz zorbalıktan yana olamayız. Tepkilerimizi demokratik yollardan göstermeliyiz. Herkes sakin olsun" mesajını iletti. 
     
     Zamanı gelince bırakacak’ 
     Bazı adayların ortaya atılması eleştirilirken Rahşan Hanım bu tür haberlerin tek kaynaktan yönlendirildiğini belirterek, "Onun da zamanı gelecek" dedi. Rahşan Hanım, "Çekilsin" çağrılarına karşı da, "Çekilme zamanı değil. Zamanı gelince tabi ki bırakacak" yanıtını verdi. 
     
Göremedik ama çok iyi      Başbakan’ın istirahat ettiği Or-An’daki eve giden DSP’li milletvekilleri, "Başbakan’ı görebildiniz mi" diye soran gazetecilere, "Biz Rahşan Hanım’ı görmeye gelmiştik. Ama Başbakanımız da iyi" diye cevap verdi. 
     
Zirve kararı bugün      Rahşan Hanım, Bülent Ecevit’in ağrılarının azaldığını, işe erken dönmesi nedeniyle tedavinin uzadığını anlatırken, doktorların zirveye katılma kararını Ecevit’in kendisine bıraktığını, son kararın da bugün yapılacak kontrolden sonra verileceğini bildirdi. 
     



 SİYASET 
















</TEXT>
</DOC>
