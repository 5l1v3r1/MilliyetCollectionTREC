<DOC>
<DOCNO> 72994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sontur10.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müthiş iddia... Van Gölü'nün suları Saddam yüzünden mi çekiliyor 
</HEADLINE>
<TEXT>

     Türkiye'nin en büyük gölü Van Gölü'nde 1989-1996 yılları arasında 2,5 metre yükselen su seviyesi, 1997-2000 yılları arasında 2 metreye düşerken, su seviyesinin gelecek 15 yılda 4,5 metre civarında düşeceği iddia edildi. 
     Elektrik İşleri Etüt İdaresi Genel Müdürlüğü 8. Hidrometre Bölge Şefi Meteoroloji Mühendisi Abdurrahman Düşüngen 1991 yılındaki Körfez Savaşı'nda Kuveyt'teki petrol kuyularının Irak Lideri Saddam Hüseyin tarafından yakılmasının küresel ısınmanın ve kuraklığın sebeplerinden biri olduğunu söyledi. 
     Düşüngen, petrol kuyularının üç yıl boyunca yanmasının Türkiye'de ve Kuzey Yarımküre'nin 15. ve 40. paralelleri arasında, aşırı ısınma ve yağışlara neden olduğunu belirterek, şöyle devam etti 
     ''Yanan petrol kuyuları 3 bin 500 kodlarına yükselerek, etkisi altında bulunan alanlarda sıcaklığı ve buharlaşmayı azaltan Basra alçak basıncının hakim olduğu 15 ve 40. enlemlere yayıldı. Söz konusu enlemlere güneş ışınlarının dik gelmesi, petrol gazlarının sünger gibi suyu fazla çekmesi ve siyah cisimler olmaları nedeniyle güneş ışınlarını bünyelerinde toplayarak aşırı ısınmaya neden olmuştur.'' Düşüngen, 1991-1996 yılları arasında Türkiye'de de sıcaklıkların 2 ila 5 derece, rüzgarların yüzde 20, yağışların ise normalden fazla olduğunu belirterek, şu bilgiyi verdi 
     ''Bu durum nedeniyle Van Gölü'nde, Hazar Denizi'nde, Urmiye Gölü'nde ve Keban Barajı'nda su seviyesi yükseldi. Ancak kuyuların söndürülmesi ile dünyanın konumu gereği yoğunlaşma çekirdeklerinin kuzey enlemlere çıkarak seyrekleşmesi, yağışların azalmasına, sıcaklığın artmasına, eskiden yağış yapan sistemlerin rüzgar olarak enerjilerini bırakmalarına neden oldu.'' Düşüngen, ısınmanın artarak devam ettiğini, Türkiye'de yaşanan kuraklığın önümüzdeki 15-20 içinde devam edeceğini, rüzgarların eskisine oranla yüzde 30 fazla eseceğini, yağışların yüzde 30 azalacağını ve mevsimlerde kaymalar meydana geleceğinin öngörüldüğünü anlattı. 
     
     Van Gölü'ndeki su seviyesi 

     Türkiye'yi etkileyen sistemlerinin yer yer aşırı yağışlara neden olacağını, ancak bunun kuraklığa çözüm olmayacağını iddia eden Düşüngen, şöyle konuştu 
     ''Güneydoğu ve Doğu Anadolu Bölgesi'nde özellikle kuraklık kendini hissettirmeye başlamıştır. Van Gölü'nde 1989-1996 yılları arasında meydana gelen 2,5 metre seviye yükselmesi, söz konusu gerekçelerle 1997-2000 yılları arasında 2 metre düştü. Gelecek 15 yıl içinde mevcut seviye yaklaşık 4,5 metre civarında düşecektir.'' Düşüngen, bu yıl Ekim, Kasım, Aralık aylarında normalinden yüzde 60 fazla düşen yağış miktarının Van Gölü'nde 22 santimetrelik bir seviye yükselmesi sağlaması gerekirken, buharlaşma nedeniyle, ancak 2 santimetrelik bir yükselme görüldüğünü kaydetti. 
     
     Bilimsel olarak kanıtlanamadı 

     Yüzüncü Yıl Üniversitesi Uzaktan Algılama Merkezi Müdürü Doç. Dr. 
     Mustafa Sarı, Van Gölü'nün 15-20 yıl içinde 4,5 metre düşeceği konusunun henüz bilimsel olarak kanıtlanmadığını kaydederek, şunları söyledi 
     ''Van Gölü'nde su seviyesinin 15-20 yıl içinde 4,5 metre düşmesi halinde önemli sorunlar yaşanacaktır. Öncelikle inci kefalinin dağılım alanı daralacak, üreme alanı kaybolacaktır. Bunların dışında kuş türleri büyük zarar görecek, tarımsal üretim alanlardaki etkinlikler büyük ölçüde azalacaktır.'' 
     






</TEXT>
</DOC>
