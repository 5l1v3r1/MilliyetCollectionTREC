<DOC>
<DOCNO> 54930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sonspo14.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüp yöneticileri Türkiye Kupası kuralarını değerlendirdi 
</HEADLINE>
<TEXT>

     Futbolda, Türkiye Kupası 4. kademe maçlarının kuraları İstanbul'da çekilirken, Yimpaş Yozgatspor ile eşleşen Beşiktaş'ın yönetim kurulu üyesi İbrahim Altınsay, ''Dilerim 12 Aralık'ta çok zevkli ve izleyenleri tatmin eden bir futbol ortaya 
     konur, turu da hak eden geçer'' dedi. 
     Altınsay, Türkiye Kupası'nın önemli bir organizasyon olduğunu vurgulayarak, ''Lig ayrımı olmadan bütün takımlara kupa kazanma ve Avrupa'ya gitme şansı vermektedir. Alınan sonuçlar da bunu belli ediyor. Tek maç olarak oynanması da sonuçlarda etken oluyor. Dış sahada oynayan takımlar dahi kazanabiliyor'' diye konuştu. 
     Kupada eşleştikleri Yimpaş Yozgatspor ile çok iyi ilişkilerinin bulunduğunu belirten İbrahim Altınsay, ''Yozgat ekibiyle yaptığımız maçlar zevkli geçiyor. Dilerim 12 Aralık'da böyle zevkli bir karşılaşma izleriz'' diyerek sözlerini tamamladı. 
     Yimpaş Yozgatspor temsilcisi Yüksel Aygün de, Beşiktaş ile eşleşmekten dolayı memnun olduklarını söyleyerek, ''Biz de bir üst tura çıkmak istiyoruz. Hak eden kazansın'' dedi. 
     
     'İki kupayı da istiyoruz' 
     Fenerbahçe Kulübü Yönetim Kurulu Yedek Üyesi İlhan Ekşioğlu ise, Türkiye Kupası 4. kademesinde Denizlispor ile eşleşmelerinin ardından yaptığı açıklamada, iki kupayı da kazanmak istediklerini söyledi. 
     Türkiye Kupası maçlarına önem verdiklerini anlatan Ekşioğlu, ''Bu kupada geçtiğimiz sezonki şanssızlığı bu yıl yaşamak istemiyoruz. 
     Türkiye Kupası maçlarına da, lige verdiğimiz önemi verip, iyi hazırlanıyoruz. İki kupayı da müzemize götürmeyi hedefliyoruz'' şeklinde konuştu. 
     Ekşioğlu, Beşiktaş ile hafta sonunda oynayacakları derbi maça da değinerek, bu karşılaşmadan hiçbir şekilde kötü sonuç beklemediklerini ve galibiyetler serisine bir yenisini daha ekleyeceklerine inandıklarını söyledi. 
     Kura çekimine Trabzonspor adına katılan İsmet Alaylı, Samsunspor ile eşleşmelerinin ardından bir açıklama yaparak, Karadeniz derbisi olarak nitelenecek bu eşleşmede iç saha avantajını iyi değerlendirerek turu atlamayı istediklerini kaydetti. 
     Kupada Galatasaray'ı eleyen Erzurumspor Kulüp Başkanı Cemal Polat ise, Türkiye Kupası'nda yollarına devam etmek istediklerini belirterek, ''Göztepe'yi de eleyerek kupada sarı-kırmızılı takım bırakmayacağız'' diye konuştu. 
     Futbol Federasyonu Başkanvekili Ata Aksu ise, Türkiye Kupası'nın geleneksel olarak yapıldığını belirterek, ''Bazı takımlarımız elenmelerinin ardından kupayı angarya olarak değerlendiriyor. Bu yaklaşımlar doğru değildir. Böyle yorumlar kupaya ve kurumsallığa zarar verir'' diye konuştu. 
     






</TEXT>
</DOC>
