<DOC>
<DOCNO> 69620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo01.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Liverpool "Türklerin konukseverliği birinci sınıf.." 
</HEADLINE>
<TEXT>

     Galatasaray'ın Avrupa Şampiyonlar Ligi'nde yarın karşılaşacağı İngiltere'nin FC Liverpool takımının menajer yardımcısı Phil Thompson, Türkiye'de gördükleri ilgiye övgüler yağdırdı. 
     Phil Thompson, bugün Ali Sami Yen Stadı'nda düzenlediği basın toplantısında, Türkiye'de birinci sınıf bir konukseverlikle karşılandıklarını belirterek, "kendimizi evimizde gibi hissediyoruz" diye konuştu. 
     Galatasaray'ın, kötü hava koşullarından etkileneceğini sanmadığını kaydeden Thompson, "Galatasaray ile Roma arasındaki maçta da aynı tip bir hava vardı. O maçta hava Galatasaray'ı etkilememişti" dedi. 
     Thompson, Galatasaray'ın birkaç oyuncu değiştirmesine karşın geçen maçtaki oyununa benzer bir futbol sergilemesini beklediğini de vurguladı. 
     İngiliz teknik adam, Galatasaray'ın 2.5 yıldır kendi evinde Avrupa'da maç yitirmediğinin hatırlatılması üzerine de, "Herşeyin bir ilki vardır" demekle yetindi. 
     






</TEXT>
</DOC>
