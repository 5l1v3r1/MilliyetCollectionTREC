<DOC>
<DOCNO> 66663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur17.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK Romanya sorumlusu havaalanında yakalandı 
</HEADLINE>
<TEXT>

     Terör örgütü PKK'nın Romanya sorumlularından olduğu bildirilen Orhan Kop, Atatürk Havalimanı'nda yakalandı. Örgüte yönelik diğer operasyonlarda yakalanan 5 kişiden 2'si tutuklandı. 
     Terörle Mücadele Şube Müdürlüğü'nden yapılan açıklamada, Milli İstihbarat Teşkilatı MİT ile ortak düzenlenen bir operasyonda, terör örgütü PKK'nın Romanya sorumlularından olduğu bildirilen Orhan Kop'un, Bükreş'ten İstanbul'a geldiği sırada, havalimanında gözlem altına alındığı kaydedildi. 
     Kop'un üzerinde, örgüt propagandasını içeren resimli mesajların kullanıldığı cep telefonu ile aynı amaçlı örgütsel doküman ele geçirildiği bildirildi. 
     Sahte kimlikle 2000 yılında gittiği bir Avrupa ülkesinde, terör örgütü kamplarında siyasi eğitim gördüğü bildirilen Kop'un, o ülkedeki Türk vatandaşlarından örgüt adına zorla para topladığı, Türkiye aleyhtarı gösterilere katıldığının belirlendiği ifade edildi. Kop'un, daha sonra geçtiği Romanya'da, yine örgüt adına para topladığı belirtildi. 
     Bu arada, terör örgütüne yönelik diğer operasyonlarda da 5 kişinin yakalanarak İstanbul DGM'ye sevk edildiği, bu kişilerden 2'sinin tutuklanarak cezaevine konulduğu açıklandı. 
     






</TEXT>
</DOC>
