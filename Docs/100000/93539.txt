<DOC>
<DOCNO> 93539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur08.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinin çocukları trafikte terör estirdi 
</HEADLINE>
<TEXT>

     Batman Milletvekili Ataullah Hamidi'nin iki oğlu, kavgaya karıştıkları gerekçesiyle dün gece karakolluk oldular. 
     Oran Zühtü Tigrel Caddesi'nde arabası ile giden Aziz Parlaktaş ve oğlu Kaan Parlaktaş, Batman Milletvekili Ataullah Hamidi'nin oğulları Tarık ve Ömer Hamidi ile trafik yüzünden tartıştılar. Tartışma daha sonra kavgaya dönüştü. 
     Kavga sonrası Aziz Parlaktaş ve Kaan Parlaktaş karakola giderek, plakasını verdikleri Hamidi kardeşlerden şikayetçi oldular. 
     ''Saldırıya uğradıklarını'' söyleyen Aziz Parlaktaş, Tarık Hamidi'nin kendisine silah çektiğini ve oğlunun başına silah kabzası ile vurduğunu öne sürdü. Aziz ve Kaan Parlaktaş, daha sonra tedavi görmek üzere Dışkapı SSK Hastanesi'ne gittiler. Hastanede, Kaan Parlaktaş'ın kafasında kan izleri tespit edildi. 
     Haklarındaki şikayeti öğrenerek karakola gelen Tarık ve Ömer Hamidi kardeşler ise iddiaları yalanladılar. Kendilerinin de saldırıya uğradığını belirten iki kardeş, tabanca iddiasının doğru olmadığını, Tarık Hamidi'nin elindekinin silah değil telefon olduğunu, karşı tarafın karanlıkta bunu silah sanmış olabileceğini kaydettiler. 
     İki tarafın da birbirlerinden şikayetçi olduğu ve soruşturmanın sürdüğü bildirildi. 
     





</TEXT>
</DOC>
