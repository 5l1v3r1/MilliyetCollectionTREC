<DOC>
<DOCNO> 88520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko16.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan "Başbakan ile ilgili konuyu DSP kendi içinde karar verir" 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Tuncay Özilhan, AB sürecinde istikrar için siyasette devamlılığın sağlanması gerektiğini söyledi. 
     Özilhan, Türkiye SİAD Platformu toplantısında verilen arada, gazetecilerin sorularını cevaplandırdı. 
     Özilhan, Başbakan Bülent Ecevit'in sağlık durumu ile ilgili olarak da şunları söyledi 
     ''Bu konuda bir şey söylemek istemiyorum. Daha önce açıkladım. Bu, kişisel mesele olmaktan çıkıp devlet meselesi haline geldi. TÜSİAD'ın bu konudaki görüşü belli. Türkiye'nin gündeminde acil konular var. İstikrar için siyasette devamlılık gerekli. DSP'nin kendi içinde bu konuda karar vereceğini zannediyorum.'' Özilhan, Başbakan Ecevit'in zirveye katılmamasının AB sürecini olumsuz etkileyip etkileyemeyeceği konusundaki soru üzerine ise şöyle konuştu 
     ''Aslında Başbakanımız katılsa çok iyi olurdu. Başbakanımız saygınlığı ile her zaman uzlaşmacı tavrı ile oradan bir uzlaşma imkanı sağlayabilir ve dolayısıyla, Cumhurbaşkanı ile iyi bir diyalog içinde olabilirdi. Ancak evsahibi de Cumhurbaşkanımız olduğuna göre, bu inisiyatifi kullanarak uzlaşmayı sağlamaya çalışacaktır.'' 
     
     TBMM VE TATİL KONUSU 
     AB konusunda siyasilerin yaklaşımları konusundaki soruya Özilhan, şöyle cevap verdi 
     ''Tüm liderlerin, siyasi malzeme yapmadan bir anlaşmaya varıp, kısa dönem içinde TBMM tatile girmeden, gerekli yasa değişikliklerinin çıkarılması lazım. 175 sivil toplum örgütü bu konuda görüşlerini açıkladı. TÜSİAD açıklamaya devam ediyor inşallah Türkiye'nin menfaatleri için siyasiler arasında konsensüs çıkar. TBMM tatile girmeden gerekli yasa değişikliklerinin çıkarılması lazım.'' Özilhan, Helsinki Zirvesi için Türkiye'nin önünde iki aylık önemli bir süreç bulunduğunu belirterek, şöyle devam etti 
     ''Soğukkanlı davranılması gerekir. liderlerin de o inisiyatifi ellerine alması gerekir. Ben 6 ay değil önümüzdeki bir iki aya kadar, TBMM tatile girinceye kadar olan sürenin çok önemli olduğunu görüyorum. Değişmesi gereken kanunlar değiştirilerek Türkiye'nin önemli adım attığını göstermesi lazım. 
     TBMM, Eylül'e kadar tatilde olacağı için kısıtlı zamanı çok iyi değerlendirmek gerekir. Liderlerin bu inisiyatifi göstermesi lazım, halkın, kamuoyunun istediğini gerçekleşmesi lazım. Biz tüm konsantrasyonumuzu bu uzlaşmanın gerçekleşeceğini düşünerek toparlıyoruz.'' 
     





</TEXT>
</DOC>
