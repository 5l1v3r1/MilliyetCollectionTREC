<DOC>
<DOCNO> 53034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun14.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika, İsrail Başbakanı'nı sorgulamak istiyor 
</HEADLINE>
<TEXT>

     Belçika adaleti, hakkında suç duyurusunda bulunulan İsrail Başbakanı Ariel Şaron'un ''ifadesini almak'' için, mahkemeye çağrı mektubunu resmen Kudüs'e ilettiğini açıkladı. 
     Şaron ile İsrail Savunma Bakanlığı'nın ''üst düzey bir yetkilisi'', 28 Kasım'da, Brüksel Mahkemesi huzuruna çıkmaya çağrıldılar. 
     Belçika'nın İsrail Büyükelçisi Wilfried Geens'in, mahkemeye davet yazısını Şaron'a ileteceği, İsrail Başbakanı'nın Brüksel'e bizzat gelmeyeceği, avukatları tarafından temsil edileceği ifade ediliyor. 
     Belçika'da, dünyanın başka hiçbir ülkesinde bulunmayan bir yasa, yabancıların, Belçika'da yaşamasalar dahi, bir başka yabancıyı, ''insanlık suçu'' ithamıyla mahkemeye vermelerine olanak tanıyor. 
     16 Haziran 1993 tarihinde yürürlüğe giren ve 10 Şubat 1999'da 
     kapsamı genişletilen yasa çerçevesinde daha önce, İran'ın eski devlet başkanı Haşimi Rafsancani, Çad'ın eski devlet başkanı Hissene Habre, Kongo'nun eski dışişleri bakanı Abdulaye Yeroida, Irak Devlet Başkanı Saddam Hüseyin, Küba Devlet Başkanı Fidel Castro gibi isimler aleyhinde suç duyurusunda bulunuldu ve soruşturma açıldı. Belçika adaleti, geçtiğimiz aylarda, ilk defa, söz konusu yasa kapsamında açılmış bir soruşturmayı tamamladı ve soykırıma katılmakla itham edilen 4 Ruandalı aleyhindeki suç duyurusunu yerinde bularak yargılama kararı aldı. Ağır Ceza Mahkemesi'nde, halk jürisi önünde yargılanan sanıklar, ağır hapis cezalarına çarptırıldı. Lübnan'daki Filistin kamplarında 1982 yılında 2 bine yakın insanın öldürülmesinde sorumluluğu olduğu ileri sürülen, zamanın savunma bakanı Şaron aleyhindeki suç duyuruları, İsrail Başbakanı'nın, Belçika'da, ''savaş suçlusu'' olarak yargılanması olasılığını gündeme getirdi. İsrail'de, Şaron'un savunmasını hazırlamak için, aralarında Başbakanlık görevlilerinin de bulunduğu bir ''özel komite'' oluşturulduğu, üst düzey bir memurun Belçika'ya gelerek adli koşulları incelediği ve Şaron'un savunması için avukat tutulduğu bildirildi. Şaron, konuya ilişkin açıklamalarında, suç duyurularının, ''İsrail'e ve Yahudi halkına zarar vermek isteyenler'' tarafından yapıldığını öne sürerken, İsrail Dışişleri Bakanlığı, Belçika'yı, özellikle subayların gitmemesi gereken ''riskli bölge'' listesine aldı. Bir süre önce, İsrail'deki Belçika diplomatik temsilcilikleri taşlanmış, Belçika Başbakan Yardımcısı ve Dışişleri Bakanı Louis Michel de basının ağır eleştirilerine hedef olmuştu. Belçika basını, ''İsraillilerin, Belçika'nın bir hukuk devleti olduğunu görmediklerini'', ''Lübnan'da yaşananları hatırlamak istemediklerini'' yazıyor ve bir ''histeri'' haline getirilen Belçika düşmanlığının, resmi basın organları tarafından körüklendiğini ileri sürüyor. Geçen hafta sonu, AB Dönem Başkanı sıfatı ile İsrail'e giden Belçika Başbakanı Guy Verhofstadt, Kudüs Valisi Ehud Olmert tarafından, ''Kepaze bir hükümetin başkanı'' ve ''pis herif'' olmakla itham edildi. Ortadoğu'da temaslarda bulunan AB heyetinde yer alan Belçika Dışişleri Bakanı Louis Michel, ülkesine yönelik eleştiri ve saldırıları ''hoş karşılamadığını'' ifade ederken, Başbakan Verhofstadt, Şaron'a karşı adli girişimler konusunda, ''Yargı Gücü'ne müdahale edemeyeceklerini'' belirtmekle yetindi. 
     






</TEXT>
</DOC>
