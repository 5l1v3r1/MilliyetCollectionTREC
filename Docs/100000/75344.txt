<DOC>
<DOCNO> 75344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo16.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Sabancı, seçimde Arat'ı destekleyeceğini açıkladı 
</HEADLINE>
<TEXT>

     Beşiktaş Kulübü'nde 31 Mart Pazar günü yapılacak olağan seçim genel kurul toplantısı öncesi, kongre üyesi Mehmet Sabancı, başkan adaylarından Hasan Arat'ı destekleyeceğini açıkladı. 
     Hasan Arat ve Mehmet Kazancı ile birlikte Çırağan Sarayı'nda basın toplantısı düzenleyen Mehmet Sabancı, işleri nedeniyle Arat'ın yönetim kurulu aday listesine giremediğini ifade ederek, ''Ancak her zaman Hasan Arat'ın yanında olacağım ve manevi desteğimi vereceğim'' dedi. 
     Fenerbahçe Kulübü Yönetim Kurulu Üyesi Zeynep Sabancı'nın eşi olan Mehmet Sabancı, Hasan Arat'ın seçimi kazanması halinde, Beşiktaş ile Fenerbahçe'nin maçını birlikte izleyeceklerini de kaydetti. 
     Başkan adayı Hasan Arat ise, Mehmet Sabancı'nın desteğinin kendilerini gururlandırdığını ifade ederek, ''Mehmet Sabancı'nın yanımızda olmasından şeref duyuyorum'' diye konuştu. 
     Bu arada, daha önce Beşiktaş Kulübü'nün bulunduğu BJK Plaza'daki Vogue Restoran'da gerçekleştirilmesi gereken basın toplantısı, bu restoranın işletmesini yapan yönetim kurulu üyesi Berk Ekşioğlu'nun, basın mensuplarının girişine izin vermemesi nedeniyle, Çırağan Sarayı'nda yapıldı. 
     






</TEXT>
</DOC>
