<DOC>
<DOCNO> 92364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/yasam/yas04.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ofsaytı 'Şahin göz' bitirecek 
</HEADLINE>
<TEXT>

İngiltere'de geliştirilen 'Şahin göz' adlı sistem, kameralar ve hakemin taşıyacağı bir cep bilgisayarı ile 'hataları' tarihe karıştıracak 
     DIŞ HABERLER SERVİSİ 

     Japonya ve Güney Kore'nin ev sahipliği yaptığı 17. Dünya Kupası, Türkiye'nın başarısının yanı sıra, bugüne dek görülmemiş boyuttaki, birçok dev takımın kupadan elenmesine yol açan hakem hatalarıyla da tarihe geçecek. 
     Favorilerden İspanya ve İtalya, hakem hatalarıyla kupadan elenmelerini gerekçe göstererek yakınadursun, İngiliz bilim adamları teknoloji yardımıyla hakem hatalarını tarihe gömmeye hazırlanıyor. İngiltere Spor Bakanı Richard Caborn'un desteğiyle Roke Manor Research isimli teknoloji kuruluşu tarafından geliştirilen projenin adı ise 'Şahin göz'. 
     
     2004'te kullanılacak 
     İlk kez 2004 yılında Portekiz'de düzenlenecek Avrupa Kupası'nda devreye sokulması planlanan 'Şahin Göz' isimli sistem, kameralar aracılığıyla ofsaytı, topun kale çizgisini geçip geçmediğini anında tespit edecek. 
     'Şahin göz' ayrıca, tartışmalı pozisyonun üç boyutlu görüntüsünü, anında hakemin cebinde taşıyacağı cep bilgisayarına aktaracak. Bu görüntü yardımıyla hakem doğru kararı vererek pozisyon tartışmalarına son verecek. Dördüncü hakem olarak tanımlanan 'Şahin Göz'e benzer daha ilkel sistemler, hali hazırda bazı TV kanalları tarafından tartışmalı pozisyonlar için kullanılıyor. 
     



 YAŞAM 















</TEXT>
</DOC>
