<DOC>
<DOCNO> 87943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur23.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi RTÜK için Salı günü karar alabilir... 
</HEADLINE>
<TEXT>

     Anayasa Mahkemesi Başkanı Mustafa Bumin, RTÜK Yasası'nın kısmi iptali istemiyle açılan iki ayrı davada raportörün yürürlüğün durdurulması istemine ilişkin raporunu hazırladığını, ancak dün yapılan sözlü açıklamalar ışığında ek bir rapor istendiğini bildirdi. 
     Bumin, söz konusu davaların 11 Haziran Salı gününün gündemine alınabileceğini kaydetti. 
     Avrupa Konseyi Genel Sekreter Yardımcısı Hans Christian Kruger, Anayasa Mahkemesi Başkanı Bumin'i makamında ziyaret etti. 
     Bumin, Kruger'in görevinden ayrılacak olması nedeniyle veda ziyaretinde bulunduğunu söyledi. Bumin, Kruger'in bundan sonra da Türkiye'ye yardımcı olmasını umduğunu kaydetti. 
     Gazetecilerin sorularını da yanıtlayan Bumin, RTÜK Yasası'nın kısmi iptali ve yürürlüğün durdurulması istemiyle açılan iki ayrı davada yürürlüğün durdurulması isteminin ne zaman karara bağlanacağının sorulması üzerine, şunları söyledi 
     ''İlk inceleme yapıldıktan sonra esasa geçilmesine karar verilmişti. Yürürlüğün durdurulması istemine ilişkin raportörden rapor istenmişti. Bu rapor Cuma günü tamamlanıp teslim edildi. Cumartesi, Pazar da eksiklikler tamamlandı. Dün de Devlet Bakanı Yılmaz Karakoyunlu ile Nuri Çolakoğlu sözlü açıklamalarda bulundular. 
     Bunların bant kaydı çözülmeden, yazılı konuşma metinlerini istedik. 
     daha hızlı çalışabilmek için. Bunlar da raportöre verilerek, alınan bu ek bilgeleri değerlendirecek, ek bir rapor hazırlayacak. Bu hafta sonuna yetişeceğini sanmıyorum. Ancak, 11 Haziran Salı gününün gündemine alabiliriz. Eğer gündeme alırsak bunu diğer gündem maddesine geçmeden öncelikle görüşeceğiz. O gün karar da çıkabilir.'' Bumin, bir başka soru üzerine, 4756 Sayılı Şartla Salıverilme Yasası'nın iptaliyle herhangi bir boşluk oluşmayacağı görüşünün bulunduğunu, bu kararın gerekçesinin de kısa sürede yazılacağını bildirdi. Bumin, Mahkeme'nin iş yükünün fazla olduğunu da belirterek, ''Ben, gündem koymakta ve raportöre dosya vermekte zorlanıyorum. Geceleri de çalışıyorum. Her konunun kendine göre ivediliği var. Bankalar Kanunu ile ilgili düzenleme de dava konusu. Bu da önemli'' diye konuştu. 
     
     HADEP'İN KAPATILMASI DAVASI 
     Bumin, HADEP'in kapatılması istemiyle açılan davada bu partinin Siyasi Partiler Yasası'nın SPY bazı maddelerinin Anayasa'ya aykırılığı iddialarının bulunduğunu, bu konuyu kapatma davasından önce karara bağlayacaklarını söyledi. Bumin, ''Bu Anayasa'ya aykırılık iddiaları ile ilgili raportörün raporu Cuma günü verildi. Onu da çok gecikmeden uygun bir zamanda ele alacağız. Eğer SPY'nin o maddelerine ilişkin iptal kararı çıkarsa, bunun gerekçesi Resmi Gazete'de yayımlandıktan sora kapatma davasına bakacağız. Daha önce de böyle olmuştu'' dedi. 
     





</TEXT>
</DOC>
