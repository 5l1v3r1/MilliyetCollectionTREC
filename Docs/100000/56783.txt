<DOC>
<DOCNO> 56783 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun04.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Irak'a gözdağı... 
</HEADLINE>
<TEXT>

     ABD Başkan Yardımcısı Dick Cheney, Afganistan'daki son kalelerini de kaybeden Taliban'ın akıbetinin Irak rejimine bir uyarı olması gerektiğini söyledi. 
     Amerikan Fox televizyon kanalındaki demecinde Cheney, ''Ben Irak Devlet Başkanı Saddam Hüseyin'in yerinde olsaydım, ciddi ciddi geleceği düşünür ve Taliban'ın başına ne geldiğini yakından incelerdim'' dedi. 
     ABD'nin bundan böyle her terörist hücresini izlemeye alacağını belirten Cheney, bu terörist hücrelerinin 50 kadar ülkede bulunduğunu, isim vermemekle birlikte bu ülkelerden bazılarının hedef alınabileceğini ve Irak ile Somali'nin ABD'nin güvenliği için tehlike oluşturabileceğini söyledi. 
     Cheney, ''Irak bizi endişelendiriyor, çünkü Saddam Hüseyin kitle imha silahları geliştirmeye çalışıyor. Bunun dışında Somali de bir tehdit. Burası bir terörist örgütün güvenlik güçlerinin denetimine takılmadan ve cezalandırılmadan rahat rahat faaliyet gösterebileceği yerlerden biri'' diye konuştu. 
     ABD Başkan Yardımcısı Cheney'e göre Afganistan'daki El Kaide eğitim kamplarında 70 bin kadar kişi eğitim gördü. 
     






</TEXT>
</DOC>
