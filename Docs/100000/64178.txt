<DOC>
<DOCNO> 64178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo12.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'ye karşı tarihte golümüz yok.. 
</HEADLINE>
<TEXT>

     12. Avrupa Futbol Şampiyonası eleme 
     gruplarının bugün yapılan kura çekimi sonrası 7. Grup'ta İngiltere, Slovakya, Makedonya ve Liechtenstein ile eşleşen A Milli Futbol Takımı'nın en zorlu rakibi olarak İngiltere gözüküyor. Türkiye, 79 yıllık tarihinde şimdiye dek 8 kez karşılaştığı İngiltere karşısında hiç galip gelemedi. Yaptığı 8 maçta, 7 yenilgi, 1 de beraberlik alan ay-yıldızlı ekip, en başarısız performansını sergilediği rakibinden toplam 29 gol yerken, İngiltere'nin filelerini hiç havalandıramadı. Tarihinin en farklı skorlu yenilgilerinden 2'sini, 8-0'lık sonuçlarla İngiltere karşısında alan milliler, 4'ü Dünya Kupası grup elemeleri, 4'ü de Avrupa Şampiyonası grup elemeleri olmak üzere rakibi ile yaptığı 8 resmi maçta ayrıca 5-0, 4-0, 2-0 ve 2 kez de 1-0'lık neticelerle sahadan yenik ayrıldı. Türkiye, rakibi karşısında tek beraberliği ise 29 Nisan 1987'de İzmir'de 0-0'lık sonuçla elde etti. İki ülke milli takımları en son 31 Mart 1993'te İzmir'de karşılaştı ve gülen taraf 2-0'lık sonuçla İngiltere oldu. Türkiye'nin grubunda bulunan Slovakya ve Makedonya ise milli takıma oldukça tanıdık rakipler. Ay-yıldızlı ekip, her 2 ülke milli takımıyla da son olarak 2002 Dünya Kupası elemelerinde aynı grupta yer almıştı. Türkiye, Slovakya ile yaptığı maçlarda İstanbul'da 1-1 berabere kalırken, Bratislava'da Hakan Şükür'ün golüyle 1-0 galip geldi. A Milli Futbol Takımı, Makedonya ile tarihinde 4 kez karşılaştı. İlk 2 özel maçta Üsküp'te 2-0, İstanbul'da da 2-1 galip gelen milliler, son olarak 2002 Dünya Kupası elemelerinde aynı grupta yer aldığı rakibini deplasmanda Mitrevski'nin kendi kalesine ve Ümit Davala'nın golleriyle 2-1 yenmesine rağmen, Bursa'daki maçta Alpay'ın 3 golü galibiyete yetmedi ve karşılaşma 3-3 berabere sonuçlandı. Grupta yer alan diğer takım olan Liechtenstein ise daha önce Türkiye ile hiç karşılaşmadı. 
     






</TEXT>
</DOC>
