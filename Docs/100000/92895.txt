<DOC>
<DOCNO> 92895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur14.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkent Üniversitesi'nden Ecevit'in tedavi ile ilgili açıklama 
</HEADLINE>
<TEXT>

     Başkent Üniversitesi Hastanesi, Başbakan Bülent Ecevit'e, ''kemik erimesine bağlı omur çökmesinde kullanılan yeni uygulama olan kifoplasti tedavisinin neden uygulanmadığı'' yönündeki spekülasyonlara ilişkin açıklama yaptı. 
     Ecevit'in ''kifoplasti'' tedavisi yönünden de değerlendirildiği, ancak uygulama endikasyonu konulmadığı bildirildi. 
     Başkent Üniversitesi Hastanesi'nden yapılan yazılı açıklamada, son günlerde bazı gazetelerde ''Başkent Üniversitesi Hastanesi'nin Başbakan Ecevit'e 'neden kifoplasti tedavisi uygulanmadığının sorulduğu ve bu konuda spekülasyonlar yapıldığı'' belirtildi. 
     Başkent Üniversitesi'nin, bu tür spekülasyonların Türkiye'deki tıp kurumlarına güvensizlik aşılayacağı, bunun da hasta-hekim ilişkisini olumsuz yönde etkileyeceği görüşünde olduğu bildirilen açıklamada, Hastanenin Nöroşirurji Ana Bilim Dalı'nın konuya ilişkin şu görüşüne yer verildi 
     ''Kifoplasti, özellikle kemik erimesine vertebra omur çökmesinde kullanılan oldukça yeni bir uygulamadır. 
     Ülkemizde bu uygulama henüz çok sınırlı sayıda yapılmaktadır. Bu sistemi geliştiren kuruluş, tüm dünyada ancak kendilerinin düzenlediği kurslara katılan ve sertifika alan hekimlerin bu uygulamayı yapmasına izin vermektedir. Bu sertifikaya sahip olan Başkent Üniversitesi Hastanesi Nöroşirurji Ana Bilim Dalı öğretim üyeleri, kifoplasti uygulamasını, Başkent Üniversitesi Ankara Hastanesi'nde başarıyla yapmaktadırlar. 
     Sayın Başbakan Bülent Ecevit, kifoplasti tedavisi yönünden de değerlendirilmiş, ancak uygulama endikasyonu konulmamıştır.'' 
     





</TEXT>
</DOC>
