<DOC>
<DOCNO> 87440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/guncel/agun.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Üçüncü köprüyü bir tek bakan istiyor 
</HEADLINE>
<TEXT>

Bayındırlık Bakanı Akcan’ın açıkladığı, Kandilli-Arnavutköy arasında 3. Boğaz Köprüsü Projesi’ne, başta bilimadamları, şehir plancıları herkes karşı çıkıyor... 
     SERHAT OĞUZ İstanbul 

     Bayındırlık Bakanı Abdülkadir Akcan, boğazın, üçüncü kez karayoluyla geçilmesini sağlayacak yeni köprünün 2005 yılında tamamlanacağını, Ulaştırma Bakanlığı’nın tüp geçit projesiyle birlikte ulaşım sorununu çözeceğini açıkladı geçtiğimiz günlerde.. Ancak Akcan’ın bu sözleri destek bulmadı. Yeni köprüye karşı olanların cephesinde, Mimarlar Odası, Şehir Plancıları Odası, İstanbul Kültür ve Tabiat Varlıklarını Koruma Kurulu, yerel yönetimler, akademisyenler ile Kandilli ve Arnavutköy’ü "Risk altındaki kültürel miraslar" olarak ilan eden Uluslararası Anıtlar ve Sitler Konseyi bulunuyor. 
     
     Çözüm raylı sistemde 
     Çözümün raylı sistemde olduğunu söyleyen uzmanlara göre, karayolu lobisinin desteklediği üçüncü köprü, çağdışı ve gereksiz. Köprünün maliyeti ise kamulaştırma bedelleri hariç yaklaşık 700 milyon dolar olacak. 
     Şehir Plancıları Odası İstanbul Şube Başkanı Ahmet Turgut, üçüncü köprü inşaatının başlamasına yasaların izin vermediğini öne sürerek, şöyle diyor "Köprünün imar planı onayları yapılmadı. Bunu yapacak belediyeler ise köprüye karşı çıktığı için onaylayacaklarını sanmıyorum. İstanbul 3 No’lu Kültür ve Tabiat Varlıklarını Koruma Kurulu’da, köprü projesine onay vermedi. Bu nedenle, köprünün başlayıp 2005’de bitmesi mümkün değil." 
     
     Karayolu lobisi mi 
     Mimarlar Odası İstanbul Şube Sekreteri Bülent Tuna ise Ulaştırma Bakanlığı’nın tüp geçit projesinin gerçekleşmesi halinde, köprüye ihtiyaç kalmayacağı için, karayolu lobisinin harekete geçtiğini savundu. 
     Uluslararası Anıtlar ve Sitler Konseyi ICOMOS de hazırladığı raporla, Arnavutköy ve Kandilli’yi, SİT alan olması ve tarihi dokuları nedeniyle, "Risk Altındaki Kültürel Miraslar" olarak değerlendirdi. ICOMOS Türkiye Başkanı İTÜ Mimarlık Fakültesi öğretim üyesi Prof. Dr. Zeynep Ahunbay, köprünün tarihi bölgeyi, tamiri imkansız şekilde tahrip edeceğini söyledi. 
     
Arnavutköylüler tek yumruk      Fotoğraf AHMET DUMANLI 

     Tarihi semtin yok olmaması için çırpınan Arnavutköylüler, köprüye 1998’den beri organize olarak karşı çıkıyorlar. Arnavutköy Semt Girişimi üyesi ve muhtar Sedef İrteş, köprünün her şeye rağmen başlaması halinde, mahkemeye başvuracaklarını söyledi. İrteş, "Rant için, bu güzelliği mahvetmek istiyorlar" dedi. 
     
İşte yeni köprünün güzerg hı      Karayolları Genel Müdürlüğü’ne bağlı karayolları uzmanlarının belirlediği Kandilli-Arnavutköy güzergahına göre köprünün Arnavutköy çıkışı, Levent’e, oradan bir tünelle Zincirlikuyu ve Kağıthane’ye uzanacak. Buradan viyadüklerle TEM üzerinden Gaziosmanpaşa kavşağına, oradan da İkitelli ve Hadımköy’e bağlanacak. Anadolu yakasında ise Kandilli’den Göztepe’ye, mevcut karayoluyla Ümraniye, Samandıra, Çekmeköy ve Gebze yoluna bağlanacak. Köprünün ortasından raylı sistem de öngörülüyor. 
     



 GÜNCEL 




















</TEXT>
</DOC>
