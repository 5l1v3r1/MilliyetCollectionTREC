<DOC>
<DOCNO> 56471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/soneko18.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram şekerinin bile tadı kaçtı... 
</HEADLINE>
<TEXT>

     Bayramların vazgeçilmez ikramı şekerlemelerin kilosu 2.5 milyon lira ile 11 milyon lira arasında, çikolatanın da 4 milyon ile 16 milyon lira arasında değişiyor. 
     Yaklaşan Ramazan Bayramı'na rağmen hareketliliğin henüz başlamadığı bu piyasada lokumun fiyatı da 3 milyon liradan başlıyor, 9 milyon 600 bin liraya kadar çıkıyor. 
     Eminönü'nde uzun yıllardan beri faaliyet gösteren dükkan Ali Muhiddin Hacı Bekir ile Hafız Mustafa Şekerlemeleri'nin yetkilileri, fiyatların geçen yıla göre ortalama yüzde 50 arttığını, satışların ise yüzde 60-70 civarında düştüğünü ifade ettiler. 
     Bayram hareketliliğinin her yıl bayramdan 1.5 hafta önce başladığına, bu yıl ise insanların alım gücünün düşmesi nedeniyle hareketliliğin henüz yaşanmadığına işaret eden yetkililer, ilk defa bu kadar sıkıntılı bir dönem geçirdiklerini söylediler. 
     Mısır Çarşısı'nda şekerleme, çikolata ve tatlı satan esnaf da bayram öncesi olmasına rağmen satışların çok durgun olmasından şikayetçi oldular. 
     Satışlarda geçen yıla göre yüzde 70 oranında düşüş yaşandığını savunan esnaf, ''Fiyatlarımız yüzde 70-80 arttı. Her zaman bayram öncesi ve yılbaşı, beklentilerimizin olduğu, kasalarımıza paranın girdiği haftalardı. Şu anda 15 gün öncesinden başlaması geken bayram hareketliliği bile maalesef yok'' dediler. 
     Daha ucuz ürünlerin satıldığı sokak tezgahları da, durgunluktan etkilendiği belirlendi. 
     Şekerlemelerin ortalama 2.5 milyon lira, çikolatının da 4 milyon liradan satıldığı sokak satıcıları, fiyatların düşük olmasına rağmen kendilerinin de çok az satış yaptıklarını, birçok tezgahın da henüz açılmadığını anlattılar. 
     






</TEXT>
</DOC>
