<DOC>
<DOCNO> 57145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/yazar/bila.html </URL>
<DATE> 2001/12/14/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Eşit işe eşit ücret 
</HEADLINE>
<TEXT>

     Kamuda ücret dengesizliğini gidermek amacıyla bu ay sonunda sonuçlandırılmak üzere bir çalışma yürütüldüğüne ilişkin bilgileri daha önce sunmuştuk. 
     Çalışmalar son aşamasına gelmiş durumda. 
     Maliye Bakanı Sümer Oral, Ocak - 2002'den itibaren kararnamelerle ücret dengesizliğini gidermeye başlayacaklarını belirtti. 
     Oral, şu bilgiyi verdi 
     "657 sayılı Devlet Memurları Yasası, 1970 yılında yürürlüğe girdiğinde ücret dengesine dayalı bir personel rejimi getirmişti. Ancak zaman içindeki eklemelerle bu denge bozuldu, şimdilerde ise hiç kalmadı. Bu nedenle, eşit işe eşit ücret, ilkesiyle yeni düzenlemelere yöneliyoruz. Ocak - 2002'den itibaren kararnameler çıkarmaya başlayacağız ve kademeli bir şekilde yatay ve dikey ücret dengesini sağlayacağız." 
     Bakan Oral, devlet memurları arasındaki ücret dengesizliğinin bir defada giderilmesinin mümkün olmadığına da dikkat çekerek şöyle devam etti 
     "Dengesizlikler o kadar fazla ki, bunu bir defada düzeltmek mümkün değil. Biz 5 yıllık bir periyod öngörüyoruz. Bu süre içinde yapılacak düzenlemelerle ücret dengesi sağlanacak." 
     Eşit işe eşit ücret nasıl sağlanacak 
     Maliye Bakanı Oral, yeni düzenlemede esas alınacak iki ilke ile ücret adaletini sağlamayı düşündüklerini söylüyor 
     "İki temel ilkemiz olacak 1- Eşit işe eşit ücret, 2- İşin devlet için arz ettiği önem. Bu iki ölçüyü alacağız. Her iş devlet için aynı önemde değildir. İşin bir tanımı yapılacak ve devlet için önemine göre ücretlendirilecek. Eşit önemdeki işlere eşit ücret verilecek." 
     Yapılacak düzenlemeler Devlet Memurları Yasası, Üniversite Personel Yasası, Hakimler ve Savcılar Yasası, Türk Silahlı Kuvvetleri Personel Yasası gibi temel personel yasalarını ilgilendirecek. 
     Bugün kamuda aynı işi veya aynı önemdeki işi yapan personel arasında büyük ücret uçurumları var. Bu uçurum aynı kurumda oluştuğu gibi farklı kurumlarla kıyaslamalarda da oluşuyor. 
     Memur maaşları neredeyse 20'ye yakın kalemin bir araya getirilmesiyle hesaplanabiliyor. Ek ödemelerin her biri ana maaş tutarından yüksek. Gösterge katsayı çarpımıyla bulunan asıl derece - kademe maaşı artık komik rakamlarda kalmış durumda. Memur maaşı bu temel unsurdan çok, yan ödeme, tazminat gibi yan unsurlarla yükseliyor. Gösterge - katsayı sistemi tümüyle çökmüş durumda. Yan ödemeler ise kurumlara göre değiştiği için eşit işe eşit ücret ilkesi hayata geçirilemiyor. 
     Maliye Bakanı Oral, ocak ayında çıkarılmaya başlanacak kararnamelerle bu soruna neşter vurulacağını belirtiyor. 
     Umarız bu kararnameler, beklenen personel rejimi reformu için bir başlangıç olur. 
     
     







Cumhurbaşkanı, partiler vs. 


İşte adalet... 


Eşit işe eşit ücret 


Türk insanının Avrupa hülyası... 


Sezer faktörü 


Türban, YÖK ve zencilerin pipisi 


Olumlu gelişmenin altında kamu bankaları da var 


Laeken zirvesinden beklenen... 


Vur, kır, parçala bu maçı kazan 


Cumhurbaşkanım susma, sustukça sıra sana gelecek 


Bush değil, Fisk tuzağa düştü 


Derviş Baykal görüşmesi 


Bankada pişer, süpermarkete de 
düşer 


L L eşkıyalarım... 


Mersin’de sel ürünü de seracıları da sildi süpürdü 


</TEXT>
</DOC>
