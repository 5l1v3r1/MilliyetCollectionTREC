<DOC>
<DOCNO> 52298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sonspo16.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Sözkesen "Kimseye kırgın değilim.." 
</HEADLINE>
<TEXT>

     Bursaspor'da, yönetim tarafından kadro dışı bırakılan Murat Sözkesen, karara ilişkin yaptığı açıklamada, hiç kimseye kırgın olmadığını söyledi. 
     Murat Sözkesen, son günlerde Bursaspor'da yaşanan olayların ardından bugün menajeri aracılığıyla takımdan ayrılma isteğini bildirdiğini, yönetimin de bu çerçevede kendisini kadro dışı bıraktığını bildirdi. 
     ''Artık zamanı gelmişti'' diyen genç futbolcu, ileriki haftalarda daha büyük sorunların olabileceği düşüncesiyle, Bursaspor'dan şimdi ayrıldığı için sevinçli olduğunu kaydetti. 
     Murat, Bursaspor'da çok güzel günlerinin geçtiğini ifade ederek, ''Kimseyle sorunum yok. Tepkimi daha yüksek bir sesle getirdiğim için de mutluyum. Ben amacıma ulaştım. Yönetim, benim satılmamdan kazanacağı parayla, futbolcu arkadaşların alacaklarını öder. Umarım, çocuğunu parasızlık yüzünden tedavi ettiremeyen ve suskun kalan arkadaşım da rahatlar'' dedi. 
     Teknik direktör Nejat Biyediç'in, istenmeyen olayların geliştiği dönemde kendilerine, ''Bir futbolcu kadro dışı bırakılırsa ben de giderim. Sizi destekliyorum'' dediğini kaydeden Murat, sözlerini şöyle sürdürdü 
     ''Hocama verdiği koşulsuz destekten dolayı çok teşekkür ediyorum. 
     Onunla da konuştum. Sorunun böyle çözümlenmesinin daha hayırlı olduğunu söyledim. İzin isteyerek, gitmeyi benim istediğimi söyledim. 
     Hiç kimseye kırgın değilim.'' 
     






</TEXT>
</DOC>
