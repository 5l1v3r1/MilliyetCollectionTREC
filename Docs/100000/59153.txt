<DOC>
<DOCNO> 59153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur10.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı, Osmanlı mimarisinde hastane istedi 
</HEADLINE>
<TEXT>

     Sağlık Bakanı Osman Durmuş, Dr. 
     Muhittin Ülker Acil Yardım ve Travmatoloji Eğitim ve Araştırma Hastanesi'nin Trafik Hastanesi yeni binasının yapımında, modern Osmanlı mimarisinin kullanılmasını istedi. 
     Bakanlık yetkililerinden alınan bilgiye göre, 1989 tarihli protokol çerçevesinde Türkiye Trafik Kazaları Yardım Vakfı'ndan kiralanan Trafik Hastanesi, faaliyet gösterdiği şu anki binasından taşınıyor. 
     Vakıfla kontratın sona ermesi, vakfın kira sözleşmesini uzatmaması ve hastanede Nisan ayında çıkan yangının ardından hastanenin taşınma işlemlerine hız veren Sağlık Bakanlığı, yeni hastane inşaatı için açtığı ihaleyi tamamladı. 
     Sağlık Bakanlığı Araştırma Planlama Koordinasyon Kurul Başkanlığı'nca yapılan ihaleye 9 firma girerken, iç donanımı hariç 32 trilyon lira ile en uygun teklifi veren Oyak İnşaat A.Ş. ihaleyi aldı. 
     Hastane yeni binası, Eskişehir yolu Bilkent Kavşağı'nda, Maliye Bakanlığı Milli Emlak Genel Müdürlüğü'nce Sağlık Bakanlığı'na tahsis edilen 100 bin metrekarelik arsa üzerinde 64 bin 300 metrekarelik kapalı alanda hizmet verecek. 
     Hastanede, acil servis hariç, 12 ameliyathane, 4 yoğun bakım ünitesi yer alacak, acil servis ünitesine özel önem verilirken, modern, kullanımı kolay bir acil servis yapılacak. 
     Son yıllarda yapılan hastanelerde özellikle modern Türk mimarisinin kullanılmasını isteyen Sağlık Bakanı Osman Durmuş, Trafik Hastanesi'nin yeni binasının yapımı için de Osmanlı mimarisinin örnek alınmasını istedi. 
     Durmuş'un isteği üzerine hastanenin projesi, Osmanlı döneminin izlerini taşıyan ama modern hastanecilik anlayışına uygun olarak hazırlandı. Modernize edilmiş Osmanlı mimarisinin çizgilerini taşıyan 4 katlı hastanenin dış yüzeyinde alaturka kiremitler, geniş saçaklar 
     kullanılacak. 
     Hastane katları arasında asansör ve merdivenler olabildiğince az tutulacak, katlararası geçiş az eğimli rampalarla sağlanacak. Türk mimari motiflerini taşıyan, oldukça ferah mekanları olan yatay düzlemde bir hastane yapılacak. 
     Temeli, 9 Ocak'ta atılacak hastanenin, Atatürk'ün Ankara'ya gelişinin yıldönümü olan 27 Aralık 2002'de bitirilmesi hedefleniyor. 
     






</TEXT>
</DOC>
