<DOC>
<DOCNO> 81538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/dunya/adun.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adam adama markaj 
</HEADLINE>
<TEXT>

ABD Başkanı Bush ve Suudi Prensi Abdullah, barış stratejisinde anlaştı Bush Şaron’u zaptedecek, Abdullah da Arafat’ı. Şaron, Batı Şeria’dan çekilmeye ikna edilecek, Arafat da ateşkese 
     DIŞ HABERLER SERVİSİ 

     İntihar saldırıları, askeri operasyonlar, kuşatmalar, katliamlar, yargısız infazlar, yıkık, virane kentler... Kısaca şiddet ve kanın eksik olmadığı Ortadoğu’da bu bıktırıcı sahneleri sona erdirmek için ABD, AB, ve Arap ülkeleri ortak bir strateji çerçevesinde harekete geçiyor. 
     Amerikan medyasında yer alan haberlere göre, Ortadoğu’da bundan böyle adam adama markaj stratejisi uygulanacak. Yani, ABD yakın müttefiki İsrail’in Başbakanı Ariel Şaron’u denetim altına alırken, Arap ülkeleri de Filistin lideri Yaser Arafat’ı zaptedecek. Böylece 40 yıllık haşarı düşmanlar Arafat ve Şaron, kendilerini destekleyen taraflarca kontrol edilecek. 
     The New York Times’ın haberine göre, son plan Suudi Veliaht Prensi Abdullah’ın geçen haftaki Washington ziyareti sırasında ortaya kondu ve krizi aşmak için "işbölümü" yapılması benimsendi. Nitekim planın yürürlüğe sokulduğu dün yaşanan bir gelişmeyle ortaya çıktı. Arafat’ı Ramallah’taki kararg hında bir aydan beri rehin tutan İsrail birlikleri, gece geç saatlerde çekilmeye başladı. 
     
     İlk adım Bush’tan 
     Plan çerçevesinde ilk adımı ABD Başkanı George W. Bush atacak. Bush, önümüzdeki hafta Washington’a gelecek olan Şaron’a önündeki seçenekleri açıkça anlatacak Batı Şeria’dan çekilmesini isteyecek. 
     Buna karşılık Mısır, Ürdün, Suudi Arabistan, Suriye ve Fas gibi önemli Arap ülkeleri de Arafat’la Kahire’de bir zirve yaparak ateşkes ve terörizme son vermesi konusunda ikna edecek. 
     Bu girişimleri siyasal çözüm ve Filistin devletinin kurulmasını öngören müzakereler izleyecek. Müzakerelere, İsrail ve Filistin’in yanı sıra ABD, Rusya, BM ve AB ile Arap ülkeleri katılacak. Filistin devletinin alt ve üstyapı inşasında Avrupa önemli rol üstlenecek. 
     



 DÜNYA 











</TEXT>
</DOC>
