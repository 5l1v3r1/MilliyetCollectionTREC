<DOC>
<DOCNO> 58730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sondun17.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'ın Beytüllahim ziyaretinin yasaklanmasına tepkiler 
</HEADLINE>
<TEXT>

     İsrail Devlet Başkanı Moşe Katsav, Başbakan Ariel Şaron'dan, Noel için Batı Şeria'daki Beytüllahim kentine gitmesi yasaklanan Filistin lideri Yaser Arafat'a izin vermesini istedi. 
     İsrail radyosunun haberine göre, Katsav, ''Arafat'ın Ramallah'tan Beytüllahim'e gitmesini yasaklamanın haklı bir nedeni yok'' dedi. 
     Vatikan yönetimi de İsrail'in Arafat'ın Beytüllahim'e gitmesini yasaklamasını ''keyfi karar'' olarak nitelendirdi. 
     Vatikan sözcüsü Joaquim Navarro-Valls, ''bu keyfi yasağın'' kaldırılması için Vatikan Dışişleri Bakanlığı'nın diplomatik başvuruda bulunduğunu belirtti. 
     Sözcü, bu girişimin amacının bölgedeki gerilimi azaltmak olduğunu vurguladı. 
     
     ABD ve AB'den yasağa tepki 
     AB dönem başkanı Belçika'nın İsrail Büyükelçisi Wilfred Geens de İsrail'in, Arafat'ın Beytüllahim'e gitmesine izin verilmesi taleplerine karşı çıkmasını eleştirdi. Geens, Arafat'ın Müslüman lider kimliğine dikkat çekerek, bunun büyük sembolik önemi olduğunu ve dini hoşgörüyü ifade ettiğini belirtti. 
     Adını açıklamayan İsrailli bir yetkili de ABD'nin İsrail'den bu kararını kaldırmasını istediğini bildirdi. 
     Öte yandan, Ramallah'ta Arafat ile dayanışma gösteren Hıristiyan dini liderlerin konvoyunun İsrail askerlerince durdurularak araştırıldığı açıklandı. 
     İsrailli bir kaynak, Arafat'ın İsrail'in Beytullahim'e girmesini yasaklayan karara karşı çıkabileceği yönündeki istihbarat raporları üzerine araçların durdurulduğunu söyledi. 
     
     Fransa 
     Fransa Dışişleri Bakanlığı da İsrail'in Arafat'a Beytüllahim'e gitmeyi yasaklamamasının ''gurur verici'' olacağını bildirdi. 
     Dışişleri Bakanlığı sözcü yardımcısı Bernard Valero, ''Filistin yönetiminin liderinin, Kutsal Topraklar için sembolik olan dini bir törene katılmasını engellememek, İsrail için gurur verici olacaktır'' dedi. 
     Fransa, daha önce de Arafat'ın Beytüllahim'e gitmesinin engellenmesinin gerekli olmadığını açıklamıştı. 
     
     Yasaklama kararı 
     İsrail'de önceki gece toplanan güvenlik kabinesinde yapılan oylamada, Arafat'ın Batı Şeria'daki Ramallah kentinden Beytüllahim'e gitmesi yasaklanmıştı. İsrail, yasağın kaldırılması için geçen 17 Ekim'de Kudüs'de öldürülen Turizm Bakanı Rehavam Zeevi'nin katillerinin yakalanmasını şart koşmuştu. 
     Turizm Bakanlığı görevinden istifa eden, ancak istifası henüz yürürlüğe girmeden öldürülen Zeevi'ye yönelik suikastı, Filistin Halk Kurtuluş Cephesi FHKC üstlenmişti. 
     Filistin lideri, her yıl Noel'de, Hz. İsa'nın doğduğu yer olarak kabul edilen bazilikanın bitişiğindeki Azize Katerin Kilisesi'nde düzenlenen gece yarısı ayinine katılmak üzere Beytüllahim kentine gidiyor. Arafat, İsrail'in yasaklama kararının ardından, yürüyerek de olsa Beytüllahim'e gideceğini söylemişti. 
     İsrail tarafından iki hafta önce başlatılan operasyonlar nedeniyle Batı Şeria'nın güneyindeki Ramallah kentinde mahsur kalan Arafat'ın, Beytüllahim'e gidebilmesi için İsrail'in yönetimindeki bölgeden geçmesi gerekiyor. 
     






</TEXT>
</DOC>
