<DOC>
<DOCNO> 67724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/guncel/gun01.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte sihirli lamba 
</HEADLINE>
<TEXT>

Trafik kurallarını ihlal etme ve emniyet şeridini kullanma gibi imkanlar tanıyan mavi tepe lambaları isteyen herkese satılıyor Polis bu lambayı takana Kimsin’ diye sormuyor, yol veriyor 
     MUSTAFA BAKACAK İstanbul 

     İstanbul’un insanı bunaltan trafiğine takılmadan keyifli bir yolculuk yapmanın yolu mavi tepe lambasından geçiyor. Hiçbir yasal işlem yapmadan, sadece 12 milyon lira ödeyerek satın alınabilen bu lambaya sahip olanlar, trafikte "bey" gibi dolaşıyor. Emniyet şeritlerini özel yol olarak kullanmayı vaat eden bu imtiyazlı hayatta her türlü kural ihlali de serbest. 
     
     Üç rengi satılıyor 
     Yollarda keyif süren araç sahiplerinin giderek çoğaldığını görünce mavi lambanın sihirini ve getirdiği ayrıcalıkları test etmeye karar verdik. Bunun için ilk olarak oto aksesuvarı satan bir dükkana gittik. Tepe lambası almak istediğimizi söyleyince sarı, kırmızı ve mavi lambalar raflardaki kutularından çıkarılıp önümüze dizildi. Trafikte geçiş üstünlüğü için mavisine ihtiyacımız vardı. Sonunda 12 milyon lira ödeyip lambaların en iyisi satın aldık. 
     
     U dönüşü serbest 
     Mıknatıslı mavi lambamızı aracın tavanına yerleştirdik. Fişini de çakmak yerine taktıktan sonra yola çıktık. Tüm sürücüler tek tek bize yol vermeye başladı. Yasak olan yerlerden U’ dönüşleri yaptık, kimse tepki göstermedi. Geçiş hakkı olan sürücüler durup bize yol verdi. Trafiğin yoğunlaştığı yollarda hemen emniyet şeridine geçerek yolumuza devam ettik. Mecidiyeköy’ün meşhur trafiğine girdiğimizde ise otobüsler için ayrılan tercihli yola girdik. Otobüs sürücüleri, tercihli yolda durmamıza bile ses çıkarmadı. 
     
     Frene gerek kalmıyor 
     Boğaziçi Köprüsü’nde de durum farklı değildi. Emniyet şeridi sayesinde frene dokunmadan ilerlemenin keyfini yaşadık. Şehiriçi ve çevre yollarında saatlerce dolaşmamıza rağmen, trafik polislerinin görmemezlikten gelmesi, kim olduğumuzu ya da tepe lambasını neden taktığımızı sormamaları dikkatimizi çekti. Bunun üzerine onların dikkatini çekmeye karar verdik. Önce Kabataş’ta hatalı parkeden bir araçla ilgilenen trafik ekibine adres sormak için yanaştık. Yolun orta şeridinde durmamıza rağmen, tepe lambamızı gören polis memuru, kibar bir şekilde adresi tarif etti. 
     
     Polisler hiç şüphelenmedi 
     Karaköy’den Sirkeci’ye oradan da tramvay yoluna geçtik. Beyazıt’taki yoğun trafiğin ortasında durmadan ilerledik. Aksaray’daki ışıklarda görevli trafik polisini görünce yolun ortasında durup, adres sorduk. Polis memuru, trafiği bırakıp hemen bizimle ilgilendi. Sorduğumuz adresi, ayrıntılı bir şekilde tarif etti. Teşekkür edip yanından ayrıldık ve tramvay yolundan ilerledik. Topkapı’da ise adres sorduğumuz trafik ekibi de adres konusunda hemen yardımcı oldu ancak diğerlerinden farklı olarak kim olduğumuzu da merak etti. 
     
Seçimlerde yok satıyor      Mavi tepe lambamızı satın aldığımız dükkanda çalışan yetkili, trafiğe takılmak istemeyenlerin yanı sıra, hava atmak isteyenlerin de bu lambalardan aldığını söyleyerek, sözlerine şöyle devam etti "Askere alınma ve seçim dönemlerinde lamba satışında patlama yaşanıyor. Asker uğurlamalarında oluşan konvoylardaki araçlara takmak için alıyorlar. Seçim dönemlerinde ise aday ve korumaların araçlarına takıyorlar. Lambayla yetinmeyenler, biraz daha masraf yaparak siren de taktırıyor. Başta polis sireni olmak üzere farklı sesler çıkaran sirenlerin fiyatı 25 milyon liradan başlıyor. Ayrıca megafon da alınabiliyor. Megafon sayesinde lambanıza aldırış etmeyenleri, sesli olarak uyarabiliyorsunuz. 
     
Cezası 20 milyon lira...      Tepe lambalarını her önüne gelen sorgusuz sualsiz satın alabiliyor ama aslında bunu gereksiz yere kullanmak yasak. Ancak vaat ettiği fırsatlar düşünülecek olursa cezası hiç de caydırıcı değil. arayolları Trafik Kanunu’nda mavi tepe lambasını, yönetmelikte belirlenen esaslara aykırı olarak takan ve kullananlara 20 milyon 200 bin lira para cezası kesilmesi öngörülüyor. Ayrıca sürücünün ehliyetinden de 5 ceza puanı düşürülmesi gerekiyor. Siren veya megafon takanlar ise "Ses, müzik, gürültü ve haberleşme şartlarına uygun olmadan araçta bulundurmak ve kamunun huzurunu bozacak şekilde kullanmak" olarak açıklanan 72’inci maddeyi ihlal ediyor. Bu kişilere de 20 milyon 200 bin lira para cezası uygulanırken, ehliyetten 1 ceza puanı düşülüyor. 
     



 GÜNCEL 















</TEXT>
</DOC>
