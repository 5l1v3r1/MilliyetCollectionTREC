<DOC>
<DOCNO> 84062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/spor/ygokce.html </URL>
<DATE> 2002/05/15/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Bülent Yavuz kapıdan niye döndü 
</HEADLINE>
<TEXT>

     Milli Takım’ın Antalya Gloria Werde Oteli’ndeki Dünya Kupası hazırlık kampı, görülmemiş manzaralarla sürüyor. Bugüne kadar Güneş ve ekibini hemen her konuda eleştirenler, belki bilgi noksanından, kamp programına, titizlikle korunan ilkelere derinlik ve yorum getirmiyorlar. 
     Milli Takım kampına gitmedim. Ama duyduklarım beni sevindirdi. Onları sizinle paylaşmak isterim. 
     Gloria Werde’nin girişinden Menacer Can Çobanoğlu’na haber veriliyor " Merkez Hakem Kurulu Başkanı Sayın Bülent Yavuz geldiler. " Çobanoğlu, konuğun bekletilmesini, kapıya gelip kendisiyle konuşacağını söylüyor... Çobanoğlu, "Hayırdır hocam", diyor nezaketle, "Doğrusu sizi beklemiyorduk." Bülent Yavuz, "Milli Takım’a kurallarla ilgili bilgi vermek istiyorum. Futbolcularımız için yararlı olabilir" diyor. Çobanoğlu’nun yanıtı aynen şöyle "Kusura bakmayın hocam. Bugünkü programımızda böyle bir şey yok. Hem ben elimi kolumu sallayarak sizin düzenlediğiniz hakem seminerine davetsiz gelebilir miyim Herhalde gelemem. Size böyle bir davet yapmadık." 
     MHK Başkanı Yavuz, sarsılıyor bu sözler karşısında... "İyi ama, Milli Takım’a oyun kurallarını hatırlatmayacak mısınız " 
     Yanıt buz gibi "Elbette hatırlatıyoruz. Hatta bu konuda federasyonumuzdan bir uzman istedik, Sayın Sabri Çelik’i görevlendirdiler. O da konuşmasını yaptı ve gitti. Çok da yararlı oldu " 
     Bu olay, Şenol Güneş ve ekibinin, Dünya Kupası programını aksatmamak konusundaki kararlılıklarını, tavırlarını ortaya koyan tipik bir örnek. Elbette Federasyon’un artık Bülent Yavuz’a hangi gözle baktığını da yansıtıyor... İlginç 
     Daha da ilginç olanı şu İçişleri Bakanı Rüştü Kazım Yücelen haber gönderiyor kampa... Futbolcularımızı ziyaret edip başarılar dilemek amacında... Şenol Güneş, bakanın istediği saatte uygun olmadıklarını anlatıyor. Ancak akşam antrenmanı sırasında ziyaretin gerçekleşebileceğini söylüyor. Sonuç Bakan, Belek ve çevresinde üç saatlik bir inceleme gezisinin sonunda akşam antrenmanına gelip takıma başarılar diliyor. 
     Eşler ve çocuklarla birlikte katıldıkları kampta milli futbolcular pürneşe çalışıyor. Şenol Güneş, inanılmaz derecede eğlenceli oyunlarla dolu antrenman programları hazırlamış. Günde iki kez antrenman yapıyorlar... 
     ...Ve akşam yemeğinden sonra kafayı yastığa koyar koymaz, süt bebekleri gibi uyuyorlar... 
     O eğlenceli antrenmanların temel özelliği anormal yorucu olması... 
     Milli Takım’da neşe, coşku ve heyecan gözle görülür biçimde dikkati çekiyor. Futbolcuların motivasyonu öyle bir noktaya gelmiş ki, hemen hepsi Brezilya maçına bile sıradan normal bir müsabaka olarak bakıyor. Kendilerine güven duygusu, Brezilya ile ilgili tüm öncelikleri silmiş atmış. Elbette bu motivasyonun "aşırılaşmaması için" gerekenler yapılıyor... 
     Hemen hepsi dedik... Biri ile ilgili kuşkularımız var... Kalecilerin çoğunda olduğu gibi Rüştü’de de bir bel ağrısı sorunu ve kasık derdi var. O yüzden öteki arkadaşları gibi çalışabildiği söylenemez. 
     Yine de zaman var... Herkes Rüştü’ye gözü gibi bakıyor... 
     Milli Takım kampı eğlenceli bir ciddiyetle sürüyor. 
     
     



 SPOR 































</TEXT>
</DOC>
