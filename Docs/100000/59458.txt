<DOC>
<DOCNO> 59458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sondun22.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin Almanya'nın en büyük yılbaşı eğlencesine hazır 
</HEADLINE>
<TEXT>

     Almanya'nın başkenti Berlin, ülkenin en büyük yılbaşı eğlencesine hazırlanıyor. 
     Tarihi Brandenburg kapısı ve çevresinde yapılacak büyük yılbaşı eğlencesi için yaklaşık 3000 işçi, 31 Aralık akşamına kadar toplam 8 sahne ve bir dönme dolap inşa edecek. 
     Brandenburg kapısından, Berlin'in diğer bir sembolü olan Zafer Anıtı'na kadar uzanan 17 Haziran caddesi üzerinde park yasağı tabelaları konurken, yılbaşı gecesi sadece Zafer Anıtı'nın 15 dakika süre ile aydınlatılması için 3 kamyon malzeme taşındığı ve projektörlerin kurulmasının 4 gün süreceği bildirildi. 
     Onarım çalışmalarından dolayı Brandenburg kapısının üzerine örtülen büyük bir perdede de kapının kalp haline getirilmiş resmi bulunuyor. 
     Brandenburg kapısının yanındaki Berlin'in en tanınmış oteli Adlon'da ''Değişen Zaman İçerisinde Berlin'' adı altında bir balo düzenlenecek. 
     Tekno müziği seven gençler için de radyo ve televizyon kulesinin altında ''Lovestern Galaktika'' adı altında bir parti verilecek. 
     Partiye, DJ Sammy, Marusha, Afrika İslam ve DJs Work gibi tanınmış müzik grupları katılacak. 
     Berlin'deki Alman Sigortalar Birliği GDV tarafından yapılan açıklamada da, çoğu sigorta şirketinin, havai fişeklerin yol açabileceği hasarları karşıladığı vurgulandı. 
     Açıklamada, çocukların patlangaçlarla verdikleri hasarların da karşılandığı belirtildi, ancak yasal olarak havai fişeklerin ve patlangaçların 31 Aralık 2001'de TSİ 19.00'dan 1 Ocak 2002'de TSİ 08.00'e kadar kullanılabildiği hatırlatıldı. 
     






</TEXT>
</DOC>
