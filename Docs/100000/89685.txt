<DOC>
<DOCNO> 89685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo33.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'in resmi sitesinde, Emre'den Ronaldo'ya teşekkür 
</HEADLINE>
<TEXT>

     17. Dünya 
     Kupası finallerinde, C Grubu'nda 2. olarak 2. tura yükselen A 
     Milli Futbol Takımı'nın FC Interli yıldız oyuncusu Emre Belözoğlu, ''Tüm Türkiye Ronaldo'ya teşekkür ediyor. Örnek alınacak ve eşsiz bir futbolcu'' dedi. 
     İtalya'nın FC Inter Kulübü'nün resmi internet sitesinde yer alan demeçlerinde Emre, ''Türkiye için tarihi bir tur geçme, takım arkadaşlarının korosuna eşlik ediyorum ve Brezilya'ya teşekkür ediyorum, özellikle de Ronaldo'ya'' ifadelerini kullandı. 
     Ronaldo'nun ''büyük'' bir futbolcu olduğunu bir kez daha kanıtladığını belirten Emre için FC Inter'in resmi internet sitesinde yer alan ifadelerde, ''Gelecek sezon lacivert-siyahlılar için temel öge olacak'' denildi. 
     Bu arada Türkiye'nin, Çin'i 3-0 yenerek 2. tura çıkması İtalya'da, ''Brezilya'ya teşekkür ederek Türkiye bir üst turda'' biçiminde yansıdı. İfadelerde, Türk Milli Takımı'ndaki oyuncuların, gösterdikleri performasla gruptan çıkmaya layık oldukları, ancak Brezilya'nın Kosta Rika'yı yenmesinin öneminin yadsınamayacağı kaydedildi. 
     İtalyan basınında bu sabah yer alan yazılarda ise Türkiye'nin gruptan çıkması adeta ''mucize'' olarak gösteriliyordu. 
     





</TEXT>
</DOC>
