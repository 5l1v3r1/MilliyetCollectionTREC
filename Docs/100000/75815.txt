<DOC>
<DOCNO> 75815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sonspo02.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat ve Serdar Bilgili taraftarları birbirine girdi... 
</HEADLINE>
<TEXT>

     Beşiktaş Kulübü'nün Olağan Seçim Genel Kurulu'nda sabaha karşı olaylar çıktı. 
     Kulüp Başkanı ve Başkan Adayı Serdar Bilgili'nin saat 04.00'te Akatlar Spor Kompleksi'ne gelmesi üzerine, diğer başkan adayı Hasan Arat'ı destekleyen bir grup, oturduğu bölümden Bilgili'ye önce sözlü sonra fiili saldırıda bulundu. 
     İçkili oldukları gözlenen grup, tezahüratlar eşliğinde salona giren Bilgili ve yanındakilerin üzerine yürüdü. Bu sırada iki grup arasında yumruklaşmalar yaşanırken, sandalyeler ve yabancı maddeler havada uçuştu. 
     Bilgili, kendisini destekleyenlerin bulunduğu bölüme geldikten sonra üyelerden sakin olmalarını isterken, güvenlik güçleri iki grup arasında barikat oluşturdu. 
     Yaklaşık yarım saat süren gerginlik, Kongre Divan Başkanı Erdoğan Tuncer ve güvenlik güçlerinin araya girmesiyle sona erdi. 
     Bu arada, Bilgili salona girdiğinde açılan 17 sandık sonunda, 3 bin 274 oyla, 2 bin 978 oyu bulunan Hasan Arat'ın 296 oy önünde bulunuyordu. 
     






</TEXT>
</DOC>
