<DOC>
<DOCNO> 59131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sonspo05.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, teselliyi bayan basketbol takımında buldu 
</HEADLINE>
<TEXT>

     Fenerbahçe'de futbol ve basketbol erkek takımları başarısız sonuçlar alırken, sarı-lacivertlilerin gururu bayan basketbol takımı oldu. 
     Bayan basketboluna destek veren ve Ankara'da bile maçları takip eden başkan Aziz Yıldırım ile yöneticilerin, son zamanlarda en rahat seyrettikleri karşılaşmalar, bayan basketbol takımının maçları oluyor. 
     Sarı-lacivertliler, Türkiye'de basketbol liglerinin tek yenilgisiz takımı olarak liderliğini sürdürüyor. 
     Bayan basketbolunda bir zamanlar kupalara ''ambargo'' koyan Galatasaray, bu sezon 7 maçta 3 galibiyetle 7., Beşiktaş ise 7 maçta 5 galibiyetle 5. sırada bulunuyor. 
     
     Kupalı başlangıç 
     Son yıllarda büyük bir çıkış yapan ve basketbolda Galatasaray'ın üstünlüğüne son veren Fenerbahçe, bu yıl da başarılı bir sezon geçiriyor. 
     Geçen sezonki kadrosundan Gülşah Akkaya ve 2 ABD'li oyuncusu Johnson ile Edwards ayrılırken, Beşiktaş'ın ABD'li oyuncusu Mc Culley'i tranfser eden, hamilelik nedeniyle spora ara veren Didem Akın ve genç takımdan Melis, Sezen, Mahizer'i A takım kadrosuna alan Fenerbahçe, sezona kupayla başladı. 
     2000-2001 sezonunda lig şampiyonluğunu kaptırdığı BOTAŞ Spor ile 
     Cumhurbaşkanlığı Kupası maçında 6 Ekim'de Ankara'da karşılaşan Fenerbahçeli bayanlar, başkan Yıldırım'ın da izlediği maçta rakiplerini 72-65 yenerek, bu kupayı üst üste 3. kez müzesine götürüp, sezona kupayla başlamıştı. 
     
     Ligde çok farklı 
     Kupa moraliyle lige başlayan sarı-lacivertliler, bugüne kadar oynadığı 8 maçı da kazanarak, yenilgisiz lider durumda bulunuyor. 
     Kupada yendiği BOTAŞ Spor'u ligin ilk haftasında da mağlup eden Fenerbahçe, Arı Koleji, Migros maçlarını farklı skorlarla kazandı. 
     Ligin 4. haftasında futbol ve erkek basketbol takımlarının bu sezon yenildiği Beşiktaş ile karşılaşan sarı-lacivertli bayanlar, ezeli rakibini de tam 29 sayı farkla mağlup etti. 
     Alanya Belediyesi'ni 42 sayı farkla yenen Fenerbahçe, daha sonra Et Balık'ı 68 sayı farkla mağlup ederek, bu sezonki en farklı galibiyetini aldı. 
     Sarı-lacivertliler, TED Kolejliler ve son olarak da Yıldırım Bosnaspor'u yenerek, liderliğini sürdürdü. 
     
     Avrupa'da kendi sahasında kaybetmiyor 
     Bu sezon BOTAŞ Spor ile Türkiye'yi Avrupa Ligi'nde temsil eden Fenerbahçe, kendi sahasında henüz maç kaybetmedi. 
     Kadrosunda 2 yabancı bulunduran Mc Culley ve Zakalyuzhnaya ve 3. 
     yabancı hakkını kullanmayan sarı-lacivertliler, güçlü takımların yer aldığı B Grubu'nda kendi sahasında yaptığı 3 maçı da kazandı. Ligde 6 maçta 3 galibiyet alan Fenerbahçe, grupta iddiasını sürdürürken, BOTAŞ Spor'un ise 6 maçta 1 galibiyeti bulunuyor. 
     






</TEXT>
</DOC>
