<DOC>
<DOCNO> 73004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/dunya/adun.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Garip skandal 
</HEADLINE>
<TEXT>

Miloşeviç’in devrilmesinde önemli rol oynayan Sırbistan Başbakan Yardımcısı Perisiç, casusluk suçlamasıyla askerlerce gözaltına alındı ancak sonra bırakıldı 
     DIŞ HABERLER SERVİSİ 

     Yugoslavya başkenti Belgrad son 48 saatte aniden ortaya çıkıp hızla sona eren garip bir casusluk skandalıyla çalkalandı. Bir restoranda beraber yemek yiyen Sırbistan Başbakan Yardımcısı Momçilo Perisiç ile Amerikalı diplomat John David Neighbor askerler tarafından önce casuslukla suçlanarak gözaltına alındı. Ardından ABD’nin olaya çok şiddetli tepki göstermesi üzerine serbest bırakıldı. 
     Sürpriz bir şekilde patlak veren skandalın alışılmadık bir hızda sonra ermesi kafalarda soru işaretleri yaratırken eski Yugoslavya Genelkurmay Başkanı olan Perisic’in, Miloşeviç’in devrilmesinde etkin rol oynayanların başında gelmesi Yugoslavya’da Miloşeviç yanlılarıın intikam için tezgah peşinde oldukları şeklinde yorumlara yol açtı. 
     Amerikalı diplomat Neighbor 15 saat gözaltında tutulduktan sonra serbest bırakılırken ABD Dışişleri Bakanlığı, Sırp askerlerinin Neighbor’a "kaba davrandığını" beliterek olayı çok sert bir dille protesto etti. 
     
     Koştunitsa tepkili 
     Yugoslavya Devlet Başkanı Voyislav Koştunitsa "sürpriz skandalla ilgili olarak tüm gerçekleri ortaya çıkaracağını" bildirdi. Sırbistan Başbakanı Zoran Cincic ise ABD’li diplomatın gözaltına alınmasını büyük bir rezalet ve ABD ile ilişkileri zedeleyecek çok olumsuz bir gelişme olarak niteledi. 
     ABD ile Yugoslavya arasındaki ilişkileri bir anda geren skandal önceki akşam Belgrad’da bir restoranda meydana geldi. Perisiç ve Neighbor’un bulunduğu restorana baskın yapan askeri polis iki üst düzey görevliyi gözaltına aldı. Neighbor’ın yalnızca kimlik tespiti yapıldı. Perisiç ise avukatı gelene kadar ifade vermedi. Askeri polis ayrıca, bir subay ile bir sivili de gözaltına aldı. Belgrad askeri mahkemesi gözaltına alınanların casusluk ve askeri sırları ifşa etmekle suçlandı ancak daha sonra serbest bıraktı. 
     Perisiç ve ABD’li dipolamatın gözaltına alınması emrinin, Askeri İstihbarat Başkanı General Aca Tomic tarafından üstlerinin ve sivil yetkililerin haberi olmaksızın verildiği belirtildi. 
     



 DÜNYA 












</TEXT>
</DOC>
