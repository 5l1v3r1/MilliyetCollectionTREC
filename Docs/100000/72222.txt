<DOC>
<DOCNO> 72222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur17.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis başkanından Patrik Bartholomeos'a tepki 
</HEADLINE>
<TEXT>

     TBMM Başkanı İzgi, Türkiye'nin iradesinin ne olup olmayacağına başkalarının değil, TBMM'nin karar verdiğini söyledi. 
     İzgi, İstiklal Marşı'nın kabul edilişinin 81. yıldönümü nedeniyle Mehmet Akif Ersoy Fikir ve Sanat Vakfı Mütevelli Heyeti Başkanı Mehmet Cemal Çiftçigüzeli ile Ankara'da Mehmet Akif Ersoy adını taşıyan okullardan seçilen bir grup öğrenciyi kabul etti. 
     Kabul sırasında gazetecilerin sorularını yanıtlayan İzgi, ''Fener Rum Patriği Bartholomeos'un ABD'de temasları sırasında Heybeliada'daki Ruhban Okulu'nun açılmayışının Türk devletinin iradesizliği olarak değerlendirilmesi'' konusundaki görüşlerinin sorulması üzerine, şunları söyledi 
     ''Açılmaması mı, yoksa bugünkü haline karar verilmesi mi iradesizlik... Bunlar ayrı konular... Türk devletinin iradesizliği 
     diye bir şeyi kabul etmemiz asla mümkün değil, nereden gelirse gelsin. 
     Bizim için dünyanın tüm devletleri, Türkiye devletinden daha büyük, daha yüksek ve sözü dinlenir bir devlet değil. Sayın Bush'un bu sözü söyleyip söylemedi de belli değil. Basından elde edilmiş bir bilgidir. 
     Basın elbette yanlışları söyleyen değil, benim inancıma göre yüzde yüz doğruyu söyleyen mensuplar topluluğu olduğu için bu söze de ben kısmen inanıyorum. Bu nedenle söylüyorum Türkiye'nin iradesinin ne olup ne olmayacağına bu çatı, yani TBMM karar veriyor, başkası değil'' İzgi, Başbakan Bülent Ecevit ile yaptığı görüşmede uyum paketinin ne zaman TBMM'ye geleceği ve Meclis'in çalışma takviminin ele alınıp alınmadığının sorulması üzerine, ''Siz öyle yorumladınız, ama öyle değildi. Sayın Başbakan ile yapacağı gezi hakkında düşüncelerimi söyledim. Dışişleri komisyon başkanlarının 5-6 Mart'ta Madrid'de yaptığı toplantıda, kimi gelişmeler bakımından kaygılarını ilettiğim ve son haftalarda Türkiye gündemini meşgul eden konularda düşüncelerimi söyledim'' dedi. 
     






</TEXT>
</DOC>
