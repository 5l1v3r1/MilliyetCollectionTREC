<DOC>
<DOCNO> 90314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun25.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "ABD 2003'de Irak'a operasyon yapabilir" 
</HEADLINE>
<TEXT>

     Le Monde gazetesinde, ''Irak'ta Savaş Söylentileri'' başlığıyla yayınlanan bir yazıda, ABD'nin 2003 yılı başında Bağdat'a yönelik bir harekat düzenleyebileceği ileri sürüldü. 
     Le Monde'un jeostrateji, özellikle de gerilla ve terörizm gibi dolaylı ihtilaflar uzmanı ve ''Kürtlerin Talihsizliği'', ''Terörizm Silahı'' ve ''Batı Mirası'' kitaplarının yazarı olarak tanıttığı Gerard Chaliand tarafından kaleme alınan yazıda, ''ABD'nin Irak'a yönelik savaş başlatacağı söylentilerinin çok sayıda gazetecinin Kuzey Irak'a gelmesine yol açtığı ve Kuzey Irak'ın ilgili merkezine dönüştüğü'' kaydedildi. 
     Le Monde'da çıkan yazıda, ABD'nin, 2003 yılı başında Bağdat'a harekat yapabileceği görüşü savunulduktan sonra, hatta kimyasal ve biyolojik silah uzmanı 200 kadar Alman'ın Kuveyt'e şimdiden gitmiş olabileceği ifade edildi. 
     ABD yönetiminin bir bölümünün Saddam Hüseyin rejimine son vermeyi neden istediğine değinilen yazıda, şu görüşlere yer verildi 
     ''Genel olarak Arapların gözünde, cevap Washington ile İsrail ilişkileri çerçevesinde aranmalı. Amerikan yönetiminin stratejik planlarını iyi bildiklerini sananlara göre ise Irak'a Washington yanlısı bir rejim yerleştirerek ABD Ortadoğu'ya daha fazla yerleşmiş olacak. Bu değişim, İran'ı bertaraf etmeye ve Irak petrolü sayesinde de, Suudi Arabistan'ın önemini azaltma imkanı tanıyacak. Zaten ABD ile Suudi Arabistan arasındaki ilişkiler de, Eylül 2001'deki saldırılardan bu yana kayda değer bir şekilde soğudu.'' 
     
     ''IRAKLI KÜRTLER BAĞIMSIZLIK İSTEMİYOR'' 
     Le Monde'un yazısında, Iraklı Kürtlerin bağımsız bir devlet kurmak istemedikleri ileri sürülerek, ''Iraklı Kürtlerin aslında sınırları değişmeyecek bir Irak içinde geleceklerini aradıkları, federal bir çerçevede, despot olmayan bir Irak'ta, Sünni ve Şii Araplarla birlikte Bağdat iktidarına katılmak istedikleri'' iddialarına yer verildi. 
     Yazıda, 1991'den beri Irak Kürtlerinin tarihleri boyunca tanık olmadıkları bir göreceli barış ve refah içinde yaşadıkları ve bu durumu paradoksal bir şekilde, kendilerini sürekli ezen bir rejimin ayakta kalmasına borçlu oldukları kaydedildi. 
     Yazıda, Kuzey Iraklı Kürtlerin BM'den aldıkları yardımlarla bölgede alt yapılarını, sağlık, eğitim hizmetlerini geliştirdikleri ifade edildi. 
     





</TEXT>
</DOC>
