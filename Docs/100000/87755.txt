<DOC>
<DOCNO> 87755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/ekonomi/eko02.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sambacılar değil ama canavar dize geldi... 
</HEADLINE>
<TEXT>

Tartışmalı penaltıyla yenilen Milli Takım’a üzülen piyasalar beklentilerin altında çıkan enflasyonla sevindi. Aylık enflasyon toptan eşyada binde 4 ile son 23 ayın, tüketici fiyatları binde 6 ile 1994 bazlı endeksin en düşük oranı 
     ANKARA Milliyet 

     Yüzde 1.3-1.9 beklenen mayıs enflasyonu tahminlerin çok altında kalarak toptan eşyada yüzde 0.4 binde 4 , tüketici fiyatlarında yüzde 0.6 binde 6 oldu. Oranlar toptan eşyada son 23 ayın, tüketici fiyatlarında 1994 bazlı endeksin en düşük aylık rakamı. 
     Geçen yıl mayısta toptan eşya fiyatları yüzde 6.3, tüketici fiyatları yüzde 5.1 artmıştı. Aylık bazda enflasyon 2001 mayısına göre toptan eşyada 5.9, tüketici fiyatlarında 4.5 puan düştü. Yıllık enflasyon ise toptan eşyada yüzde 49.3, tüketici fiyatlarında yüzde 46.2 oldu ve yıllık enflasyon bir yıl aradan sonra yüzde 50’nin altına indi. 
     
     Özel sektör fiyat düşürdü 
     Bu yıl ocak - mayıs döneminde beş aylık enflasyon toptan eşyada yüzde 11.2, tüketici fiyatlarında yüzde 11.3 oldu. Mayıs itibariyle 12 aylık ortalamalara göre yıllık enflasyon ise toptan eşyada yüzde 73.6, tüketici fiyatlarında yüzde 61.7 hesaplandı. Toptan eşyada mayısta görülen yüzde 0.4’lük artışın 0.6’sı devletteki fiyat artışlarından, 0.2’si de özel sektördeki fiyat düşüşlerinden kaynaklandı. Fiyatlar devlet sektöründe yüzde 2.7 artarken, özel sektörde yüzde 0.4 geriledi. Tarım fiyatları da yüzde 4.1 azaldı. 
     
     Gıdada yüzde 3.3’lük ucuzluk 
     Tüketici fiyatlarındaki artışın mayısta yüzde 0.6’da kalmasında da gıda, içki ve tütün fiyatlarındaki yüzde 3.3’lük düşüş etkili oldu. Gıda fiyatları bir önceki aya göre yüzde 3.8 azalırken, içecekler yüzde 0.2 zamlandı. Gıda harcama grubundaki düşüş genel enflasyon oranını 1 puan aşağı çekti. Mayısta giyim ve ayakkabı fiyatları ise yüzde 6.4, konut harcamaları yüzde 1.7 zamlandı. 
     
     İzmir’de eksi enflasyon 
     Mayısta çekirdek enflasyon olarak nitelenen özel sektör imalat sanayi fiyatları yüzde 1.5 yükseldi. Özel imalat sanayi bünyesindeki 10 alt sektörde fiyatlar yüzde 1’in altında yükselirken en yüksek artış yüzde 7.8 ile ana imalat sanayi, yüzde 4 ile giyim eşyası imalatında meydana geldi. Kamu imalat sektörü fiyatları yüzde 2.9 arttı. 
     İzmir’de ise eksi enflasyon görüldü ve mayıs ayında Tüketici Fiyatları Endeksi yüzde 0.2 oranında düştü. 
     
     En düşük mayıs enflasyonu 
     Devlet Bakanı Kemal Derviş de yaptığı yazılı açıklamayla mayıs ayları itibariyle bakıldığında, bu yıl mayıs ayında TÜFE’nin Tüketici Fiyatları Endeksi , endeksin hesaplanmaya başlandığı 1987’den, TEFE’nin Toptan Eşya Fiyatları Endeksi de endekse başlandığı 1982’den bu yana en düşük aylık enflasyon olduğunu bildirdi. 
     Derviş, ilk beş aylık TÜFE, TEFE ve özel imalat sanayi enflasyonun da bu endekslerin hesaplanmaya başlandığı tarihten bu yana en düşük beş aylık veri olduğunu kaydetti. 
     
Memura enflasyon farkı yok      Enflasyonun mayıs ayında düşük çıkması nedeniyle, memur maaşlarında bu ay herhangi bir artışa gidilmeyecek. 
     Memur maaşlarına 1 Ocak’tan geçerli olmak üzere yapılan yüzde 10’luk genel zam, Nisan sonunda tüketici fiyatlarında 4 aylık artışın yüzde 10.7’ye ulaşması sonucunda, enflasyonun gerisinde kalmıştı. 
     
     Maaştaki artışı geçmedi 
     Bütçe Kanunu hükmü uyarınca aradaki fark, yüzde 2’lik refah payı ile birlikte maaşlara yansıtılmış ve böylece memurlar 15 Mayıs’ta yüzde 2.5 oranında ek zam almıştı. Yılbaşından bu yana memur maaşlarındaki kümülatif artış da, söz konusu zamla birlikte yüzde 12.7’ye ulaşmıştı. 
     Mayıs ayında tüketici fiyatlarındaki aylık artışın yüzde 0.6 gerçekleşmesiyle beş aylık enflasyon da yüzde 11.3’e yükseldi. Ancak bu oran, memurun yüzde 12.7’lik zammının altında olduğu için, bu ay maaşlarda yeni bir düzenlemeye gerek kalmadı. 
     
Sivribiber yüzde 48.5, domates 45.5 ucuzladı      Daha önceki yıllarda enflasyonun nedeni olarak gösterilen ve son bir aydır da zehirli ilaç kullanımıyla gündeme gelen sivribiber mayısta yüzde 48.5 ucuzladı. Domates fiyatı yüzde 45.5, kabak yüzde 39.1, salatalık yüzde 29.8, kıvırcık yüzde 19.3 düştü. 
     İdare mahkemesinin iptal kararıyla zamların geri alınması sonucu otoyol geçiş ücreti yüzde 15, köprü ücreti yüzde 5.6 ucuzladı. Mayısta ayrıca makarna, bulaşık deterjanı, sabun, margarin, yumuşatıcı, ayçiçek yağı, ekmek, bebek bezi fiyatları da geriledi. 
     
     Zam rekortmeni kadın tişörtü 
     En yüksek fiyat artışı ise yüzde 20 ile kadın tişörtü, yüzde 10.4 ile mücevher ve keten kumaşı, yüzde 9.9 ile belediye ekmeği, yüzde 8.6 ile dana eti, yüzde 7.6 ile dondurma yüzde 7.5 ile erkek gömleği, yüzde 6.6 ile böcek ve sinek ilaçları, yüzde 5.7 ile bisiklet, yüzde 5.6 ile tavuk etinde meydana geldi. 
     



 EKONOMİ 

















</TEXT>
</DOC>
