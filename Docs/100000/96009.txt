<DOC>
<DOCNO> 96009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun14.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs görüşmelerinin 5. turu başladı 
</HEADLINE>
<TEXT>

     Kıbrıs sorununa kalıcı çözüm bulunması amacıyla, 16 Ocak'tan bu yana kısa aralıklarla sürdürülen Kıbrıs görüşmelerinin 5. turu, KKTC Cumhurbaşkanı Rauf Denktaş ve Rum Yönetimi lideri Glafkos Klerides'in BM kontrolündeki ara bölgede biraraya gelmesiyle başladı. 
     Cumhurbaşkanı Denktaş, Cumhurbaşkanlığı'ndan ayrılırken basın mensuplarının soruları üzerine yaptığı açıklamada, ''5. turun, saldırı helikopterlerinin gölgesinde başladığını'' belirtti. Denktaş, görüşmelerden çekilmelerinin söz konusu olmadığını söyledi. 
     BM Güvenlik Konseyi'nin Kıbrıs konusundaki son açıklamasını eleştiren Denktaş, Güvenlik Konseyi'nin halka yanlış mesajlar verdiğine dikkta çekti. Denktaş, şunları söyledi 
     ''Kapalı, gizli, karartma var denilen ve her konuda anlaşma olmadan, hiçbir konuda anlaşma olmuş addedilmeyecektir, her şey masadadır, her şey konuşulabilir, önkoşul yoktur diye başlatılan görüşmelerde, her birkaç ayda bir Sayın BM Genel Sekreteri Kıbrıs Özel Temsilcisi Alvaro De Soto'nun New York ziyareti neticesinde Güvenlik Konseyi'nden yapılan açıklamalar, halka, 'Türk tarafı gerekeni yapmadı, Türk tarafı açılmadı' gibi mesajlar vermektedir. 
     Halk konuşulanları bilmiyor. Önkoşul olmadığına göre, her şey konuşulabildiğine göre, her konuda anlaşma olmadan, hiçbir konuda anlaşma olmayacağına göre, ikide bir de Türk halkına Güvenlik Konseyi gibi bir merkezden bu yanlış mesajın verilmesi, görüşmeleri tekyanlı ifşa etmekten öteye geçemez.'' BM Güvenlik Konseyi'nin ve Avrupa Birliği'nin, sorunun çözümüne yardımcı olmadığını ifade eden Denktaş, ''Önkoşulsuz olarak başlattığımız görüşmelerde, Güvenlik Konseyi devamlı surette, Kıbrıs meselesinin 39 yıl halledilmemesine neden olan yanlış, soğuk savaş nedeniyle almış oldukları kararların devamı addedilen ne varsa gündeme getirmekte ve önkoşul yapmaktadır. Yardımcı olmuyorlar. Avrupa Birliği diğer taraftan, kendi açısından, tamamen Rumları destekleyen açıklamalarla meselenin görüşme yoluyla hallini imkansız hale getirmektedir. Oyunun bütün kuralını bozmaktadırlar'' dedi. 
     Cumhurbaşkanı Denktaş, bir gazetecingin, helikopter konusundaki rahatsızlığını görüşmede gündeme getirip getirmeyeceğiyle ilgili bir soruya karşılık, bu konudaki görüşlerini, dün De Soto ile görüşmesinde dile getirdiğini, şimdi ise halkına ve dünyaya duyurduğunu, görüşmede gündeme getirmesine gerek olmadığını kaydetti. 
     ''Masadan çekilmeniz söz konusu olabilir mi '' sorusuna karşılık ise Denktaş, ''Hayır hayır, masadan çekilmeyiz. Masadayız, çünkü haklı bir davayı müdafaa ediyoruz, sonuna kadar edeceğiz. Çekilecek olan varsa çekilsin'' dedi. 
     





</TEXT>
</DOC>
