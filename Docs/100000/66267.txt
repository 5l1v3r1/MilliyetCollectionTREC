<DOC>
<DOCNO> 66267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur20.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Doğalgaz şebekesinin güvenliği tatmin edici" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, İstanbul'da doğalgaz şebekesinin deprem güvenliğinin kendisini tatmin ettiğini, ancak minimum riske ulaşmak için binalara emniyet vanaları takılması gerektiğini kaydetti. 
     Prof. Dr. Işıkara, Alibeyköy'deki İGDAŞ sosyal tesislerinde, Genel Müdür Süreyya Polat ile ''İstanbul'da Doğalgaz Şebekesinin Deprem Güvenliği'' konusunda basın toplantısı yaptı. 
     Doğalgaz şebekesinin mutlaka deprem güvenli olması gerektiğini belirten Prof. Dr. Işıkara, bu konuda 3 önemli noktaya dikkati çekti. 
     Prof. Dr. Işıkara, bunlardan birinin altyapı şebeke inşaatı olduğunu ve ana şebekenin çelik olması nedeniyle bir sorun olacağını zannetmediğini kaydetti. 
     Altyapıda polietilen boruların da kullanıldığını belirten Prof. 
     Dr. Işıkara, bir deprem hareketinde bu boruların deformasyona uğradığını, ancak kırılmadığını elindeki örnek boruyla gösterdi. Prof. 
     Dr. Işıkara, bu bilgilerin kendisini rahatlattığını ifade ederek, ''Doğalgaz şebekelerinin deprem güvenliği beni tatmin etti'' dedi. 
     İkinci bir noktanın da bölge ve bina önlerindeki regülatörler olduğunu belirten Prof. Dr. Işıkara, bu regülatörlerin deprem hareketini hissettiğinde otomatik olarak gazı kestiğini söyledi. 
     Benzer bir regülatörün de apartmanlara takılması gerektiğini belirten Prof. Dr. Işıkara, ancak TSE'nin bunlarla ilgili bir standardının bulunmaması nedeniyle üretici firmalardan bunların temin edilemediğini bildirdi. 
     Prof. Dr. Işıkara, İGDAŞ'ın, TSE'ye standardın belirlenmesi için 2000 yılında başvurduğunu, ancak hala yanıt alamadığını belirterek, 
     ''TSE'den arzumuz, her şey bekler, deprem beklemez, bir an önce gerekli testleri yaptırın, bize uygun emniyet vanasının standardını belirleyin. Bunun bir an önce hazırlanması lazım'' diye konuştu. 
     Prof. Dr. Işıkara, söz konusu emniyet vanalarının maliyetinin 400-1000 dolar arasında olduğunu ve 8 katlı bir bina için daire başına 
     50 dolar düşeceğini söyledi. 
     -ERKEN UYARI SİSTEMİ- İGDAŞ'ın 28 şebeke şefliğine erken uyarı sistemi kuracaklarını ve buralardan deprem öncesi uyarı alındığı zaman ekiplerin çok hızlı bir şekilde ilgili bölgelere dağılarak, borularda kalan gazı boşaltacağını anlatan Prof. Dr. Işıkara, böylece deprem sonrası çıkabilecek muhtemel yangınların önleneceğini kaydetti. 
     Prof. Dr. Işıkara, ''Aldığım bilgilerden memnun oldum. Adım adım kontrollü birçok nokta var. Amacımız, minimum riske ulaşmak. Buna ihtiyacımız var. Bunun için emniyet vanalarının binalara takılması gerekiyor'' dedi. 
     Daha sonra basın mensuplarının sorularını yanıtlayan Prof. Dr. 
     Işıkara, vanaların vatandaşa maliyetinin sorulması üzerine, ''Yangın çıktı herkes öldü, maliyetini söyleyebilir misiniz Bunların parası önemli değil, önemli olan canımız. Deprem öncesi depreme yapılan her yatırım, geri dönen yatırımdır'' diye konuştu. 
     Prof. Dr. Işıkara, bir başka soru üzerine de bunun bir rant meselesi değil, can güvenliği meselesi olduğunu belirterek, zorunlu deprem sigortasının herkes tarafından yapılması gerektiğini, ancak emniyet vanasının takılması konusunda bir zorunluluk bulunmadığını söyledi. 
     Boğaz köprülerinin güvenliğiyle ilgili sorular üzerine de Prof. 
     Dr. Işıkara, şöyle dedi 
     ''Asma köprülerde bir sorun yok. Deprem Mühendisliği Ana Bilim Dalı hocalarım söylüyor. Sorun viyadüklerde ve bağlantı köprülerinde. 
     Bunların güçlendirilmesi lazım. En fazla acil yardım ve müdahale, karayoluyla gelir. Onun için ulaşım sisteminin ayakta durması lazım.'' 
     






</TEXT>
</DOC>
