<DOC>
<DOCNO> 58899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sondun08.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat'a Noel ayini yasağına İsrailliler de kızdı ... 
</HEADLINE>
<TEXT>

     İsrail basını, İsrail yönetiminin Filistin lideri Yaser Arafat'ın dün gece Noel için Batı Şeria'daki Beytüllahim'e gitmesini engellemesini eleştirdi ve bu kararın İsrail'e zarar verdiğini yazdı. 
     Ülkenin en çok satan gazetelerinden Yediot Ahronot, ''Arafat, evinde kaldı ve uluslararası topluluğun sempatisini kazandı'' başlığını attı. 
     Başbakan Ariel Şaron'un bu kararını eleştiren gazeteye göre, İsrail Dışişleri Bakanlığı üst düzey yetkilileri de kararı ''aptalca ve savunulması imkansız'' olarak nitelendirdi. 
     Haberde, ''Filistinlilerin düzenlediği saldırıların ardından, daha bir hafta önce tüm dünyanın Arafat'ı ve Avrupa'daki yandaşlarını kınadığını hatırlayan var mı Haber cephesinde kazanmayı başardığımız tüm krediyi tükettik. Arafat, uluslararası basın için yıldız haline geldi. Ariel Şaron, ona daha iyi bir Noel hediyesi veremezdi'' ifadeleri yer aldı. 
     Maariv gazetesi de, İsrail'in bu kararla kendine zarar verdiğini yazdı. 
     Uluslararası alanda eleştirilen İsrail'in yasaklama kararı, özellikle Vatikan'ın tepkisini çekmişti. Noel için her yıl gittiği Beytüllahim'e gitmesi yasaklanan Arafat, Noel gecesini Ramallah'ta geçirdi. 
     






</TEXT>
</DOC>
