<DOC>
<DOCNO> 99988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur12.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
BBP Başkanı "Çözüm "diyet" borcu olmayan iktidarda" 
</HEADLINE>
<TEXT>

     BBP Genel Başkanı Muhsin Yazıcıoğlu, Türkiye'nin sorunlarının çözümünün ''diyet'' borcu olmayan ve gerektiğinde bedel ödemekten kaçınmayan iktidarda olduğunu söyledi. 
     Yazıcıoğlu, partisinin Bursa İl Başkanlığı'nca düzenlenen ''Pınarbaşı 3. Geleneksel Sünnet Şöleni''nde yaptığı konuşmada, parti olarak bir yıldır iktidar partilerine, seçime gidilmesi gerektiği yönünde çağrıda bulunmalarına karşın, bu teklifin sürekli ''koalisyondaki uyum ve ekonomideki sözde iyileşme'' bahane edilerek reddedildiğini söyledi. 
     TBMM'nde 3 Kasım tarihinde erken genel seçim yapılması kararının, ''dış güçlerin'' isteği üzerine alındığını savunan Yazıcıoğlu, son ana kadar 2004 yılında seçim yapılacağı yönünde görüş açıklayan iktidar ortaklarının, Devlet Bakanı Kemal Derviş'in ''seçimin yapılması gerektiği'' yönündeki açıklamalarının ardından bu görüşlerinden vazgeçtiklerini ileri sürdü. 
     Yazıcıoğlu, hükümetin iş başına geldiği günden beri, milletin ihtiyaçlarından çok ''dış güçlerin'' isteklerini yerine getirdeğini iddia ederek, ''Çözüm, diyet borcu olmayan ve gerektiğinde bedel ödemekten kaçınmayan iktidardadır. Bu iktidar, BBP'dir'' diye konuştu. 
     İdam cezasının kaldırılmasını da eleştiren Yazıcıoğlu, alınan kararla Abdullah Öcalan'ın yaşam hakkı korunurken, terör sonucu şehit olanların insan haklarının hiçe sayıldığını savundu. 
     BBP Bursa İl Başkanlığı tarafından yaklaşık 100 çocuğun sünnet ettirildiği şölene, BBP genel başkan yardımcıları Mehmet Ceylan, Harun Adıgüzel ve Akif Dindar da katıldı. 
     





</TEXT>
</DOC>
