<DOC>
<DOCNO> 65580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sonspo07.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel dergisi ''Daum davası kısa sürede sonuçlanabilir'' 
</HEADLINE>
<TEXT>

     Alman Der Spiegel dergisi, Beşiktaş teknik direktörü Christoph Daum hakkında Koblenz Eyalet Mahkemesi'nde sürdürülen uyuşturucu davasının, öngörülenden daha kısa sürede para cezasıyla sonuçlanabileceğini yazdı. 
     Derginin haberinde, savcılığın, onbinlerce euro'luk para cezası karşılığında Daum hakkındaki davanın sona erdirilmesine sıcak baktığı belirtildi. 
     Savcılığın bu yönde bir anlaşmaya hazır olmasının nedeninin, Daum aleyhine ifade veren Franz R. adlı tanığın ifadelerinin çelişkili olmasından kaynaklandığı bildirildi. 
     Haberde, Daum'un para cezasına çarptırılması durumunda sabıkalı olarak kayıtlara geçmeyeceğine de dikkat çekildi. 
     Berliner Morgenpost gazetesine açıklama yapan Daum, ''Çok istememe rağmen, herhalde mahkemeden beraat kararı çıkmayacak, ancak verilecek cezanın buna yakın olacağını tahmin ediyorum'' dedi. 
     Daum, saç örneğinin değiştirilmiş olabileceği şeklindeki iddialara karşılık olarak da ''Kokain testini yapan adli tıp doktoru Kaeferstein bu konuda titiz davranmalıydı. Ben 20 Ekim 2000 tarihinde, testten çıkan sonuçların benim için geçerli olamayacağını söylemiştim. Ama herkes, adli tıp kliniği sonuçlarının yanlış olamayacağını düşündü. 
     ABD'de yaptırdığım ikinci test dikkate alınmadı'' dedi. 
     Birkaç kere kokain kulllandığını, bunu da itiraf ettiğini hatırlatan Daum, ''Bunun dışında çok sık kokain kullandığım ve fazla miktarda kokain almaya çalıştığım iddiaları yalandır'' diye konuştu. 
     Daum, Almanya'ya yeniden antrenör olarak dönme şansının olup olmadığına ilişkin soruya karşılık, ''Ben iş aramıyorum. Beşiktaş ile bir sözleşmem var ve Türkiye'de şampiyonluk ve kupa için oynuyorum. 
     Almanya'ya bağımlı değilim. Uluslararası alanda hala aranan bir antrenörüm'' dedi. 
     Kölner Express gazetesi tarafından yapılan kamuoyu yoklaması da Köln'de yaşayanların yaklaşık yüzde 80'inin Daum'u FC Köln'ün antrenörü olarak görmek istediğini ortaya koydu. 
     






</TEXT>
</DOC>
