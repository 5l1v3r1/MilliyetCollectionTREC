<DOC>
<DOCNO> 69017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sonspo04.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda derbi heyecanı 
</HEADLINE>
<TEXT>

     Basketbol Erkekler Birinci Ligi'nde, yarın yapılacak Efes Pilsen-Ülkerspor derbi maçının heyecanı yaşanıyor. 
     Derbi maç öncesinde Efes Pilsen Antrenörü Oktay Mahmuti temkinli, Ülkerspor Antrenörü Murat Didin ise iddialı konuştu. 
     Oyunculardan Efes Pilsenli Mehmet Okur ve Ülkersporlu Haluk Yıldırım ise derbi maç havasına girdiklerini söylediler. 
     
     Efes Pilsen cephesi 
     Efes Pilsen Antrenörü Oktay Mahmuti, Ülkerspor maçının kendileri için zor geçeceğini belirterek, ''İki takım da Avrupa Ligi'nde oynuyor, zor bir derbi olacak'' dedi. 
     Geçen sezon Ülkerspor'un kendilerine üstünlük kurarak şampiyon olduğunu ifade eden Mahmuti, ''Ancak bu sezon takımlar farklı. Biz ilk maçı kazanmıştık. Yarınki maç önemli ama, kaybedersek hiçbir şey bitmiyor'' diye konuştu. 
     Mahmuti, derbi maç öncesinde sakat ve hasta oyuncularının bulunduğunu vurgulayarak, ''Sakatlığı bulunan Ömer, Galatasaray maçından beri hiç antrenmana çıkmadı. Kerem ise hasta. Bu iki oyuncunun maç gününe kadar iyileşmelerini umuyoruz'' dedi. 
     Efes Pilsen'in milli pivotu Mehmet Okur ise Ülkerspor'u yenerek, play off için avantaj elde etmek istediklerini söyledi. 
     Mehmet, Ülkerspor maçının kendileri için çok farklı olduğunu ifade ederek, şöyle konuştu 
     ''Nasıl futbolda Fenerbahçe-Galatasaray derbisi varsa, bu maç da basketbolun derbisi. Biz bu maça daha farklı hazırlanıyoruz. Çünkü ligde Ülkerspor ile çekişiyoruz. Geçen sezon play-off finalinde şampiyonluğunu onlar kazanmıştı. Yarınki maçta galip gelerek, play-off serisine önde başlayıp, bu sezon şampiyon olmak istiyoruz.'' 
     
     Ülkerspor iddialı 
     Ülkerspor Antrenörü Murat Didin ise yarın Türkiye'nin basketboldaki en iyi iki takımının karşı karşıya geleceğini söyledi. 
     Didin, iki takımın Avrupa Ligi'nde son 16 takım arasına kaldığını vurgulayarak, ''Basketbol yatırımını istikrarlı bir şekilde devam ettiren, Avrupa'da da Türkiye'yi en iyi şekilde temsil eden 2 takımın maçı çok zevkli ve çekişmeli geçecektir'' dedi. 
     Bayram gününde basketbolseverlere güzel bir maç izlettireceklerini kaydeden Murat Didin, ''Sahada iyi mücadele eden kazanacaktır. Efes Pilsen ilk maçta galip gelmişti. Biz yarın ofansif oyunumuzun yanında çok iyi savunma yaparak, güçlü rakibimizi yenmek ve bayramı iki kere kutlamak istiyoruz'' diye konuştu. 
     Turuncu-yeşillilerin milli oyuncusu Haluk Yıldırım da Efes Pilsen ile yıllardır rekabet içinde olduklarını hatırlatarak, ''Son yıllarda bir biz, bir onlar şampiyon oluyor. İlk maçı onlar kazandığı için yarınki maç bizim için daha da önemli'' dedi. 
     Derbi heyecanı yaşadıklarını anlatan Haluk Yıldırım, ''Efes Pilsen maçı, sıradan bir maçtan daha önemli. Büyük bir ihtimalle iki takım play-off finali oynayacak. Play-off maçlarına geride başlamamamız için mutlaka kazanmamız gerekiyor. Umarım bu önemli maçta seyircilerimiz bizi yalnız bırakmaz. Bence yarın Abdi İpekçi'de yılın en güzel maçlarından biri yapılacak'' görüşünü dile getirdi. 
     






</TEXT>
</DOC>
