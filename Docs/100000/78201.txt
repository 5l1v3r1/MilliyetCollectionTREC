<DOC>
<DOCNO> 78201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sonspo10.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor Galatasaray maçında tribünlerden notlar... 
</HEADLINE>
<TEXT>

     İstanbulspor ile Galatasaray arasında oynanan Birinci Süper Futbol Ligi maçına sarı-kırmızılı taraftarlar büyük ilgi gösterdi. 
     Güngören Belediye Stadı'nın tamamına yakınını Galatasaraylı taraftarlar doldururken, yaklaşık bin 500 kadar İstanbulspor taraftarı da kendilerine ayrılan tribünde takımlarını destekledi. 
     Galatasaray taraftarları, futbol şubesinde fahri olarak görev yapan Abdurrahim Albayrak'a büyük sevgi gösterisinde bulundular. 
     Öte yandan bir grup taraftar İsrail ve Fenerbahçeli Revivo aleyhine tezahurat yaptı. 
     İstanbulspor taraftarları arasında bazı kişilerin ise Fenerbahçe kaşkolu ve 10 numaralı Revivo'nun formasını göstermeleri, Galatasaraylı taraftarları öfkelendirdi. 
     Bu arada, karşılaşmayı çevre binalarının üzerlerinde çok sayıda kişi seyretti. 
     
     GENİŞ GÜVENLİK ÖNLEMLERİ 

     İstanbulspor-Galatasaray maçı için emniyet güçleri stat çevresinde geniş güvenlik önlemleri aldı. 
     Taraftarlar adeta didik didik aranırken, bileti olmayan kişiler stada yaklaştırılmadı. 
     Öte yandan bazı polisler kale arkasındaki binaların üstünde konuşlandırıldı. 
     
     EMRE VE AYHAN CEZALI 

     Galatasaray'da kart cezalısı olan Emre ve Ayhan, kadroda yer almadı. 
     Teknik direktör Lucescu, yabancı kontenjanı nedeniyle Capone'yi de tribüne gönderdi. 
     İstanbulspor'da ise cezalı olmaları nedeniyle teknik sorumlu Aykut Kocaman ve Niyazi, karşılaşmayı basın tribününde seyretti. Cezası biten Cenk ise ilk 11'de sahaya çıktı. 
     Galatasaray, maçtan 1.5 saat önce stada geldi. Direkt sahaya çıkan futbolcular ve teknik direktör Lucescu, sahanın zeminini incelediler. 
     Bu arada, Güngören Belediye Stadı'nın dışında çok sayıda karaborsacının, 10 milyon liralık biletleri 15 milyon liradan satmaya çalıştıkları gözlendi. 
     Galatasaray taraftarları, kulüp eski başkanı Mehmet Cansun'un listesinde yer alan ve maçı izlemeye gelen Adnan Polat'a büyük sevgi gösterisinde bulundu. 
     İstanbulsporlu futbolcular sahaya, ''Türk Kalp Vakfı 14. Kalp Haftası, kalbinizi koruyunuz'' yazılı pankartla çıkarken, karşılaşma, taraftarların yaktıkları meşaleler nedeniyle maçın hemen başında yaklaşık 2 dakika durdu. 
     





</TEXT>
</DOC>
