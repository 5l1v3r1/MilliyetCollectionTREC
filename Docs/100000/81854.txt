<DOC>
<DOCNO> 81854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun21.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere yerel seçimlerinde 23 Türk adaydan 5 'i kazandı 
</HEADLINE>
<TEXT>

     İngiltere'de dün yapılan yerel seçimlere katılan 23 Türk adaydan beşinin şu ana kadar sayım işlemlerinin tamamlandığı yerlerdeki başarıları kesinleşti. 
     Özellikle Londra'da Türk nüfusun yoğun olduğu Enfield bölgesinde ikisi Muhafazakar Parti'den, ikisi de İşçi Partisi'nden olmak üzere dört Türk aday Belediye Meclisi'ne seçilme başarısı gösterdi. 
     Bunlardan biri de Enfiled'in seçim öncesindeki son belediye Başkanı İşçi Partili Yasemin Brett oldu. İşçi Partisi Brett'in dışında Ahmet Karahasan'ı da aynı bölgede Belediye Meclisi'ne sokmayı başardı. 
     Enfield bölgesinde Muhafazakar Parti tarafından aday gösterilen Doğan Delman ile Ertan Hürer de Belediye Meclisi üyeliklerini kazandılar. 
     Londra'daki 32 Belediye'de yarışa katılan ve şu ana kadar başarısı kesinleşmiş bulunan beşinci aday da, Harringey bölgesinden İşçi Partisi tarafından gösterilen Nilgün Canver oldu. 
     Diğer bölgelerde oyların sayılmasına devam ediliyor. 
     





</TEXT>
</DOC>
