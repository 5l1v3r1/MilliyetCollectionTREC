<DOC>
<DOCNO> 71667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sonspo07.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Derbiyi kazanan şampiyon ilan edilmeyecek" 
</HEADLINE>
<TEXT>

     Beşiktaş Teknik Direktörü Christoph Daum, Galatasaray ile bu akşam yapacakları derbi maçın sonucu ne olursa olsun, galip takım şampiyonluğunu ilan edemeyeceğini, zirvede yalnızca 2-3 puanlık fark oldukça daha çok şeylerin değişeceğini söyledi. 
     Alman teknik adam, siyah-beyazlı kulübün resmi internet sitesi ''www.besiktasjk.com.tr''de yer alan haftalık yazısında, 1 haftadır herşeyin Galatasaray ile yapacakları derbi maçın çevresinde döndüğünü belirterek, şunları kaydetti 
     ''Fenerbahçe, berabere bitecek maç sonrası liderlik hesapları yapıyor, Galatasaray, galibiyetle şampiyonluk iddiasını sürdürmek istiyor, Beşiktaş, dış kulvardaki koşusuyla liderliğini sürdürmek istiyor. Biz maçın zorluğunu biliyor ve başarılı olmak istiyoruz. Galatasaray deneyimli ve dengeli kadrosuyla birçok zor maç oynadı. Avrupa Şampiyonlar Ligi'nde kendilerini bekleyen zor maçların da bu maça hiçbir etkisi olmayacaktır. Galatasaray ancak ligde şampiyon olarak veya ikincilikle bir eleme turunun ardından gelecek yıl Avrupa Şampiyonlar Ligi'ne katılabileceğini çok iyi biliyor. Bu durumun tüm İstanbul kulüpleri de farkında olup, hepsi 2 kere konsantre olmuş durumdalar. Bizim 1. sırada olmamızın şu anda hiç bir önemi yoktur, önümüzdeki maçlarda tüm ligi sürprizler beklemektedir. Bu da futbolun zevkli ve heyecanlı tarafını oluşturuyor. Şüphesiz biz elimizdeki tüm imkanları seferber edip lig ve kupa şampiyonluğuna ulaşmak istiyoruz. 
     Bu bizim taraftarımıza ve aynı zamanda kendimize bir borcumuzdur.'' 
     
     "Daha her şey değişecek" 
     Beşiktaş'ın büyük bir kovalamacayla birkaç ay öncesinde çok az kişinin aklından geçirdiği şampiyonluğa aday olduğunu vurgulayan Daum, şu ifadeleri kullandı 
     ''Böyle bir seri, takım ruhunun ve kulübü ekonomik olarak zor bir dönemden başarıyla çıkartan başkan Bilgili ve yönetim kurulunun eseridir. Kulüp bekçisinden oyunculara, Sinan Engin'den yönetim kuruluna kadar herkes bir birlik oluşturdu. Hepimiz Beşiktaş'ın daha iyi olması için hatalardan dersler çıkarttık. Bu gelişmelerin Galatasaray maçında da sürdürülebilmesi gerekir. Bizler iddialı beyanatlarla zaten puan durumunda mevcut olan gerginliği daha da fazla arttırmak niyetinde değiliz. Bu rakip takım seyircisine saygı duymak zorunda olan taraftarlar için de geçerlidir. Geri kalan 8 maçta tüm takımları daha çok büyük zorluklar beklemektedir. Derbi maçın sonucu ne olursa olsun galip takım şampiyonluğunu ilan edemeyecek, zirvede sadece 2-3 puanlık fark oldukça daha çok şeyler değişecektir.'' Beşiktaş'ın, hedefe kitlenmiş olarak Türkiye Kupası'nda finale çıktığını da anlatan Daum, Kocaelispor ile yapacakları final maçında eski dostlarla buluşacaklarını belirterek, ''Özellikle Hikmet Karaman, ligdeki iki yenilginin rövanşında oyuncularıyla özel bir plan geliştirmek isteyecektir'' diye konuştu. 
     






</TEXT>
</DOC>
