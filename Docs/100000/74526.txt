<DOC>
<DOCNO> 74526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sonspo03.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'de Emre'ye kırmızı kart... Roma'yı değil, kendisini yaktı 
</HEADLINE>
<TEXT>

     İnter'de yaklaşık 2.5 ay sonra formaya kavuşan Emre Belözoğlu, oyuna girdikten 10 dakika sonra kırmızı kart görünce teknik direktör Hector Cuper'den azar işitti. 
     İtalya'da şampiyonluk yarışının önemli maçında İnter'in Roma'yı 3-1 yendiği maçta, karşılaşmanın en iyisi olarak seçilen Recoba'nın 
     yerine 80. dakikada oyuna giren Emre, maçın uzatma dakikalarında Emerson'a yaptığı faulden dolayı kırmızı kart alarak takımını 10 kişi bıraktı. 2.5 ay sonra sakatlıktan kurtulan Emre, gereksiz yere aldığı kırmızı karttan dolayı hem teknik direktör Cuper'den azar işitti hem de İtalyan basınında sahanın en kötüsü olarak gösterildi. Cuper, maç sonrası Rai2 televizyonuna verdiği demeçte, ''Emre'nin yaptığı harekete söylenecek birşey yok. Oynamak için şansı vardı. Ama daha çok genç tecrübe kazanması lazım'' dedi. İnter'deki futbolculardan Ventola'da stüdyodan gelen ''Cuper soyunma odasında nasıldı '' şeklindeki soruya ''Mutluydu. Sadece Emre'ye kırmızı karttan dolayı biraz kızdı'' diye cevap verdi. İtalyan spor gazetelerinde Emre'ye maçın en kötü puanı 4 verilirken, yapılan yorumlarda ''Herşey bitmiş takımı farklı öndeyken oyuna girdi ve 10 dakika içinde o faulü yaptı. Daha sonrada gidip Emerson'dan özür diledi'' denildi. Televizyonlardaki yorumlarda ise Roma-Galatasaray maçında çıkan olaylara atıfta bulunularak, ''Emre'nin bu şekilde Emerson'a faul yapmasının tek bir anlamı var. Herhalde eski takımı Galatasaray'daki arkadaşlarıyla telefonla konuştu'' ifadesi kullanıldı. Öte yandan İtalya'da ligin bitimine 6 hafta kala Roma ile arasında puan farkını 3, Juventus'la da 4'e çıkaran İnter şampiyonluk yarışında önemli bir avantaj yakaladı. Son olarak 1988-89 yılında İtalya Şampiyonluğu'nu kazanan İnter 13 yıl aradan sonra tekrardan umutlandı. Arjantinli teknik direktör Cuper, bundan sonra tek yapmaları gerektiğinin 6 maçta 6 galibiyet olduğunu söylerken ''İlk önce ben inanmalıyım ki futbolcularımı motive edebileyim. Ben her zaman maksimumu düşünürüm. Kariyerimde hep finallerde kaybettim ama bu kez yüzde 100 şampiyon olacağız. UEFA Kupası'nı da kazanacağız'' diye konuştu. 
     






</TEXT>
</DOC>
