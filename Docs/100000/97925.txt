<DOC>
<DOCNO> 97925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun32.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum kesimi bu iddia ile nasıl AB'ye girer 
</HEADLINE>
<TEXT>

     İngiltere'de yayınlanan günlük ekonomi ve siyaset gazetesi Financial Times, Kıbrıs Rum kesiminde faaliyet gösteren Laiki Bank yönetimini, bölgede yaşanan iki büyük savaş sırasında Yugoslavya'nın eski Cumhurbaşkanı Slobodan Miloseviç'e ambargoları delmesi ve para aklaması için yardımcı olmakla suçladı. 
     Ada'nın Güney'indeki Rum kesiminin halen 2004 yılında AB'ye katılma yolunda olduğunu hatırlatan gazete, bu durumdaki bir ülke üzerinde hala para aklama ve uluslararası ambargoların çiğnenmesine katkı gibi şüphelerin bulunmasının yanlışlığına da dikkat çekti. 
     Gazete, söz konusu bankayı Bosna ve Kosova savaşları sırasında Miloseviç'in ambargoları delmesi ve para aklamasında rol oynamakla suçlarken, haberin başlığında ''her iki savaşı finanse eden de Küstah Kıbrıs Bankası'' cümlesini kullandı. 
     Gazete sözü geçen iki savaş sırasında Miloseviç'in paralarını Laiki Bank'a gönderdiğini, paraların bu banka aracılığıyla paravan şirketlere devredildiğini öne sürerken, bu şirketlerin de İsrail'den silah alımı yaptıklarını iddia etti. Gazetede daha sonra bu silahların Sırplar'a verildiği iddiası da yer aldı. 
     Konuyla ilgili olarak Birleşmiş Milletler Savaş Suçları'nı soruşturma biriminden Morten Torkildsen'in yazdığı rapordan faydalanan gazete, ambargoları delmek için kurulan bu paravan şirketlerin sadece silah değil, ambargo altındaki Yugoslavya'ya petrol, hammadde, yedek parça da gönderdiklerini bildirdi. 
     1992-1994 yılları arasında Güney Kıbrıs'a gönderilen paranın miktarının 4 milyar dolar olarak tahmin edildiğini de belirten gazete, kendi soruşturmasının da, bu paraların transferi ve ambargoları delmek üzere yönlendirilmesi sırasında, Kıbrıs Rum kesimindeki üst düzey banka yöneticilerinin ise engellemeye çalışmak yerine bu duruma destek verdiklerini ortaya koyduğunu duyurdu. 
     Bu şartlarda AB üyesi olabilecek bir Rum kesiminin Birlik'in en önemli ilkelerinden biri olan para aklamayla mücadeleye nasıl destek vereceği sorusunu ortaya atan Financial Times, Yugoslavya ile Kıbrıs arasındaki para hareketleri, paravan şirketler aracılığıyla yapılan para aklama ve silah alışverişlerine ait ayrıntılı bir de grafik yayınladı. 
     Bu grafiğin ilk iki adımını da paranın çıkış noktası olan Miloseviç ile Laiki Bank oluşturdu. 
     





</TEXT>
</DOC>
