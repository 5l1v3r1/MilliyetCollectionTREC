<DOC>
<DOCNO> 70598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur17.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Esenler'de taşlı, sopalı ve silahlı sokak kavgası 12 yaralı 
</HEADLINE>
<TEXT>

     Esenler'de, alacak verecek yüzünden iki grup arasında çıkan, silah, taş ve sopaların da kullanıldığı kavgada, 3'ü silahla olmak üzere toplam 12 kişi yaralandı. 
     Karabayır mahallesi Sakarya caddesinde akşam saatlerinde, kendisine demir-doğrama işi yapan bir esnaf ile Roman vatandaş arasında alacak-verecek meselesi yüzünden kavga çıktı. Daha sonra her iki tarafın yakınlarının devreye girmesiyle silah, taş ve sopaların kullanıldığı kavga büyüdü. 
     Olay yerine gelen ilçe polis ekiplerinin yetersiz kalması üzerine, bölgeye çevik kuvvet ve özel hareket timleri sevk edildi. 
     Mahalleye giriş çıkışları kapatan polis, panzerler eşliğinde gruplara müdahale etti. Zaman zaman göz yaşartıcı bomba da kullanan polis ile ara sokaklara kaçan gruplar arasında kovalamaca yaşandı. 
     Güvenlik güçleri kavga eden tarafları yaklaşık 2 saatte dağıtırken, cadde üzerinde bulunan çok sayıda ev ve işyerinin camları kırıldı. 
     Olayda yaralanan Mustafa Arıboğan ve Nazmi Özkan Esenler Ömür Bülent Gezginci, Murat Bal, Murat Mızrak ve Birol Atlı Haseki Kadir Bal ve Esat Özkan SSK Vakıf Gureba Serdar Basınç, Memduh Basınç, Nedim Basınç ve Şennur Sağır da Özel Güney Hastanesi'ne kaldırıldı. 
     Tabancayla bacaklarından yaralanan Arıboğan, Özkan ve Gezginci ameliyata alınırken, darp sonucu yaralan diğer kişiler ise ayakta tedavi edildi. 
     Polis, kavganın olduğu mahallede geniş güvenlik önlemleri alırken, olayla ilgili soruşturma sürdürülüyor. 
     






</TEXT>
</DOC>
