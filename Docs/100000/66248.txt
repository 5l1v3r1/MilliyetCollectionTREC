<DOC>
<DOCNO> 66248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur01.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜBİTAK "Orta Marmara sırtındaki fay çok riskli.." 
</HEADLINE>
<TEXT>

     TÜBİTAK Marmara Araştırma Merkezi MAM 
     Başkanı Prof. Dr. Naci Görür, ''Orta Marmara Sırtı ile Tekirdağ Çukuru arasındaki fay riskli. Bu fay, her an 7 ve daha şiddetli depreme neden olabilir'' dedi. 
     Prof. Dr. Görür, Gebze Rotary Kulübü toplantısında yaptığı konuşmada, Marmara Denizi'ni ''deprem denizi'' diye tanımladı. Marmara Denizi merkezli yüksek şiddette deprem riskinin göz ardı edilmemesi gerektiğini söyleyen Prof. Dr. Görür, Marmara Denizi'ndeki en tehlikeli fayın, en son olarak 1766 yılında kırıldığını ifade etti. 
     Prof. Dr. Görür, şunları kaydetti 
     ''Bu tür tehlikeli fayların 250 yıllık periyotlar halinde kırılma riski bulunuyor. Bu yüzden, bilim adamları içinde bulunduğumuz yıllarda 7 ve daha yüksek şiddette deprem olasılığından söz ediyorlar. 
     Bu da doğru bir mantık. 15 milyon yıldır deprem oluyor ve milyonlarca yıl daha olacak. Marmara Denizi'ni tehlikeli bulduğumuz için 5 gemiyle 2 yıldır araştırma yapıyoruz. Marmara'nın güneyindeki fay kırılırsa 7 
     ve üzerindeki şiddette deprem olacaktır.'' 
     
     "Afyon'da kimse ölmeyebilirdi" 
     Prof. Dr. Naci Görür, akıl ve bilimin kullanılması halinde, depremlerde insan ölümleri olmayacağını ya da çok az olacağını bildirdi. 
     Sultandağı'nda kırılan fayın, Maden Tetkik ve Arama'nın MTA 
     haritasında bulunmasına rağmen gerekli önlemlerin alınmadığını da anlatan Prof. Dr. Görür, şöyle devam etti ''Yetkililer, depremden sonra bölgeye gidip yaranızı saracağız, yemek ve ev vereceğiz diyorlar. Bilgi toplumu olması gereken ülkeye yakışmıyor. Akıl ve bilimi kullanırsak, depremde insanlar ölmez. Burada kırılan fay, MTA haritasında vardı. İnsanlar bile bile ölüyor. 1939 Erzincan depreminde 39 bin kişi öldü. Fay hatlarının olduğu yerde sağlam yapılanma neden başlatılmadı ya da insanlar niye o bölgelerden uzaklaştırılamadı '' 
     
     Kobe depremi 
     Japonya'nın Kobe şehrinde yaşanan depremi ve sonuçları hakkında da değerlendirmelerde bulunan Görür, şunları kaydetti 
     ''Kobe depreminden sonra 10 yılda depreme dayanıklı yeni bir Kobe yaptılar. Bir yerlerden başlamak lazım. İnsanlar ölüyor, yarayı sararız diyorlar. İnsanları öldürmeyin. Biz, bugüne kadar bunca çalışma yaptık ama, hiçbir hükümet yetkilisi gelip siz ne yapıyorsunuz diye sormadı.'' Prof. Dr. Naci Görür, yaşanan sarsıntılar sonrası, medyaya depremle ilgili açıklamalarda bulunan bilimadamlarını da eleştirdiği sözlerini, şöyle tamamladı 
     ''Bu bilimadamlarının yüzde 95'i ellerinde veri olmadan depremi anlatıyorlar. Hastayı görmeden, ilaç yazan doktor gibiler. Siz hasta olsanız, üfürükçüye mi gidersiniz, doktora mı Afyon'da deprem oldu, ardından yine aynı şovlar yapılıyor ve komedi sürüyor.'' 
     






</TEXT>
</DOC>
