<DOC>
<DOCNO> 59540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/ekonomi/eko03.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortacılar için deniz bitti 
</HEADLINE>
<TEXT>

Türkiye Sigorta ve Reasürans Şirketleri Birliği Başkanı Cahit Nomer, 2001’in zor geçeceğini belirterek, "Deniz bitti, şirketler artık doğru fiyatlandırma yapmak zorunda" dedi 
     FİNANS SOHBETLERİ KADİFE ŞAHİN 

     Yeni yılın sigorta sektörü açısından zor bir yıl olacağını belirten Türkiye Sigorta ve Reasürans Şirketleri Birliği Başkanı Cahit Nomer, sektörde yoğun rekabet nedeniyle fiyatlarda aşırı düşüş olduğunu söyledi. 
     Enflasyonu düşürme programı nedeniyle sektördeki finansal k rların düştüğüne dikkat çeken Nomer, fiyat rekabeti nedeniyle sektörün iyice zorlanacağını belirtti. 
     "Artık sigorta sektörü için deniz bitti" diyen Nomer, altı yıldır yasasız yönetilen sigorta sektörünün denetlenmediğini de ifade etti. 
     "Sektör son altı yıldır kanunsuz yaşamaya alıştığı için devlet de 'zaten sektör kendini idame ettiriyor' diye düşünüyor" şeklinde konuşan Nomer, şöyle devam etti 
     "Kanunsuzluk yüzünden de zorda olduğu söylenen şirketler hakkında çalışma yapılamıyor. Bankacılıkta olduğu gibi sistemin üzerine gidilemiyor. Hazine'nin elinde yaptırım gücü yok. Mahkemeye gitseniz bir kanun yok ki neye istinat edeceksiniz." 
     
2000 sigorta sektörü için nasıl bir yıldı 
     Sigortacılık açısından 2000 yılı gayet iyi bir yıldı. 1999'u ülke olarak çok kötü geçirdik. Bütün dünya için de öyle oldu. Türkiye'de deprem hasarları piyasayı etkilemeye yeterli geldi. 1999'da dünyada depremler oldu ve dünya 20 milyar doların üzerinde hasar ödendi. Bunların sonuçları 2000'de yaşandı. 2000'de otomotiv sektöründeki satış artışı, çok büyük yangın olmaması deprem olmaması yılı iyi bitirmemizi sağladı. Sonuçlar henüz tam olarak alınmadı ancak primlerde yüzde yüzlük artışlar yakalandı. 
     
2001 yılı nasıl olacak 
     1999'un Türkiye ve dünyayı nasıl etkilediğini düşünürsek, 2000 yılının 2001'e faydası olmayacak. 2001 yılı reasürans bakımından Türkiye için yüksek maliyetli bir yıl olacak. 2000'de şirketlerin teknik gelirleri biraz artarken faiz gelirleri çok düştü. 2000'de hasar olmadığı için teknik k r iyi, buna karşın fiyat rekabeti gün geçtikçe artıyor. 
     
Sektör teknik k rlılığını nasıl artırabilir 
     Gerçek sigortacılığı benimsemeliyiz. Rekabet yüzünden fiyatlar düşürülmemeli. Bunu reasürans ilişkilerine de yansıtmalıyız. O zaman sektör teknik k rlılığa döner. Zorunlu deprem sigortasının uygulamaya konması sigorta şirketlerinin yükünü azaltacağından şirketlere avantaj sağlayacak. 2002'den itibaren eğer bunu tam manasıyla işletirlerse sigorta şirketleri dış dünyadan isteyecekleri teminat miktarı azalacağı için daha rahat edecek. Daha az primle daha çok teminat talebinde bulunacaklar. 
     
Zorunlu deprem sigortasında ilk sonuçlar nasıl 
     İnternette bazı sorunlar vardı. Şirketlere kendi bilgisayar ağlarında bu hizmeti verebilecekleri söyledik. Bu uygulama ile birkaç haftada poliçe sayısı 20 binden yüz bine ulaştı. 2 milyar dolarlık teminat satılmış durumda. Hedefimiz bir yıl içinde 1 milyon poliçeye ulaşmak. 
     
Bireysel emeklilik sektörde canlanma yaratabilir mi 
     Bireysel emekliliği hayatta tutacak tek faktör vergi teşviğidir. Yasa vergi teşviği olmadan çıkarsa anlamsız olur. Yani bir uygulama başlatırken cazip olabilmesi için prim ödeyen kişileri teşvik etmelisiniz. Ödenen prime belli oranda vergi muafiyeti getirilmeli. 
     
     'Deprem şartları zorlaştırdı' 
     1999 yaşanan deprem nedeniyle reasüransların şartları zorlaştırdığını belirten Nomer, "Böyle giderse Türk sigorta şirketleri önümüzdeki beş yıl içinde reasüranslardan aldıkları deprem hasarlarını maliyet olarak iade edecekler" dedi. Nomer, "Tabii yeni hasarlar olursa onların bunu ne kadar karşılayacaklarını şimdiden tahmin etmek çok güç. Reasüranslar maliyetleri yüzde 100'ün üstünde arttırdı. Kapasiteler sınırlandı. Komisyonlar düştü" diyerek görüşlerini dile getirdi. 
     
     'Reasürans sadece destektir' 
     Sektörde 1999 yılına kadar devam eden tarife döneminden kalan alışkanlıkların devam ettiğini belirten Nomer, "Reasürans anlaşmalarıyla otomatik olarak reasüransın cebinden k r sağlanır. Çünkü acenteye yüzde 30 verir, reasüranstan yüzde 45 - 50 alırız. Halbuki normalinde reasürans bir destektir ve kapasite verir. Artık reasüransı ihtiyacımızı karşılayan bir sistem olduğunu kabul etmeli, otomatik k r edici bir sistem olarak görmekten vazgeçmeliyiz" dedi. 
     Nomer, reasüransın hasar olursa para ödeyeceğini, hasar olmazsa k r elde edeceğini de belirtti. 
     


 EKONOMİ 

















</TEXT>
</DOC>
