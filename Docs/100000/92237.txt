<DOC>
<DOCNO> 92237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo06.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta yeni sezon hazırlıkları tam hız sürüyor... 
</HEADLINE>
<TEXT>

     Beşiktaş, yeni sezon hazırlıklarını bugün yaptığı antrenmanla sürdürdü. 
     Teknik direktör Mircea Lucescu yönetiminde, BJK Nevzat Demir Tesisleri'nde gerçekleştirilen ve yaklaşık 2 saat süren idmanda siyah-beyazlı futbolcular, kondisyon çalışmasının ardından, pas çalışması yaptı. Kaleciler Cordoba ve Göksel ile Yasin Yıldız ise kondisyon çalışmasının ardından kaleci antrenörü Datcu yönetiminde ayrı çalıştılar. 
     Antrenmana A Milli Takım'da yer alan İlhan Mansız ve Tayfur ile izinli olan Zago ve Ronaldo katılmadı. Ronaldo'nun öğleden sonra İstanbul'da olacağı ve akşam yapılacak antrenmana katılacağı bildirildi. 
     
     SERGEN TAKIMDAN AYRI ÇALIŞTI 
     Dizindeki sakatlığı süren Sergen Yalçın, dün olduğu gibi bugün de takımdan ayrı çalıştı. 
     Önce fizyoterapistler eşliğinde saha çalışması yapan Sergen, daha sonra kondisyon merkezinde ağırlık çalışmasına tabi tutuldu. 
     
     FUTBOLCULAR YORULDU 
     Yaklaşık 2 saat süren antrenman futbolcuların bir hayli yorulmasına neden oldu. 
     Sıcak hava nedeniyle de oldukça zor anlar yaşayan futbolcuları, yarım saatte bir verilen su molaları rahatlattı. Bu arada antrenman sırasında teknik direktör Lucescu, idman sahasından ayrılarak, kamp binasında bir süre menajer Sinan Engin ile görüştü. 
     
     NİCULESCU YİNE İDMANDA 
     Siyah-beyazlıların henüz resmi sözleşme imzalamadıkları Rumen futbolcu Radu Niculescu, bugünkü antrenmana da katıldı. 
     Niculescu ile anlaşılması halinde, İsviçre kampı öncesi sözleşme imzalaması bekleniyor. 
     Siyah-beyazlılar bu akşam yapacakları antrenmanla yeni sezon hazırlıklarını sürdürecek. 
     





</TEXT>
</DOC>
