<DOC>
<DOCNO> 68276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/soneko04.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz yarın bir yılını dolduruyor... 
</HEADLINE>
<TEXT>

     19 Şubat 2001'deki MGK toplantısında Cumhurbaşkanı-Başbakan kavgasının kıvılcımıyla parlayan, ancak aslında Türkiye ekonomisinde uzun yılların biriktirdiği ciddi yapısal sorunların sonucu olan ekonomik kriz yangını, bir yılını dolduruyor. 
     Cumhuriyet tarihinin en büyük ekonomik krizlerinden birinin yaşandığı 2001 yılında ekonomi yüzde 8.5 küçüldü. 
     Dalgalı kur sisteminde yaşanan hızlı devalüasyonun da etkisiyle enflasyon azdı, iç-dış borç yükü katmerlendi. Türk halkı, 2001 yılında yaşanan ciddi ekonomik krizin sonucu olarak, 2002 yılına da ağır bir yoksulluk ve yüksek iç-dış borç dağlarıyla girdi. IMF'den sağlanan 16 milyar dolarlık kaynakla uygulanacak 3 yıllık yeni ekonomik programın sonucunda 2004'te milli gelir 201.3 milyar dolarla ancak kriz öncesi olan 2000 yılı düzeyini yakalayabilecek. 
     
     Adım adım kriz 

     Hazine, 21 Şubat 2001'de gerçekleştireceği 4.3 katrilyon liralık rekor itfa öncesi 20 Şubat'ta yapacağı iç borçlanma ihalesinde ciddi bir sınava hazırlanıyordu. 
     İhaleden bir gün önce toplanan MGK'da Cumhurbaşkanı Ahmet Necdet Sezer ile Başbakan Bülent Ecevit arasında yaşanan kavga, krizin kıvılcımını çaktı piyasalarda adeta deprem yaşandı. Bankalar, Merkez Bankası'ndan bir günde 7.6 milyar dolarlık döviz talebinde bulundu, gecelik faizler yüzde 760'lara vurdu. 
     Hazine, programındaki 7 ve 12 ay vadeli ihalelerin iptal ederek yerine 1 ay vadeli ihale açmak zorunda kaldı. 
     İhalede bileşik faiz yüzde 144'e ulaştı. 21 Şubat'ta gecelik faizler yüzde 7500'e kadar çıkarak rekor kırdı. IMF ile yürütülen döviz çapası esaslı program iflas etti. Hükümetin 22 Şubat'ta gerçekleştirdiği zirvede, dövizde dalgalı kur rejimine geçilmesi benimsendi, ilk gün kurlar yüzde 40 dolayında artış kaydetti. 23 Şubat'ta dolar 1 milyon lirayı aştı. Kur artışları ve enflasyonda hızlanma süreci başladı. Bankacılık sektöründe adeta yaprak dökümü yaşandı. "Kurtarıcı" olarak çağrılan Kemal Derviş tarafından hazırlanan "Güçlü Ekonomiye Geçiş" programı nisan ayında uygulamaya konuldu. 
     
     Ağır yoksullaşma 

     IMF ile yürütülen ekonomik programın, şubat ayında yaşanan finansal krizle sekteye uğraması ve ardından bunun genel bir ekonomik krize dönüşmesi, 2001 yılına Türkiye için ağır bir yoksullaşma olarak damgasını vurdu. 2000 yılında 201.3 milyar dolar olan GSMH, ekonomik krizle üretim sektöründe çarkların durması, şubat sonunda geçilen dalgalı kurla TL'nin aşırı değer yitirmesi ve halkın alım gücünün hızla düşmesi sonucu 2001'de rekor düzeyde geriledi. Yıl sonu tahminlerine göre 2001'de GSMH yüzde 8.5'lik küçülmeyle 184.7 katrilyon liraya 150.3 milyar dolar gerilerken, kişi başına milli gelir de 2000'deki 2 bin 986 dolarlık düzeyinden bu yıl 2 bin 261 dolara indi. Böylece Türkiye ekonomisinde 50 milyar dolarlık kayıp yaşanan 2001 yılında Türk halkı kişi başına ortalama 725 dolarlık bir yoksullaşma yaşadı. 
     
     Artan borç yükü 

     Şubat krizinden sonra aşırı biçimde yükselen faizler ve kısalan vadeler kamunun finansman maliyetini rekor düzeylere taşıdı. Uzun yılların birikimi olan kamu bankalarının görev zararları ile bankacılık operasyonu kapsamında TMSF bünyesine alınan bankaların bilançolarının iyileştirilmesi için ihraç edilen kamu kağıtlarının da etkisiyle özellikle iç borç stoku aşırı biçimde büyüdü. 2000 yılında 36.4 katrilyon lira olan iç borç stoku, 2001 sonu itibariyle 122.2 katrilyon lira ile dört katına ulaştı. 
     2000 sonunda 119.6 milyar dolar olan dış borç stoku ise 
     kısa vadeli borçlardaki azalmanın etkisiyle bu yılın eylül sonu itibariyle 118.8 milyar dolar olarak gerçekleşti. 2001'de kamu kesimi net borcunun GSMH'a oranı yüzde 89.2'ye ulaştı. Geçen yıl kamunun net iç borçları milli gelirin yüzde 51.2'si, dış borçları da yüzde 38'i oranında bir büyüklük oluşturdu. Borçların GSMH'a oranının yükselmesinde, bir yandan Hazine'nin kriz sonrasında artan borçlanma maliyetleri, bankacılık kesiminin kötü aktiflerinin üstlenilmesi ve uluslararası kuruluşlardan alınan yüklü dış kaynaklar, diğer yandan da milli gelirin hızla azalması etkili oldu. 
     
     Faiz yükü aşırı büyüdü 

     2000 yılında 46.7 katrilyon lira olan konsolide bütçe 
     harcamaları, faiz yükündeki artışa bağlı olarak 2001'de yüzde 72.1'lik artışla 80.4 katrilyona ulaştı. Bankacılık operasyonu nedeniyle aşırı büyüyen faiz ödemeleri 2001'de yüzde 101'lik bir artışla 20.4 katrilyondan 41.1 katrilyona yükseldi. Yıllık bazda ilk kez faiz ödemeleri vergi gelirinin üzerine çıktı. Buna karşılık bütçe gelirleri yüzde 54.9'luk bir artışla 51.8 katrilyon lira oldu. Bu kapsamda vergi gelirleri yüzde 50 artışla 39.8 katrilyon liraya yükseldi. Böylece faiz ödemelerinin vergi gelirine oranı yüzde 77'den yüzde 103.3'e çıktı. 2001 yılında bütçe açığı yüzde 115.4 büyüyerek 28.6 katrilyon lira olurken, harcamaların kısılması sonucu 12.5 katrilyon liralık faiz dışı fazla elde edildi. 
     
     Enflasyon azdı 

     Tüketimdeki daralmaya karşın, şubat devalüasyonunun yol açtığı maliyet artışları sonucu enflasyon izleyen aylarda hızla tırmanışa geçti. 2000 yılında TÜFE'de yüzde 39, TEFE'de yüzde 32.7'ye inen yıllık enflasyon, 2001'de TÜFE'de yüzde 68.5'e, TEFE'de yüzde 88.6'ya ulaştı. TÜFE artışının TEFE'ye göre düşük kalmasında, toptan fiyatlarda kur artışı nedeniyle oluşan maliyet enflasyonunun, talep daralması nedeniyle piyasa fiyatlarına tam olarak yansıtılamaması etkili oldu. Enflasyon yükselme sürecini bu yıl da sürdürdü. Ocak sonu itibariyle yıllık enflasyon TEFE'de yüzde 92'ye, TÜFE'de yüzde 73.2'ye kadar yükseldi. 
     
     Çari denge lehte gelişti 

     2001 yılında TL'nin aşırı değer yitirmesi cari işlemler 
     cephesinde ise lehte sonuç verdi. Ocak-kasım dönemleri itibariyle 2000 yılında 25.3 milyar dolar olan ihracat 2001'in aynı döneminde 28.6 milyar dolara ulaşırken, ithalat 50.1 milyar dolardan 37.2 milyar dolara geriledi. 2000'in tümünde 27.7 milyar dolar olan ihracatın 2001'de 31 milyar dolara ulaşması, 54.5 milyar dolar ithalatın ise 41 milyar dolara gerilemesi bekleniyor. Dış ticaretin yanı sıra turizm gelirlerindeki artışlara bağlı olarak hızlı bir büyüme trendine giren cari işlemler fazlasının yıl sonu itibariyle 3 milyar doları aşacağı tahmin ediliyor. 
     
     Yeni program ve öneriler 

     Ekonomik krizin, piyasalarda dengelerin alt üst olduğu hararetli günleri çok geride kaldı. Türkiye'nin IMF'den sağladığı 16.2 milyar dolarlık kaynakla 2002-2004 döneminde uygulayacağı 3 yıllık yeni ekonomik programla da krizin aşılması yönünde beklentiler daha da güçlendi. Ancak, üretim, istihdam, yatırım ve halkın gelir düzeyinin artması için henüz zamana gereksinim olduğu belirtiliyor. 
     Bu arada yeni programın hedefinin Türkiye'yi milli gelirde ancak kriz öncesi olan 2000 yılı düzeyine getirebilmek olduğu dikkati çekiyor. 2000 yılındaki 201.3 milyar dolar düzeyinden, ağır ekonomik krizin yaşandığı 2001'de 150.3 milyar dolara düşen GSMH'ın bu yıl 165.6 milyar, 2003'te 183 milyar ve 2004 yılında 201.3 milyar dolara ulaşması hedefleniyor. Buna göre milli gelirde geçen yıl ekonomik kriz yüzünden yaşanan ağır tahribat, ancak üç yılda giderilebilecek. Milli gelir üç yıllık ekonomik programın uygulanması sonucunda, ancak 2000 düzeyine gelebilecek. Ancak, nüfus artışı dolayısıyla kişi başına milli gelirdeki gerileme sürecek. Türkiye ekonomisinde kriz yılı olan 2001'deki yüzde 8.5'lik küçülmeye karşın, bu yıl yalnızca yüzde 3'lük bir büyüme hedefleniyor. Büyüme hedefi 2003 ve 2004 yılları için aynı oranda olmak üzere yüzde 5 olarak öngörülüyor. Program kapsamında 2002 yılında net iç borç stokunun milli gelire oranının yüzde 46.2'ye, dış borcun oranının da yüzde 35.1'e çekilmesi, toplam borç GSMH oranının yüzde 81.3 olması öngörülüyor. Programda, kamu net borcunun milli gelire oranının 2003 yılnda yüzde 73.3'e, 2004'te de yüzde 69.4'e indirilmesi hedefleniyor. 2001 yılında TEFE bazında yüzde 88.6, TÜFE'de yüzde 68.5 olarak gerçekleşen yıllık enflasyonun, aşamalı olarak düşürülerek programın son yılı olan 2004'te her iki bazda da yüzde 12'ye çekilmesi hedefleniyor. Geçen yıl yüzde 100 sınırına dayanan Hazine bonosu yıllık nominal faiz oranının üç yılın sonunda yüzde 32.4'e, reel faiz oranının da yüzde 32.4'ten yüzde 20.5'e çekilmesi öngörülüyor. Program döneminde, faiz dışı bütçe fazlasının büyütülmesi ve genel olarak kamu maliyesinde ciddi bir iyileşme sağlanması hedefleniyor. Bu kapsamda, faiz dışı fazlanın GSMH'a oranının 2001'deki yüzde 5'lik düzeyinden 2004'te yüzde 5.6'ya çıkarılması, net faiz ödemelerinin payının da yüzde 23.2'den yüzde 13.5'e çekilmesi öngörülüyor. Konsolide kamu kesimi borçlanma gereğinin milli gelire oranının 2001'deki yüzde 19'luk düzeyinden, 2004'te de yüzde 6.8'e kadar düşürülmesi hedefleniyor. 
     






</TEXT>
</DOC>
