<DOC>
<DOCNO> 71549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur14.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Eğitimli kadınlar da kocalarından dayak yiyor 
</HEADLINE>
<TEXT>

     Kırsal kesimde, eğitim düzeyi düşük kadınların daha çok koca şiddetine maruz kaldıklarının sanılmasına rağmen, eğitimli kadınların da aynı sorunu yaşadıkları, ancak gizlemeyi tercih ettikleri belirtildi. 
     Çukurova Üniversitesi Ç.Ü Kadın Sorunları Araştırma ve Uygulama Merkezi'nce, düzenlenen "Kadın, Çocuk ve Cinsel Taciz" konulu panelde konuşan Polis Akademisi Güvenlik Bilimleri Fakültesi Dekanı Prof. Dr. Tülin Günşen İçli, kadın suçluların sayısının tüm dünyada olduğu gibi Türkiye'de de erkeklere oranla daha az olduğunu bildirdi. 
     İçli, "Kadın suçluların eğitim durumu genelde ilkokul düzeyinde kalıyor. Bunların büyük bölümü de evli kadınlardan oluşuyor. Bunun nedeni ise Türkiye'de evlenme yaşının 13-14'e kadar inmesi olarak gösterilebilir. Genelde aile içinde şiddet gören kadınlar daha fazla suç işliyor" diye konuştu. 
     Ç.Ü. Eğitim Fakültesi Öğretim Üyesi Prof. Dr. Ülkü Köymen de, cinsel tacizin daha çok aile içi ve yakın çevreden kaynaklandığına dikkati çekerek, "Cinsel tacizlerin sadece yüzde 6'sı yabancılar tarafından yapılıyor" dedi. 
     Köymen, 316 çocuğu kapsayan bir çalışmaya göre, kızların yüzde 41'inin 12-15 yaşında cinsel tacize uğradıklarını ve bunların yüzde 39'unun da zihinsel engelli olduklarını kaydetti. 
     






</TEXT>
</DOC>
