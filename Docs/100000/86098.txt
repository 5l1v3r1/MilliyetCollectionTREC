<DOC>
<DOCNO> 86098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko02.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kasaplar federasyon kurma hazırlığında 
</HEADLINE>
<TEXT>

     İzmir Kasaplar Odası Başkanı Aydın Mestanlı, Türkiye Kasaplar ve Besiciler Et ve Et Mamülleri Federasyonu'nun kurulması için Sanayi ve Ticaret Bakanlığı'na başvurulduğunu bildirdi. 
     Mestanlı, kasaplar odası sayısının ülke genelinde 70'e ulaştığını belirterek, odalar arasında koordinasyonu sağlamak için federasyon kurma ihtiyacının doğduğunu belirtti. 
     Kurulacak federasyonun Odalar arasında koordinasyon oluşturmanın yanında hayvancılık sektörünün de yeniden canlandırılmasına katkıda bulunacağını kaydeden Aydın Mestanlı, federasyonla amaçlanan temel hedefin vatandaşa ucuz et sağlamak olduğunu söyledi. 
     Mestanlı, aralarında İzmir'in de bulunduğu 50 odanın katılımıyla, Türkiye Kasaplar ve Besiciler Et ve Et Mamülleri Federasyonu'nun kurulması için Sanayi ve Ticaret Bakanlığı'na başvuruda bulunulduğunu söyledi. 
     Ekonomik kriz sürecinde geçim sıkıntısı çeken vatandaşın et alamaz hale geldiğini, kasapların da büyük mağduriyet yaşadığını anlatan Mestanlı, şöyle dedi 
     ''Bir kilo kıymanın fiyatı ortalama 7 ile 8 milyon lira arasında değişmektedir. Eğer gerekli önlemler alınmazsa önümüzdeki bir, iki ay içinde etin kilosu 10 milyon liraya kadar çıkacaktır. Daha önceki yıllarda evine haftada iki kilo et alabilen vatandaş bugün artık yarım kilo etle yetinmek zorunda kalıyor. Bu süreçte yalnızca İzmir'de 300'e yakın kasap dükkanı faaliyetine son verdi. Ülke genelinde ise kasap dükkanlarının yüzde 35'i kapandı.'' Aydın Mestanlı, kent merkezindeki hipermarketlerin bakkallar açısından olduğu kadar kasap dükkanları için de önemli bir dezavantaj oluşturduğunu savunarak, hipermarketlere ilişkin yasanın daha fazla gecikmeden çıkarılmasını istedi. 
     Büyük ve küçükbaş hayvan üretiminin giderek azaldığını belirten Mestanlı, Tarım ve Köyişleri Bakanlığı'nın yurtdışından canlı damızlık büyük ve küçükbaş hayvan ithal etmesinin gerektiğini kaydetti. 
     Mestanlı, ayrıca damızlık inek ve düvelerin kesilmesini önlemek için mezbahalardaki denetimlerin de artırılmasının gerektiğini söyledi. 
     





</TEXT>
</DOC>
