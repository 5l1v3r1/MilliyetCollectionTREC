<DOC>
<DOCNO> 62164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/yazar/gunes.html </URL>
<DATE> 2002/01/14/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Washington’a giderken Başbakan’ın çantasındakiler 
</HEADLINE>
<TEXT>

     Başbakan kalabalık bir heyetle Amerika’ya gidiyor. Heyette özellikle işadamlarının bulunması daha çok ekonomik ve ticari konuların ele alınacağı izlenimini veriyor. Oysa gündemde iki konu var biri ABD’nin bölgedeki çıkarları, diğeri ise Türkiye’nin buna verebileceği destek. Yani şimdilik Washington siyasal bir noktada, Ankara ise ekonomik. 
     Türkiye bu iki farklı noktanın ortasını arayacak görünüyor. ABD’ye verebileceği desteğin, içinde bulunduğu ekonomik koşullarla sınırlı olduğunu belirterek, yardım isteyeceği anlaşılıyor. Nitekim, Başbakan’ın giderayak verdiği demeçlerden çantasında iki somut konunun bulunduğu belli oldu bir miktar askeri borcun silinmesi ile bazı dış ticaret kotalarının yükseltilmesi. "Bir miktar" sözcüğü çok önemli. Anlaşılıyor ki sınırsız ödün de beklenmiyor. 
     Türkiye, ekonomik olarak ne kadar güçlüyse ABD’nin de bölgede o kadar güçlü bir müttefiki var demektir. Aksi takdirde, verilmek istenen destek de sağlanamaz. Bunun için kuşkusuz krizin aşılması ve istikrarın sağlanması gerekiyor. Daha da öte, sürekli büyüme hızıyla refah düzeyinin artması gerekiyor. ABD IMF kanalıyla bonkör bir yardımda bulunsa da, ekonomik durumumuzun hala pek parlak olmadığı aşikar. 
     
     Siyasetle ilgili uyarılar gelebilir 
     Öte yandan, ülkede ekonomik sorunların yarattığı siyasal istikrarsızlık bulunuyor. Şimdiye kadar elde edilen ekonomik mesafenin özellikle kırılgan bir siyasal zeminde yürütüldüğünü ABD de farkında olsa gerek. Bunun sürdürülebilmesi ve sonunda Türk siyasetinde "batıcı" ve demokratik bir istikrarın sağlanması konusunda Washington kaygılarını dile getirebilir. Başbakan bu tür sorularla karşılaşmaya hazır olmalıdır. 
     Türkiye’nin sadece Irak’ın toprak bütünlüğünü savunarak bir yere varamadığı da ortadadır. Türkiye kendi toprak bütünlüğünü de sarsmayan bir çözümü ABD’ye önermelidir. ABD’nin ters gelen önerileri yerine, pro - aktif davranılmalıdır. Böylece bölgede gücümüz de artacaktır. Kaldı ki, bu çözümün mutlaka askeri bir müdahale içermesi de gerekmez. 
     
     Batının müttefiki değil, parçası olmak 
     ABD ile müzakereleri Irak’la sınırlarsak çok hatalı bir davranışta bulunmuş oluruz. Unutmayalım, Avrupa Birliği’nin pazarlığı da Washington’dan geçer. İdam yasağının olduğu Avrupalılar, idamın geçerli olduğu Amerika’ya geldiklerinde "özgürlükler ülkesine geldiklerini" söylerler. Demek ki, Türkiye’nin AB’ye girmesinde görülen yetersizliklerin bir kısmı içten değildir. 
     Başbakan Washington’a eli güçlü olarak gitmektedir. Ekonomik programda ciddi mesafe alınmıştır. Batı Türkiye’nin önemini yeniden kavramıştır. Ancak çantadaki istekler, ne yazık ki, sınırlı kalmaktadır. Bu gezide Türkiye’nin Batı’nın bir bölgedeki güçlü bir müttefiki olmaktan çok "Batının parçası" sayılması sağlanmalıdır.. 
     Bütün bunlar içeride de büyük siyasal sorumluluklar gerektiriyor. Hükümetin uygulanan programı uyum içinde sürdürmesi zorunlu. Bu anlamda hükümeti oluşturan partiler çok şanslı. Farkında bile olmadıkları bir krizden yine müthiş bir dış yardımla kurtuluyorlar. 
     
     







Saddam'ı tanımak 


Amerika’ya Irak mesajı 


Washington'da Ecevit'i bekleyen... 


Washington’a giderken Başbakan’ın çantasındakiler 


Hukuk nedir, kime lazım olur 


Asparagas haberin şahı 


Ecevit'in Türkmen kartı 


Bizler Ali Veli Makinist .. 


Stanley Fischer'ın itirafları ve Derviş 


Kanun iyidir’ önemli olan uygulama’ 


</TEXT>
</DOC>
