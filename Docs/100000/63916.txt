<DOC>
<DOCNO> 63916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/yasam/ayas.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir bakalım orada neler oluyor 
</HEADLINE>
<TEXT>
Birileri GOP’u gözetliyor 
Amerika’daki uygulamalardan etkilenen Gaziosmanpaşa GOP İlçe Müdürü, bütün gün kameralarla gözlediği ilçesinde suç oranını yüzde 30 azalttı... 
     ŞÜKRAN ÖZÇAKMAK İstanbul 

     İstanbul’un en büyük ilçelerinden biri olan Gaziosmanpaşa’da suç oranını aşağı çekmek için ilginç bir yöntem uygulanıyor. İlçe Emniyet Müdürlüğü, çeşitli merkezlere yerleştirdiği kameralarla an be an ilçeyi izliyor. 
     Vatandaşın yanısıra emniyet otolarının da uydu aracılığıyla takip edildiği sistemde polislerin konuşmaları, nerede ne kadar süreyle durdukları, kaç kilometre hızla gittikleri kayıt altına alınıyor. 
     
     Amaç vatandaşı izlemek değil 
     Geçtiğimiz günlerde bir de gezici karakolun’ hizmete sokulduğu Gaziosmanpaşa’da kamerayla izleme sistemi geçen yıl uygumaya girdi. Vatandaşın, Gaziosmanpaşa Polis Hizmet Vakfı’na yaptığı bağışlarla kurulan bu sistemin maliyeti o zamanın parasıyla 16 milyar lirayı buldu. İlçe Emniyet Müdürü İbrahim Bıçakçı, 850 bin nüfuslu ilçede 564 kahvehane, 200 birahane, 872 dernek, 4 otel olduğuna dikkat çekerek, amaçlarının vatandaşı izlemek değil, suç ve faili meçhul olayların oranını düşürmek olduğunu söyledi. 
     
     Kapkaççı anında yakalanıyor 
     Teknoloji sayesinde polisi gereksiz angaryalardan kurtardıklarını belirten Bıçakçı, bu uygulamayı görev nedeniyle gittiğim New York’ta gördüğünü söylüyor. Sistem sayesinde, geçen yıllara oranla suçta yüzde 30 oranında azalma meydana geldiğini anlatan Bıçakçı şunları söyledi 
     "Özellikle kapkaç olaylarında failler anında yakalanıyor. Bankadan çıkan bir vatandaşı izleyen kapkaççı, kamerayla takip ediliyor. Çantayı kapacağı an polis onu yakalıyor. Kameraya kaydedilen görüntüler, savcılığa delil olarak sunuluyor. Yakalama oranında yüzde 56 başarı sağlandı. Neredeyse faili meçhul kalmadı. Meydancılık, gasp, kapkaç, tantanacılık yöntemiyle hırsızlık neredeyse sıfır seviyeye indi." 
     
     Polise uydulu denetim 
     Ayrıca ilçede görev yapan 35 polis aracının da uydu sistemiyle harita üzerinde takip ettiklerini söyleyen Bıçakçı, sözlerini şöyle sürdürdü "Araçların hangi umuma açık yerde ne kadar durduğunu, nerelere gittiğini ve araç içinde neler konuştuklarını kayıt altına alıyoruz. Bu yöntemle hem polisin denetimi hem de olaya anında müdahalesi sağlanıyor. Bilgisayar üzerindeki haritada, olay yeri ve adrese en yakın ekip otosu tespit ediliyor. Merkezle direk telefon bağlantısı olan ekip otoları olay yerine gereksiz zaman kaybetmeden ve yakıt tüketmeden ulaşıyor." 
     
     Karakollar da sisteme dahil 
     Gaziosmanpaşa İlçe Emniyet Müdürü İbrahim Bıçakçı, ilçenin önemli noktalarının izledikleri kamera sistemini en kısa zamanda dış mahallelere de yaymayı planlıyor. Emniyet Müdürlüğü binasının dışı ve içinin de kamerayla izlendiği bu sistemde, zanlının kendisine zarar vermesini önlemek amacıyla, merkez karakolundaki nezaret ve lavobalar da kameralarla gözleniyor. 
     
     Amerika’da tartışılıyor 
     İstanbul Gaziosmanpaşa’da uygulanan kamerayla izleme sistemi’nin benzeri ve hayli gelişmişi, ilk kez ABD’nin Florida eyaletindeki Tampa’da kullanıldı. Tampa kentindeki yüz tanıma sistemi, 11 Eylül terörist saldırılarının ardından büyük önem kazandı. Ancak Amerika çapındaki insan hakları dernekleri, bu yöntemi kişilerin özel hayatlarına müdahale’ sayıyor ve kaldırılmaları için yoğun eylem ve lobi faaliyetleri yürütüyor. Tampa’daki yüz tanıma sistemleri de, bu tür derneklerin ciddi tepkisine yol açmıştı. 
     



 YAŞAM 





















</TEXT>
</DOC>
