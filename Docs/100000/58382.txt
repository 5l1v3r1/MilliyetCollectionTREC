<DOC>
<DOCNO> 58382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/ekonomi/eko08.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İyi bayramlar diler borcunuzu hatırlatırız 
</HEADLINE>
<TEXT>

Ramazan Bayramı’nı 490 bin çiftçiye mektup yollayarak kutlayan Ziraat Bankası, mektubun sonunda da ödenmesi gereken borçları anımsattı 
     GÜNSELİ ÖNAL Ankara 

     Çiftçilerle ilişkisi "borç bildirimi ve icra tehdidi" sınırlarında kalan kamu bankalarından Ziraat Bankası, müşteri ilişkilerinde çağ atladı. Tarımsal Proje Kredileri Daire Başkanı Dursun Gökbel, hem borçlu çiftçilerin bayramını kutlamak, hem de kredi borçlarının ödemelerinde sağlanan kolaylıklar konusunda bilgi vermek için 490 bin çiftçiye mektup gönderdi. 
     Boçlarını ödeyemediği için bankanın önünden geçemeyen çiftçilerin devletten ilk kez aldıkları mektubun verdiği güvenle artık bankaya gitmeye başladığı belirtiliyor. Çiftçilerin bankada çay içip borçlarını nasıl ödeyeceği konusunda sohbet ettikleri kaydediliyor. 
     
Erdoğan’a teşekkür      Gökbel’in çiftçilere yolladığı mektup yanında, Ziraat Bankası Genel Müdürü Niyazi Erdoğan da, bakanlara ve milletvekillerine gönderdiği mektupta, "çiftçilerin kendilerine soracakları soruları yanıtlarken yardımcı olması" amacıyla bir bilgi notu ekledi. Erdoğan mektubunda, zirai kredi problemlerinin çözümü konusunda yaptıkları iyileştirmeler hakkında bilgi verdi. DSP İstanbul Milletvekili Erol Al, Devlet Bakanı Kemal Derviş ile Erdoğan’a teşekkür mektubu yazarak kutladı. 
     Banka yöneticileri, bayramdan önce merkez şube müdürlerine elektronik posta yoluyla "Üreticilerin hem bayramını kutlayıp işlerinde başarılar dileyin, hem de borç ödemesi konusunda getirdiğimiz kolaylıkları bildirin" talimatı verildiğini belirterek, "İlk kez 490 bin üreticimize mektup yolladık. Ziraat Bankası tarihinde çiftçiye hep Borcunuz şu kadar... Ödemezsen şu gün icraya verileceksin’ diye haber verilirdi. Artık insan ilişkilerini öne aldık" diye konuştular. 
     



 EKONOMİ 





















</TEXT>
</DOC>
