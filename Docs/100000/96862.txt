<DOC>
<DOCNO> 96862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur26.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike davasının sanığı Aliço ''Türkiye'de şikenin ispatı yoktur'' 
</HEADLINE>
<TEXT>

     ''Şike Çetesi Davası''nın tutuklu sanığı Ali Fevzi Bir, ''Şikenin Türkiye'de ispatı yoktur, şike yapmak da zor iştir'' dedi. 
     Kadıköy 1. Ağır Ceza Mahkemesi'ndeki duruşmaya, tutuklu sanık Ali Fevzi Bir ile tutuksuz yargılanan Sebahattin Bitirim katıldı. 
     Diğer tutuksuz sanıklar Sadık İlhan, Erdoğan Arıca, Samet Aybaba, Ferhat Gündoğdu, Kenan Kozak, Valkon Aymankuy, Kenan Nurhan Altınsaat, Cafer Kuştepe ile Dilek Uzun ise duruşmaya gelmedi. 
     Mahkeme Heyeti, Antalyaspor A.Ş. adına avukat Murat Bulat'ın müdahil olma talebini kabul etti. 
     Kimlik tespiti sırasında ''turizm ve inşaat işiyle uğraştığını'' belirten Ali Fevzi Bir, dava konusu olayı, Organize Suçlar Şube Müdürlüğü ile bir gazetecinin planladığını ileri sürdü. 
     Bir süre önce, Organize Suçlar Şube Müdürlüğü'ne bağlı polis olduklarını belirten kişilerce gözaltına alındığını söyleyen Bir, bu kişilerin üzerinde bulunan paraları alıp daha fazla para istediklerini öne sürdü. 
     Bu konuda İstanbul DGM'ye suç duyurusunda bulunduğunu, ancak Organize Suçlar Şube Müdürlüğü'nün bu olaya inanmadığını anlatan Bir, şöyle devam etti 
     ''Daha sonra olaydan Sadettin Tantan'ın haberi olmuş ve bu insanların bulunmasını istemiş. Olayı çözemediler. Bu süre içinde beni de büromda göz hapsinde tutuyorlardı. Ben de onlara 'beni bırakın kendi imkanlarımla bu insanları bulayım' dedim. Sonra kendi imkanlarımla bu işi çözdüm. Başlarında da bir emniyet müdürü çıktı. 
     Hala cezaevinde. Bu emniyet içerisinde duyulmuş. Ben onların sırtında bir kambur oldum.'' Bir, aslında hakemlere yönelik geniş kapsamlı bir operasyon yapılacağını, ancak Türkiye A Milli Futbol Takımı'nın Dünya Kupası'nda oynaması nedeniyle, bu durumun takıma zarar verebileceği düşüncesiyle yapılmadığını öne sürerek, bu olayın da basına Organize Suçlar Şube Müdürlüğü tarafından sızdırıldığını iddia etti. 
     Ali Fevzi Bir, ''Şikenin Türkiye'de ispatı yoktur, şike yapmak da zor iştir'' diye konuştu. 
     
     AYBABA İLE İLHAN'IN KAVGASI 

     Samet Aybaba ile Sadık İlhan arasında birlikte bulundukları bir ortamda kavga çıktığını anlatan Bir, şunları kaydetti 
     ''Samet Aybaba bana, 'Sadık İlhan'ın, bu kavga nedeniyle kin tutup maça bunu yansıtmasından korktuğunu' söyledi. Ben de 'öyle şey olmaz, Sadık İlhan'la konuşurum' dedim. Türkiye'de 500 hakem varsa, 300'ünü tanırım zaten. Sadık İlhan'la konuştum. O da bana 'böyle bir şeyin olamayacağını' söyledi. Tekrar Aybaba'yı arayarak, içini rahat tutmasını, Sadık İlhan'ın maçı gerektiği gibi yöneteceğini bildirdim.'' Erdoğan Arıca ile olan konuşmasının da, sadece Arıca'nın bir yakınmasından ibaret olduğunu savunan Bir, ''Dilek Uzun'u, Sadık İlhan'ın yanında iki defa görmüştüm. Paralı kadın olduğunu bilmiyordum. Daha sonradan öğrendim'' dedi. 
     Bir, dava dosyasının Antalyaspor'la herhangi bir ilgisi olmadığını öne sürerek, dosya içerisinde yer alan konuşmaların günlük olaylara ilişkin olduğunu ve şahsi fikirlerini içerdiğini söyledi. 
     Antalyaspor'un bu davaya müdahil olmasının kümede kalma amacına yönelik olduğunu ileri süren Bir, şöyle konuştu 
     ''Ben Sabancı'nın ortağı değilim. Kumarhaneci ve kumarbazım. 
     İçkim, sigaram yoktur. Tek tutkum futbol ve kumar. Almanya'da bahis oynatıyorlar. Bunun illegali de var, ancak oynamak çok zor, 3 tane birden oynaman gerekiyor. Böyle bir bahis varsa, bu benim kumar tutkumdandır. Bu olayı süslediler ve kıyameti kopardılar.'' 
     
     HAKEMLERİN ETKİSİ... 

     Tutuksuz sanık Sebahattin Bitirim de suçlamaları reddettiğini ve Cumhuriyet Savcılığı'nda verdiği ifadesini tekrarladığını söyledi. 
     Mahkeme Heyeti Başkanı, sanığın, ''Hava Kuvvetleri'nde astsubay olarak görev yaptığını, 1980 yılından beri hakem olduğunu ve bahsedilen şekilde şike yapılması için kendisine teklifte bulunmaya kimsenin cesaret edemeyeceğini'' belirttiği ifadesini okudu. 
     Duruşmada tanık olarak dinlenen spor yazarı Ali Sami Alkış da olayla ilgili direkt bir bilgisi bulunmadığını, ancak internet üzerinden bahis oynatılmasına ilişkin, yurtdışında şirketi bulunan Aydın Ayyıldız'la görüşme yaptığını anlattı. 
     Alkış, bu kişinin kendisine, ''bazı takımların yönetici ve futbolcularının kendi maçlarının üzerine bahis oynadığını tespit ettiklerini'' anlattığını belirterek, ''Hakemlerin maçların sonuçları üzerinde etkili olduğu kanaati, yaptığım çalışmalar sonucu bende hasıl olmuştur'' dedi. 
     Mahkeme Heyeti Başkanı, sanıklardan Sadık İlhan, Ferhat Gündoğdu, Volkan Aymankuy, Kenan Kozak ve Cafer Kuştepe'nin ifadelerinin, talimatla Ankara Ağır Ceza Mahkemesi'nde alındığını tutanağa geçirdi. 
     Duruşmada, Heyet Başkanı'nın sabıka kaydının görünmediğini söylemesi üzerine Bir, sabıkasının ''Susurluk Davası''ndan olduğunu anlatarak, 10.5 ay infazının kaldığını bildirdi. 
     
     TAHLİYE TALEPLERİ 

     Ali Fevzi Bir'in 3 avukatı da ayrı ayrı söz alarak, müvekkillerinin tahliyesini istediler. 
     Bir de, ''Tahliye olsam da cezaevinden çıkamıyorum. Tahliyemi onurum ve gururum için istiyorum'' dedi. 
     Samet Aybaba'nın avukatı da müvekkilinin Trabzonspor Kulubü'nde çalıştığını, ifadesinin Trabzon Ağır Ceza Mahkemesi'nde alınmasını istediğini kaydetti. 
     Mahkeme Heyeti, delillerin toplanmamış ve tutuklanma müzekkeresinin infazının başlamamış olmasını dikkate alarak, Bir'in tahliye talebini reddetti. 
     Mahkeme, sanıklardan Erdoğan Arıca'nın Çanakkale Ağır Ceza Mahkemesi'nce, Samet Aybaba'nın da Trabzon Ağır Ceza Mahkemesi'nce talimatla ifadesinin alınmasına karar verdi. 
     İfadesi alınan sanıkların duruşmalardan vareste tutulmasını kararlaştıran Mahkeme Heyeti, eksikliklerin giderilmesi için duruşmayı erteledi. 
     
     ANTALYASPOR'UN DURUMU 

     Bu arada Antalyaspor'un avukatı Murat Bulat, duruşma çıkışında basın mensuplarına yaptığı açıklamada, müdahillik taleplerinin yargı tarafından kabul edilmesinin ''ortada bir zarar olduğu'' anlamına geldiğini söyledi. 
     Antalyaspor'un vicdanını rahatsız eden durumun Diyarbakırspor-Antalyaspor karşılaşması olduğunu kaydeden Bulat, bu maçı Antalyaspor'un 3-1 kaybettiğini hatırlattı. 
     Bulat, ''Türk futbolunun kirlilik iddialarından arınması lazım. 
     Dünyada 3. olan bir futbol ülkesinin böyle şike iddialarıyla çalkalanmasının üzerine gitmek, spor yöneticilerinin temel görevidir'' dedi. 
     





</TEXT>
</DOC>
