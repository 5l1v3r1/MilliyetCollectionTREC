<DOC>
<DOCNO> 93074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/spo02.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü’ye vize yok 
</HEADLINE>
<TEXT>

Fenerbahçe Yönetimi, Dünya Kupası’nda yıldızlaşan tecrübeli kaleciyi satmamakta kararlı. Yönetici Mahmut Uslu, "Rüştü bizi bırakmaz" dedi 
     YUSUF KOBAL 

     İhtiyacımız var’ 
     FENERBAHÇE’NİN tecrübeli eldiveni Rüştü’ye, Avrupa izni yok. Dünya Kupası’nda herkesi büyüleyen başarılı kaleci için, gelecek olan teklifler geri çevrilecek. Yönetici Mahmut Uslu, Rüştü’nün Avrupa’nın bir numaralı kalecisi olduğunu iddia etti. Uslu, "Rüştü’nün peşinde olan dünya kulüpleri şunu bilmeli ki, bizim Rüştü’ye, Rüştü’nün de bize ihtiyacı var. Yıldızı fazlasıyla parlamış olsa bile, Rüştü, bu saatten sonra Fenerbahçe’yi terketmez" dedi. 
     
     Teklif almadık’ 
     USLU sözlerini şöyle sürdürdü "Rüştü, bizi yarı yolda bırakacak bir futbolcu değil. Fenerbahçe’nin Avrupa’da başarılı olması gerektiğini çok iyi biliyor. Bu nedenle, bir yere gitmez. Zaten resmi teklif almadık. Alsak bile sıcak bir yaklaşım göstereceğimizi sanmıyorum" diye konuştu. Öte yandan İtalyan gazeteleri, Barcelona ve Manchester United takımlarının, Rüştü için Fenerbahçe’ye teklif yapmaya hazırlandığını iddia ettiler. 
     
Fenerbahçe son sürat      YENİ sezon hazırlıklarını Almanya’da sürdüren Fenerbahçe, dün sabah kros çalışmasıyla nefes açtı. Otelin yanındaki ormanlık alanda koşan Sarı - Lacivertli futbolcular, öğleden sonra izin yaptılar. Bugün ve yarını, ikişer antrenmanla tamamlayacak olan Fenerbahçe, çarşamba günü İstanbul’a dönüp, hazırlıklarını Samandıra’da sürdürecek. 
     
Milliler’e 110 gün izin      DÜNYA Kupası Finalleri nedeniyle, sezon sonunda tatil yapamayan Fenerbahçeli futbolcular, 10 günlük tatilin ardından, çalışmalara hemen başlayacaklar. 15 günlük izin beklentisine sıcak bakmayan Teknik Direktör Lorant’ın, ikinci kamp dönemine tam kadro gitmek istediği öğrenildi. Fenerbahçe ikinci kamp için 10 Temmuz’da Avusturya’ya uçacak. 
     
Lorant uyardı      FENERBAHÇE Teknik Direktörü Werner Lorant, TSV Dorfen maçında atılan 15 golün ölçü olmayacağını söyledi. Futbolcularını erken havaya girmemeleri konusunda ikaz eden Alman hoca, "Daha çok çalışacağız. Rakiplerimiz de en az bizim kadar güçlüler. Bu tür ısınma maçlarının sonucu, önem taşımıyor" dedi. 
     
Washington dönüyor      ESKİ kulübüyle yaşadığı sorunları bahane ederek, Almanya kampına katılmayan Washington’un yarın akşam, İstanbul’a gelmesi bekleniyor. P.Preta Kulübü ve yıldız futbolcunun menajerinin Fenerbahçe’nin verdiği senetleri kırdırarak anlaştığı öğrenildi. Washington çarşamba ilk idmanına çıkacak. 
     
Saran kayıp      FENERBAHÇE’NİN genç yöneticilerinden Sadettin Saran, Almanya kampına söz verdiği tarihte gitmeyince, işler yönetici Mahmut Uslu’ya kaldı. Önceki gün Almanya kampından ayrılmayı planlayan Uslu, Saran’ın gelmemesi üzerine, son güne kadar, kafile başkanlığı yapmak zorunda kaldı. Tüm aramalara karşın, genç yöneticiye ulaşılamadı. 
     



 SPOR 



























</TEXT>
</DOC>
