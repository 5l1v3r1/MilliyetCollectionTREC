<DOC>
<DOCNO> 85912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko14.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk, Kahkonen'i kabul etti 
</HEADLINE>
<TEXT>

     Adalet Bakanı Hikmet Sami Türk, şirketlerin durumlarının iyileştirilmesi, yeniden yapılandırılması ile İcra İflas Kanunu'nun gözden geçirilmesine yönelik çalışmaların 2003 yılına dek tamamlanacağını söyledi. 
     Bakan Türk, Uluslararası Para Fonu IMF Türkiye Masası Şefi Juha Kahkonen'i makamında kabul ederek, yaklaşık 1 saat görüştü. 
     Adalet Bakanı Türk, görüşmeden sonra yaptığı açıklamada, şirketlerin yeniden yapılandırılması ve İcra İflas Kanunu'nda hem Türkiye'nin koşulları, hem de dünya standartlarına uygun düzenlemeler yapılacağını belirtti. 
     Türk, ''ekonomik sistemin iyi işlemesi, borç ilişkilerinin düzenli işlemesine bağlı'' dedi. 
     Türk, Türkiye Masası Şefi Juha Kahkonen başkanlığındaki IMF heyetini makamında kabul ederek, yaklaşık 1 saat görüştü. 
     Bakan Türk, görüşmenin ardından gazetecilere yaptığı açıklamada, IMF heyetine hukuk ve yargı reformu çalışmaları hakkında bilgi verdiklerini vurgularken, şunları söyledi 
     ''Her ülkede olduğu gibi, bizde de icra ve iflas sisteminde ekonomik düzenlemeler oluyor. 1932 yılında bu yana İcra İflas Kanunu yürürlükte, ancak ekonomik kriz dönemlerinde icra-iflas büyük önem taşıyor. Şirketlerin yeniden yapılandırılması ve İcra İflas Kanunu ile ilgili düzenlemeyle ilgili 15 Mayıs'ta bir komisyon oluşturuldu ve çalışmalarına başladı. Komisyonun çalışmalarını yılsonuna kadar tamamlanmasını bekliyoruz.'' Çalışmaların, ilgili bakanlıklara, yüksek yargı organlarına ve sivil toplum kuruluşlarına gönderileceğine işaret eden Bakan Türk, ''yeni yasama dönemine kadar Bakanlar Kurulu'na sunulacak. Bu yıl sonuna kadar yetişmezse, 2003 yılında düzenleme yasalaşacak'' dedi. 
     Gazetecilerin, ''şirketlerin yeniden yapılandırılması konusunu açabilirmisiniz '' şeklindeki sorusuna karşılık Bakan Türk, amaçlarının var olan işletmeleri yaşatabilmek olduğunu belirtirken, varlığını sürdüremez durumda olan şirketlerin tasviye edilmesi gerektiğini söyledi. 
     Bakan Türk, ''çek yüzünden bir kişi yatıyor'' şeklindeki haberde yanlış anlaşılma olduğunu ifade ederken, ''çek yüzünden 8'i hükümlü, 18'i de tutuklu bulunmak üzere, toplam 26 kişi bulunuyor. 
     İcra-iflastan dolayı 1 kişi bulunuyor'' dedi. 
     ''IMF'nin konuya nasıl baktığına'' ilişkin soru üzerine Bakan Türk, ''onlar, bu konuları yakından izliyorlar. Türkiye'de düzenlemelerin en kısa zamanda çıkmasını temenni ediyorlar'' şeklinde konuştu. 
     Bakan Türk, ''Yeni düzenlemenin İstanbul Yaklaşımı'ndan ne farkı var '' şeklindeki soruya karşılık, icra-iflas hakkındaki düzenlemenin süreklilik taşıdığını, ancak zaman zaman geçici hükümlere de ihtiyaç olabileceğini ve geçici olarak zor durumdaki şirketlere vergi kolaylığı sağlanabileceğini ifade etti. 
     Bakan Türk, bir gazetecinin ''IMF'nin hukuksal düzenlemelerle ne ilişkisi olduğunu'' sorması üzerine, İcra-İflas Kanunu'nun bir ekonominin sağlıklı işlemesi açısından önemli olduğunu, işletmeler arasındaki borç alacak ilişkisinin zincirleme reaksiyon oluşturarak her işletmeyi etkileyebileceğini belirtti. 
     Bakan Türk bu nedenle, borç ve alacakların düzenlenmesinin tüm ekonomi açısından önem taşıdığını kaydetti. Bakan Türk, IMF'nin Türk ekonomisinin içinde bulunduğu krizi aşması için gereken desteği de verdiğini hatırlatarak, bu nedenle, bu gibi konuları izlemesinin ekonominin sağlıklı çalışması açısından doğal olduğunu ifade etti. 
     Bu arada IMF Türkiye Temsilcisi Odd Per Brekk, IMF heyetinin ne zaman ayrılacağına ilişkin soruya, ''muhtemelen Pazartesi günü yapılacak basın toplantısının ardından ayrılacağı'' yanıtını verdi. 
     





</TEXT>
</DOC>
