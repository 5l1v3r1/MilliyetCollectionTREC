<DOC>
<DOCNO> 84099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sondun09.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AIDS aşısı ABD'de sağlıklı insanlarda denenecek 
</HEADLINE>
<TEXT>

     AIDS aşısının ABD'de sağlıklı insanlar üzerinde denemeleri başladı. 
     Güney Florida Üniversitesi'nde ve Tampa Hastanesi Kliniksel Araştırma Merkezi'nde başlanan denemelerin, 126 sağlıklı insan üzerinde yapılacağı bildirildi. 
     Toplam 18 araştırma merkezinde yapılacak araştırmalar sonucunda, aşının güvenli olup olmadığı belirlenecek. 
     Aşının güvenli olduğunun saptanmasından sonra daha büyük bir araştırmayla aşı, HIV riski yüksek insanlarda denenecek. 
     
     SON 20 YILDA GELİŞTİRİLEN EN ÜMİT VERİCİ AŞI 
     Geçen 20 yıl içinde HIV virüsüne karşı birçok aşı geliştirilmeye çalışıldığına değinen Tampa Hastanesi uzmanlarından Dr. Jennifer Nadler, denemeleri başlayan yeni aşının, şimdiye kadar geliştirilen aşılar içinde en ümit vereni olduğunu açıkladı. 
     Çocuk felci aşısı gibi geleneksel aşıların, antikor çoğalmasını sağlayarak vücudu enfeksiyonlardan koruduğuna değinen uzmanlar, HIV virüsünün kendisini sürekli değiştirmesi yüzünden geleneksel aşıların bu virüse karşı etkili olamadığını kaydediyor. 
     Yeni aşı, bağışıklık sistemindeki T-lymphocytes öldürücü hücrelerini aktif duruma geçirerek, HIV virüsünün enfekte ettiği hücreleri öldürmesini sağlayabilecek. 
     Merck firması, geçen aylarda, maymunlarda denenen aşının, AIDS virüsünün çoğalmasını yavaşlattığını duyurdu. 
     Aşının başarılı olması halinde, AIDS hastalığının yayılmasını önlemede kullanılabilecek en ucuz yol olacağı açıklandı. 
     Günümüzde AIDS'li bir hastanın yılda 10 bin dolarlık ilaca gereksinim duyduğuna değinen uzmanlar, AIDS'li hastaların yüzde 50'sinin gerekli ilaçları alamadıklarını belirtti. 
     Yeni aşının denemelerinin 18 ay süreceği açıklandı. 
     Bazı uzmanlar, yeni aşının başarılı bulunması durumunda, insanlarda kullanılmasının hızlandırılabileceğine değindi. 
     





</TEXT>
</DOC>
