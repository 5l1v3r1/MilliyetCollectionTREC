<DOC>
<DOCNO> 87564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sontur13.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Salı günü konuşacağım'' 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, iç politikayla ilgili olarak da, Salı günü grup toplantısında önemli bir konuşma yapacağını belirtti. 
     Devlet Bahçeli, Kaşgar'da öğleden sonra Kutadgu Bilik adlı eseriyle ünlü 11. yüzyılda yaşamış ünlü Uygur şairi Yusuf Has Hacib'in mezarını da ziyaret etti. Daha sonra Kaşgar pazarında dolaşan ve esnafla sohbet eden Bahçeli, buradan 550 yıllık İdgah Camii'ne gitti. Bahçeli, cami yetkililerine, cami için özel baskılı bir Kuranıkerim yollayacağını ifade etti. 
     
     "Çin ekonomisinden ders alınmalı" 

     Bahçeli, hareketinden önce gazetecilere 8 günlük Çin ziyaretini değerlendirirken, ''Bizim için ilginç bir ülkeydi'' dedi. 
     Devlet Bahçeli sözlerini şöyle sürdürdü 
     ''Çin, 20 yılda dışa açılma ve reform politikasında oldukça mesafe kaydetti. Beni şaşırttığını söyleyebilirim. Özellikle Şanghay'da 12 yıl gibi kısa bir sürede çok modern yapıya sahip bir bölge oluşturulmuş. Uyguladıkları sistem kamuda Sosyalizm, ekonomide ise kendi ifadeleriyle Sosyalist piyasa ekonomisi. Çin'e özgü bir politika uyguluyorlar. Bu çok dikkat çekici ve ilgilenilmesi gerekir. Zaman zaman Güney Kore'den ortaya konmuş ekonomik potansiyeller çok işlendi. Bu açıdan ekonomistlerin Çin ekonomisini de incelemelerinde yarar var. Gelişmekte olan ülkeler açısından dersler bulunuyor.'' Çin'in son yıllarda fark edilen bir gelişme trendi içinde olduğunun görüldüğünü kaydeden Bahçeli, ''Büyüme oranları çok yüksek, Gayri Safi Milli Hasıla'da da oldukça önemli rakamlar elde etmişler. Ama bunlardan daha önemlisi, son dönemde 400 milyar dolar tutarında yabancı sermaye çekmişler, sadece 2001'de çektikleri sermaye 46 milyar dolar'' şeklinde konuştu. 
     





</TEXT>
</DOC>
