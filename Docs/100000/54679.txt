<DOC>
<DOCNO> 54679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/yazar/kohen.html </URL>
<DATE> 2001/11/29/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Irak politikası değişiyor mu 
</HEADLINE>
<TEXT>

     İlk bakışta Türkiye'nin Irak politikasında bir değişikliğin yer almakta olduğu düşünülebilir. Nitekim dün bazı TV kanalları Savunma Bakanı Sabahattin Çakmakoğlu'nun "yeni şartlar olursa, yeni değerlendirmeler gündeme gelebilir" şeklindeki sözlerini, böyle bir "değişikliğin işareti" olarak sundu. 
     Daha önce Washington'daki Büyükelçimiz Faruk Loğoğlu'nun benzer bir beyanını da böyle yorumlayanlar çıkmıştı. Deneyimli diplomat, ABD'nin Irak'ın 11 Eylül olayları ile ilintisi olduğuna dair "inandırıcı kanıtlar" ortaya koyması halinde, Ankara'nın "politikasını tekrar gözden geçirebileceğini" belirtmişti. 
     Son günlerde bazı Amerikalıların söz veya yazı ile, ABD'nin Afganistan'dan sonra Irak'a karşı "ikinci cephe" açabileceği fikrini yayması da, Ankara'nın böyle bir eyleme destek vermeye razı olabileceği yani politikasını bu yönde değiştirebileceği izlenimi yarattı. 
     
     GEÇEN hafta da yazdığımız gibi, henüz ABD'de Irak'a karşı harekete geçilip geçilmeyeceği veya nasıl geçileceği konusunda bir karar yok. Hatta belirlenmiş bir strateji de yok. Sadece ortaya atılan düşünceler ve ilgili kurumlarda yapılan çalışmalar var. 
     İlginç olan bir husus da, Irak'a karşı olası bir eylem için, şimdi öncekinden farklı bir gerekçenin öne sürülmesidir. Baştaki argüman, Irak'ın 11 Eylül saldırısı ve terörizm ile "ilintisi"nden dolayı cezalandırılması gerektiği idi. Ama Amerikan yetkilileri de bu konuda yeterli kanıt bulunmadığını kabul ediyorlar. Bu nedenle Washington şimdi gerekçeyi başka bir zemine kaydırdı Irak'ın elinde kitlesel imha silahları KİS var ve Saddam daha önce BM deneticilerini kovduğu için, bu kontrol yapılamıyor. 
     İşte bu noktadan hareketle Bush yönetimi şimdi, Bağdat'a "ya bu denetimin yapılmasına yeniden izin verirsin, veya..." diyor. "Veya"dan neyin kastedildiği açık değil, ama belli. Bush dahi " o zaman görürler" deyip kesiyor 
     
     ASLINDA bu tablo, Türkiye'nin tavrını daha açık şekilde belirlemesine müsait. 
     Eğer ABD Irak'ı "terörizme desteği" nedeni ile vuracaksa ve bunda Türkiye'yi yanına almak isteyecekse, iş değişir ve Ankara bunu ona göre "değerlendirir". Yetkililere göre terörizme karşı tavrı oldukça net olan Türkiye'nin "hayır, bu bizi ilgilendirmez" demesi olanaksız. Yani gerekçe bu ise, Ankara'nın buna bir şekilde destek vermesi kaçınılmaz. 
     Yok, eğer ABD Irak'a karşı "KİS denetimi"ni reddettiği için harekete geçmek isterse, Türkiye - en azından başta - bunu destekleme zorunluğunu duymayabilir. Yani bu kez Ankara, "yeni şartları" ona göre değerlendirecektir. 
     Kaldı ki, Türk yetkilileri, ABD'nin bu meseleyi başka yollardan halletmek isteyebileceği kanısında. Ya BM Güvenlik Konseyi'ni devreye sokabilir, ya Saddam'ı alaşağı edecek başka yöntemlere başvurabilir, ya da Türkiye'nin dışındaki askeri olanaklarını kullanıp vurabilir. 
     Dolayısı ile her demece veya makaleye bakıp ABD'nin hemen Irak'a karşı bir "ikinci cephe" açacağı ve Türkiye'nin de buna katılacağı sonucunu çıkarmamak lazım... 
     
     







HADEP .. 


Devlet sattı . 


Irak kaşıması 


Kıbrıs'ta çözümsüzlük ve kriz enayiliktir bu devirde 


Bir Acul Sadi Bey vardı .. 


VETO ve HUKUK MR'ı 


İkizler sürpriz sever 


AKP’nin krizden çıkış yolu Bir parça popülizm 


Irak politikası değişiyor mu 


Aşkale’de Nazi kampı yoktu ama.. 


Herkes haklı, ama ortalık karışık 


"Kapkaççılara, yağmacılara verilen cezayı uygulayın..." 


Talkını verir salkımı yutar... 


İnönü, yeni oluşum CHP 


Yatırım Ofisi ağzıyla kuş tutsa nafile 


Hayat Standardı Vergisi 


Erbakan naylon ödüle mi sığınıyor 


</TEXT>
</DOC>
