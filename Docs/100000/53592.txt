<DOC>
<DOCNO> 53592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/soneko20.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ekonomisi ABD ile yarışamıyor 
</HEADLINE>
<TEXT>

     AB Komisyonu, bugün açıkladığı 2001 Rekabet Raporu'nda, AB'nin, ekonomik alanda ABD'den geri kaldığını ve aradaki mesafenin giderek açıldığını bildirdi. 
     AB'nin hedefinin, dünyanın rekabet gücü en yüksek ekonomisine sahip olmak olduğunu, bu hedefe 2010'a kadar ulaşmak istendiğini belirten uzmanlar, yıllık raporda kötümser bir hava yansıttılar. 
     Ekonomik performansı zayıflayan AB'de yaşam düzeyinin de, ABD'ye oranla düşüş kaydetmeye başladığı belirtilen raporda, gayrı safi milli hasılada GSMH AB ortalamasının, ABD'ninkinden önemli oranda geri kaldığına dikkat çekildi. Komisyon, AB ve ABD'nin GSMH oranları arasındaki farkın, 1960'lı yıllardan bu yana, AB aleyhine hiç bu kadar açılmadığını kaydetti. 
     AB'nin iş üretimi alanında da gerilediği belirtilen raporda, 15 ila 64 yaş arasındaki faal insanların yüzde 66'sının çalıştığı, bu oranın ABD'de yüzde 75 olduğu açıklandı. 
     ABD'nin rekabet gücünü yeni teknolojilere dayandırdığı, AB'nin ise klasik sektörlerde kaldığı ifade edilen raporda, AB firmalarına, araştırma, eğitim ve yeni teknoloji alanlarında yatırım yapmaları çağrısında bulunuldu. 
     Komisyon uzmanları, Avrupalı firmaların araştırma faaliyetlerinin Amerikalılar tarafından üstlenildiğini, Amerikalılar için araştırma yapan Avrupalı firma sayısının çok az olduğunu kaydederek, AB'nin insan kaynaklarının da geniş ölçüde ABD tarafından tüketildiğine, beyin göçünün engellenemediğine dikkat çekti. 
     






</TEXT>
</DOC>
