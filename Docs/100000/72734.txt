<DOC>
<DOCNO> 72734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun05.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD 400 bin kişiyi sınır dışı edecek 
</HEADLINE>
<TEXT>

     Teröre karşı savaş açan Amerikan makamlarının, vize süreleri dolmuş ya da herhangi bir suç işlemiş yaklaşık 400 bin kişiyi sınırdışı etmeye hazırlandığı bildirildi. 
     New York Post gazetesinin haberine göre, Amerikan Göç ve Muhaceret Dairesi yetkililerinin elinde, sınırdışı edilecek yabancılarla ilgili 400 bin kişilik liste bulunuyor. Bunların yaklaşık 3-4 bininin ise New York'ta yaşadığı bildirildi. 
     Polisin, geçen Pazartesi gününden beri listede adı bulunan kişilerin peşine düştüğü kaydedilen haberde, vize ihlalinde bulunan yabancıların ilk kez polis tarafından arandığı belirtildi. Gazetenin belirttiğine göre, sınırdışı edilecek kişiler arasında, öğrenci vizesinin süresi dolanlar, sığınma başvurusu reddedilenler ve herhangi bir suç işlemiş olanlar bulunuyor. 
     Gazeteye bilgi veren kaynaklar, listede adı bulunan kişilerin büyük çoğunluğunun, El Kaide terör örgütünün aktif olduğu ülkelere mensup olduklarını kaydettiler. 
     Kaçakların yakalanması için kent ve eyalet polislerinin yanı sıra FBI ve diğer güvenlik görevlilerinin de seferber edildiği belirtiliyor. Yakalanan kişilerle ilgili işlemler zamanında tamamlandığı takdirde, bunların 72 saat içinde sınırdışı edilebileceği ifade edildi. 
     






</TEXT>
</DOC>
