<DOC>
<DOCNO> 75543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur13.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş Genel Başkanı Meral'e İzmir'de protesto 
</HEADLINE>
<TEXT>

     Türk-İş Genel Başkanı Bayram Meral, Türk-İş'in birlik ve beraberliğini bozmak isteyen ''hainler'' olduğunu söyledi. 
     Türk-İş 3. Bölge Temsilciliği tarafından düzenlenen ''Artık Yeter Bu Ülke Bizim'' toplantısı, Atatürk Spor Salonu'nda gerçekleştirildi. 
     Toplantıda konuşmak üzere kürsüye giden Meral, salonda bulunan bazı sendikalara bağlı işçiler tarafından yuhalanarak protesto edildi. 
     ''Türk-İş uyuma, kurda kuşa yem olma'' sloganları atan işçiler, ıslık da çalarak Meral'in konuşmasını engellediler. Yaklaşık 10 dakika protestoların dinmesini bekleyen Meral, daha sonra destek ve protesto alkışları arasında konuşmasına başladı. Meral, salonda Türk-İş'in birlik ve beraberliğini bozmaya çalışan kişiler olduğunu belirterek şunları söyledi 
     ''Burada bazıları tarafından görevlendirilen ve toplantıyı sabote etmek isteyen işçiler var. Bunların işçi olduğundan da şüphe ediyorum. 
     Genel grev diye bağırıyorlar. Ama genel grev kararı alındığında sendikanın arkasında gitmeyerek yalnız bıraktılar. Şimdi genel greve evet diyorlar.'' Kendisine tepki gösterenlerin ''4-5 kişi'' olduğunu savunan Meral, ''Özelleştirme sonucu işinden atılan binlerce işçi var. Tekel, şeker işçisi var, bu işçilerimizin dertleri var ama toplantıyı sabote etmek isteyenler var. Bunların işçi olmasından bile şüphe ediyorum. Biz bu sabotaj girişimini 1 ay önceden haber aldık'' dedi. 
     Bayram Meral, bugün tepki gösterenlerin hükümete oy verdiğini kaydederek, ''Haklı olarak diyorsunuz ki Türk-İş uyuma, kurda kuşa yem olma peki siz değil miydiniz, o kurda kuşa oy veren. Eğer biz biraz daha hükümete müsamahalı davranmasaydık, hükümet, Biz işçilerin sorunlarını çözecektik ama Türk-İş meydanlara çıkarak sorun çıkarttı 
     diyecekti. Ama bugün buradayız, yarın Kızılay meydanındayız'' dedi. 
     Türkiye'nin çok ciddi sorunları olduğunu ifade eden Meral, salonda tepki gösterenlerin, hükümetin başarısızlığına katkıda bulunduğunu belirterek şunları ifade etti 
     ''Özelleştirmeyle binlerce işçiyi işsiz bıraktılar. Bugün devleti ortadan kaldırmaya çalışıyorlar. Bu hükümet artık bu geminin yükünü taşıyamıyor. Bu hükümet sizin eseriniz, benim değil. İşçilerin sorunları saymakla bitmez, bu sorunları çözmek için sizden güç almaya geldik. Bu gücü bozmayın.'' Türk-İş Başkanlar Kurulu'nun alacağı kararla, Ankara Kızılay Meydanı'nda 800 profesyonel sendikacı ile karargah kuracağını dile getiren Meral, ''İş Güvencesi Yasası, mezarda emeklilik yasası, özelleştirmedeki yağmalama sona erdirilinceye kadar eylem yapacağız, hükümet isteklerimizi yerine getirmediği taktirde bütün işçileri Ankara'ya çağıracağız'' dedi. 
     Tepkilerden rahatsız olmadığını belirten Meral, ''Bizim demokratik toplantımızda bugün tepki gösterenler olsa bile, yarın Kızılay Meydanı'nda onlarla kol kola olacağız'' diye konuştu. 
     Toplantı sonunda ''İş Güvencesi Yasası, emeklilik, özelleştirme ve diğer işçi sorunlarını içeren bir sonuç bildirgesi okunduktan sonra oylamaya sunularak hükümete iltilmesi kararlaştırıldı. 
     






</TEXT>
</DOC>
