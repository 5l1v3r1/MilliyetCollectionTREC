<DOC>
<DOCNO> 79532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/guncel/gun02.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapkaca karşı başörtülü polis 
</HEADLINE>
<TEXT>

Konya’da artan kapkaç olaylarına karşı şalvarla, başörtüsüyle kılıktan kılığa giren kadın polisler, hırsızlara göz açtırmıyor 
     FEVZİ KIZILKOYUN Konya DHA 

     Konya Emniyet Müdürlüğü, son yıllarda artan kapkaç sorununu, şalvar ve başörtüsü giydirerek görevlendirdiği kadın polislerle önledi. Özellikle Mevlana Müzesi ve Alaaddin Caddesi’ndeki işyerleri çevresinde görev alan kadın polislerle, geçen yıl kentte yaşanan 42 kapkaç olayı bu yıl 1’e indi. 
     Alınan önlemler sayesinde bu yıl sadece bir kapkaç olayı meydana geldiğini belirten İl Emniyet Müdür Yardımcısı Osman Olgun, onun da hemen yakalandığını belirtti. 
     
     Şüphe çekmiyor 
     Olgun, çalışmalarıyla ilgili şöyle konuştu "Yabancı dil bilen elemanlarımızı değişik kılıklarda yoğun iş merkezleri ve turistlerin uğrak yerlerinde görevlendiriyoruz. Şüphelileri belirleyen görevlimiz ekiplere durumu bildirince, resmi polisler devreye giriyor ve sorun çözülüyor. Bu arkadaşlarımız şüpheli paketlere karşı da duyarlı." Turizm sezonu öncesi Mevlana Müzesi önünde görev alan 
     başörtülü, şalvarlı polis Şükran Kendigelen de, uygulamadan memnun olduğunu söyledi. Hiç şüphe çekmeden görev yaptığını dile getiren Kendigelen, "Bana verilen görevi en iyi şekilde yapmaya çalışıyorum" diye konuştu. 
     



 GÜNCEL 





















</TEXT>
</DOC>
