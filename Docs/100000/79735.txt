<DOC>
<DOCNO> 79735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/yazar/pulur.html </URL>
<DATE> 2002/04/22/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Sanat ve sanatçı dediğin... 
</HEADLINE>
<TEXT>

     SANAT ve sanatçı kavramı hiç bu kadar müptezel hale gelmemişti, müptezelden bile aşağı... 
     Hani Süleyman Nazif'e bir adam için "alçağın biridir" demişler de, itiraz etmiş 
     "Alçağın, yükseğe göre bir seviye farkı vardır bu herif çukurdur, çukur " demiş... 
     Göğsünü bacağını açan, kıçını mıçını elleten, yatakta sevişir gibi inleyip şarkı söyleyen "sanatçı", yaptıklarının adı da "sanat"... 
     Rezilliğin böylesi az görülmüştür. 
     
     LAKİN bu memlekette sanatın ve sanatçının ne olduğunu gösterenler var. 
     İşte geçen hafta, Aydın Doğan Vakfı ödülüne layık görülen Devlet Konservatuvarı... 
     Cumhuriyet'in ilk anıt - sanat kurumu... 
     Ama anıtın kaidesi, 1984'ten beri Mamak Belediyesi'nin yasal işgalinde, bu işgale kimin göz yumduğunu, izin verdiğini merak ederseniz, araştırın, 1984'ün siyasi iktidarının ve iktidarının başının sanattan ne anladığını anlarsınız. 
     
     İŞTE, 25 yılını dolduran Nevzat Atlığ'ın kurduğu İstanbul Devlet Klasik Türk Müziği Korosu... 
     İşte TRT'nin zaman zaman, yayımladığı Batı ve Türk müziği konserleri... 
     Pazar günü gazetelerde Borusan'ın tam sayfa ilanları vardı. Avrupa'nın en iyi, en büyük otomobil servisinin açıldığını duyuruyorlardı. Peki, Borusan Orkestrası bu servisten daha mı küçüktür 
     
     İŞTE 1949'da kurulan Devlet Tiyatrosu... 
     12 bölgede 28 yerleşik sahne, yüzde 65'i yerli 90 oyun, yüzde yüze yakın seyirci doluluk oranı... 
     Nisan, mayıs aylarında Van, Diyarbakır, Adana, İstanbul ve Trabzon'da ulusal ve uluslararası tiyatro festivalleri... 
     
     İŞTE Siemens'in "Opera Yıldızını Arıyor" yarışması... 
     Bu yarışmaya, 49 gencin katıldığını, katılanların sadece İstanbul ve Ankara'dan olmadığını söylemek, hatta üçüncülüğü Mersin Operası'ndan bir genç sanatçının kazandığını belirtmek, sanırız, umutsuzluğa kapılanların umudu olacaktır. 
     Ödül töreninde konuşan yönetim kurulu başkanı Zafer İncecik'in "Bu yarışmanın, Cumhuriyet tarihi ile birlikte kültürümüze giren opera sanatını destekleyen tek girişim olarak kalmamasını diliyoruz" demesi anlamlıdır. 
     Cumhuriyet'in bütün kuruluş müesseselerine malum kafaların saldırdığı bugünlerde, bunlara sahip çıkılarak ödüllendirilmeleri, çağdaş ve laik Cumhuriyetçilerin görevidir. 
     Aydın Doğan Vakfı ile Siemens bu sahipliği üslenmişlerdir. 
     Bir ödül, bin teşvik ve on bin hevestir. 
     
     DİPNOTU Hasan Cemal, Floransa'dan selam göndermiş... 
     "Garson Luigi bile Galatasaray'ı tanıyor, sizin Fenerbahçe'den ne haber " demeye getiriyor. 
     Tanırlar sevgili adaşımız, tanırlar, hiç kuşkumuz yok, Galatasaray'ı tanıyanlar Futbol Federasyonu Başkanı Haluk Ulusoy'u da tanırlar, hakemlerin başını da çok iyi tanırlar... 
     Malum ya, aynı ailedendirler 
     
     







Tarihe bakmak... 


Sen adam değilsin, yoksun dünyada’ 


SSK hastaneleri ve fiyat ihalesi 


Onları ciddiye almıyoruz 


Banker Kastelli’nin hortumcu mektubu 


Mevduat faizlerine beyan geliyor... 


Sanat ve sanatçı dediğin... 


İki turlu seçim 


Günlerin o gün’ getirdiği... 


Dünya ekonomisinde en büyük risk ABD’de 


Çocuklarımız için çıraklık eğitim merkezleri 


</TEXT>
</DOC>
