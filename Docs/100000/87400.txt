<DOC>
<DOCNO> 87400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko14.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayiciye göre vergi dairesinin hatasını sanayici ödüyor 
</HEADLINE>
<TEXT>

     Ege Bölgesi Sanayi Odası EBSO Yönetim Kurulu Başkanı Salih Esen, vergi dairelerinin işlemlerini zamanında ve doğru yapmadıklarını öne sürerek, vergi dairesinin hatasını sanayicilerin ödediğini bildirdi. 
     Esen, yaptığı yazılı açıklamada, her dürüst sanayicinin vergi yükümlülüğünü seve seve yerine getirdiğini, fakat vergi dairelerindeki aksaklıklar nedeniyle özellikle yurtdışı çıkışlarda sanayicilerin ''vergi borcunuz var'' denilerek geri çevrildiğini kaydetti. 
     Vergi borcu nedeniyle amme borçlularına uygulanan yurtdışı çıkış yasağının bugünkü haliyle anayasaya aykırı düştüğünü ve borçluların bir anlamda idarenin keyfi uygulamasıyla karşı karşıya bırakıldığını savunan Salih Esen, ekonomik bir suça uygulanacak cezanın da ekonomik olması gerektiğini, yeni çek yasasının da bu nedenle hazırlandığını belirtti. 
     Vergi dairelerinin gerekli araştırmaları yapmadan, firmalara ulaşmadan kolay yolu seçerek bildirimde bulunduğunu öne süren Esen, şunları kaydetti 
     ''Vergi dairesinin hatasını sanayici ödüyor. Bu nedenle vergi borcu olan sanayicilerin ilgili odalara bildirilerek, sanayicilerimizin uyarılması ve yanlışlıkların zamanında düzeltilebilme imkanı verilmesinin yerinde bir uygulama olacağını inancındayız. Odalarla yapılacak işbirliği, vergi borcu olduğu tespit edilen ancak ulaşılamayan sanayicilere ulaşabilme imkanı verecek ve tahsil edilmeyen vergi miktarını azaltacaktır.'' Yaşanan büyük ekonomik kriz nedeniyle vergi mükellefi sayısının azaldığını ve çağdışı uygulamalarla vergi gelirlerinin artırmanın mümkün olmadığını savunan Salih Esen, ''Amaç bağcıyı dövmek değil, üzüm yemek olmalıdır. Ekonomik bunalımı derinden yaşayan üreten kesimin desteklenmesi ve önündeki engellerin mümkün olduğunca kaldırılması büyük önem taşımaktır'' görüşünü dile getirdi. 
     





</TEXT>
</DOC>
