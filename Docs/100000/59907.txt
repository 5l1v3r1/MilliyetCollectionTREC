<DOC>
<DOCNO> 59907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/ekonomi/eko01.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte parlak olmayan’ tablo 
</HEADLINE>
<TEXT>

ABD Hazine Müsteşarı’na Ekonominizin durumu zaten parlak değil’ dedirten tablo netleşiyor. Bütçe açığı öngörülenin yüzde 41 üzerinde. Faiz dışı fazla da yüzde 6,5 hedeflenmişti, 5’te kalıyor 
     EKONOMİ SERVİSİ 

     ABD Dışişleri Bakan Yardımcısı Marc Grossman ile birlikte, olası Irak operasyonunun Türkiye ekonomisine etkileri konusunda görüşmeler için gelen ABD Hazine Bakanlığı Müsteşarı John Taylor, Türkiye’den ayrıldı ancak, ekonomi yönetimi ile görüşürken söylediği tespitler akıllarda kuşku bıraktı. 
     Taylor’un, operasyonun Türk ekonomisini olumsuz etkileyeceğine dikkat çeken ekonomi yönetimine, Durumunuz zaten parlak değil’ şeklindeki değerlendirmesinin, siyasi pazarlık sözü mü’, yoksa makro göstergelere dayanan bir tespit mi’ olduğu tartışılıyor. Bu arada giderek netleşen rakamlar da enflasyon ve büyüme hariç diğer göstergeler de durumun iyi olmadığını gösteriyor. 
     
     Faiz dışı fazla tutmadı 
     Bütçede 42.8 katrilyon lira olan faiz ödemelerinin, 52.1 katrilyona ulaşacağı belirlendi. Buna göre 15.9 katrilyon lira olarak öngörülen konsolide bütçe faiz dışı fazlası, 14.1 katrilyonla hedefin 1.7 katrilyon lira altında kalıyor. Bu yıl milli gelirin 281.4 katrilyon lira olacağı tahminine göre faiz dışı konsolide fazlasının milli gelire oranı yüzde 5 dolayında gerçekleşecek. 
     Harcamalardaki hızlı artışlar, 2002 yılı bütçesinin toplam harcamalarında hedefin yüzde 15 aşılmasına yol açtı. Başlangıçta 98.1 katrilyon lira olarak öngörülen harcamalar, 15.3 katrilyonluk sapmayla 113.5 katrilyon liraya ulaşacak. 
     
     Açık yüzde 41 sapacak 
     Bu yılın ilk 11 ayında bütçede 29 katrilyon 719 trilyon lira açık verildi. 26.9 katrilyon liralık açık verecek şekilde oluşturulan 2002 bütçesinde yıl sonu itibariyle gerçekleşen açığın 37.9 katrilyon lira olacağı hesaplanıyor. Buna göre bütçe açığı hedefinde yüzde 41 sapma olacak. 
     

</TEXT>
</DOC>
