<DOC>
<DOCNO> 71522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo13.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili ve Cansun aynı fikirde "Derbi sonucu şampiyonu belirlemez" 
</HEADLINE>
<TEXT>

     Galatasaray ile Beşiktaş Kulübü başkanları, yarın oynanacak Galatasaray-Beşiktaş derbisinin şampiyonu belirlemeyeceğini, ancak etkileyebileceğini söylediler. 
     Maçın oynanacağı Ali Sami Yen Stadı'nda bugün biraraya gelen iki kulüp başkanı, görüşlerini açıklayarak, taraftarlara dostluk mesajları verdiler. 
     Beşiktaş Kulübü Başkanı Serdar Bilgili, ligin uzun bir maraton olduğunu vurgulayarak, ''Derbi sonucu şampiyonu belirlemez, etkiler. 
     Bu maç sonrasında ligde oynayacağımız 8 karşılaşma daha kalacak. Hepsi de çok önemli maçlar'' dedi. 
     Bilgili, maçı kazanmak istediklerini de kaydederek, ''Netice ne olursa olsun, karşılaşmanın centilmence geçmesini diliyorum, böyle olacağından da şüphem yok. Hakkaniyetli bir maç olsun'' diye konuştu. 
     Serdar Bilgili, karşılaşmanın hakemi Orhan Erdemir'e olan güvenlerini de dile getirdi. 
     
     Cansun... 
     Galatasaray Kulübü Başkanı Mehmet Cansun da derbinin sonucunun şampiyonu belirlemeyeceği görüşünü savundu. 
     Beşiktaş ile her zaman olduğu gibi önemli bir derbi maç oynayacaklarını dile getiren Cansun, ''Derbi şampiyonu belirlemez, ama etkiler. İnşallah iyi bir maç olur. Kendi sahamızda oynadığımız maçı kazanmak istiyoruz'' dedi. 
     Başkan Cansun, Bülent Akın, Murat ve Sergen'in sakatlıklarının takımı etkilediğini de vurgularken, bu eksikleri hissettirmeyecek bir çaba göstereceklerini söyledi. 
     Maçın hakemi Orhan Erdemir'in her takımın maçını yönetecek güçte ve kabiliyette bir isim olduğunu belirten Mehmet Cansun, Erdemir'in bu maç için iyi bir seçim olduğunu sözlerine ekledi. 
     






</TEXT>
</DOC>
