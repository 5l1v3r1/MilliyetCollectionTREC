<DOC>
<DOCNO> 90196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur02.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay, yeni başkanını seçiyor... 
</HEADLINE>
<TEXT>

     Sami Selçuk'un yaş haddinden emekliye ayrılması nedeniyle boşalan Yargıtay Başkanlığı için seçimler, 18 Haziran Salı günü yapılacak. 
     Yargıtay Genel Kurulu'nda yapılacak seçimlerde, başkan seçilebilmek için adayların 250 Yargıtay üyesinin en az 126'sının oyunu alması gerekiyor. 
     Seçimlerde adaylardan hiçbiri ilk 3 turda yeterli oyu alamazsa, dördüncü turdan itibaren, üçüncü turda en çok oyu alan iki aday arasında seçimlere başkan seçilinceye kadar devam edilecek. 
     Başkanlık için Yargıtay Başkanvekili ve Ceza Genel Kurulu Başkanı Mater Kaban, 1. Hukuk Dairesi Başkanı Eraslan Özkaya, 3. Hukuk Dairesi Başkanı Nihat Yavuz, 16. Hukuk Dairesi Başkanı Osman Aslan, 20 Hukuk Dairesi Başkanı Ferruh Atbaşoğlu ve Yargıtay 5. Ceza Dairesi Başkanı Gürol Kınık, adaylıklarını açıkladılar. 
     Yargıtay'ın yeni başkanı, yaş haddinden emekliye ayrılma durumu olmazsa 4 yıl görev yapacak. 
     Öte yandan, Anayasa Mahkemesi'nin Yargıtay kontenjanından asıl üyesi olan Rüştü Sönmez'in yaş haddinden emekliye ayrılmasıyla boşalan asıl üyelik için Yargıtay Genel Kurulu, 19 Haziran Çarşamba günü yapacağı seçimlerle 3 aday belirleyecek. Genel Kurul'un belirleyeceği bu adaylardan birini Cumhurbaşkanı Ahmet Necdet Sezer, Anayasa Mahkemesi asıl üyeliğine atayacak. 
     





</TEXT>
</DOC>
