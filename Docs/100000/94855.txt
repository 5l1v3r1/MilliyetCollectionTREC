<DOC>
<DOCNO> 94855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun23.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs Rum Kesimi'ndeki helikopter kazası sabotaj değil 
</HEADLINE>
<TEXT>

     Kıbrıs Rum Yönetimi lideri Glafkos Klerides, Rum Milli Muhafız Ordusu RMMO komutanı Korgeneral Evangelos Florakis de dahil 5 askerin öldüğü helikopter kazasında sabotaj ihtimalinin bulunmadığını söyledi. 
     Klerides, gazetecilere yaptığı açıklamada, helikopterin, düşüşünden 10 dakika öncesine kadar kontrol kulesiyle iletişim halinde bulunduğunu ve hiçbir sorun bildirmediğini belirtti. 
     Kazanın nasıl meydana geldiğinin yapılacak araştırmadan sonra belli olacağını ifade eden Klerides, Florakis ve diğer RMMO mensuplarının ölümünün ''büyük kayıp'' olduğunu kaydetti. 
     Rum Yönetimi Savunma Bakanı Sokratis Hasikos da Florakis ve diğer RMMO mensuplarını taşıyan helikopterin, RMMO'nun gece tatbikatı çerçevesinde Lakadamya Askeri Havaalanı'ndan Baf Andreas Papandreu Hava Üssü'ne uçtuğu sırada düştüğünü açıkladı. 
     Kazada, RMMO Komutanı Korgeneral Evangelos Florakis, Hava Kuvvetleri Komutanı Hava Tuğgeneral Stelyos Denenagas, ikinci kaptan Nikos Georgiu ve iki helikopter pilotu Paris Athanasiades ve Mihalis Şakallis'in hayatını kaybettiğini belirten Hasikos, RMMO'nun helikopter filosunun 18 yıllık hizmet süresinde ilk kez böyle bir kaza yaşandığını söyledi. 
     Hasikos, Florakis'in bulunduğu helikopterle son bağlantının saat 04.55'te Larnaka Havaalanı kontrol kulesiyle sağlandığını, kazayı 
     araştırmak üzere bir komite oluşturulduğunu kaydetti. 
     Hasikos, bir soru üzerine, RMMO'da yetki boşluğu bulunmadığını, Florakis'in yerine yardımcısının bakacağını bildirdi. 
     Sabotaj şüphesi bulunup bulunmadığı sorusu üzerine Hasikos, helikopterin hangi şartlarda düştüğünün şu an bilinmediğini, kazanın araştırıldığını ifade etti. Hasikos, helikopterin yanarak düştüğü yolundaki görgü tanıklarından alınan bilgileri yorumlamadı. 
     Sokratis Hasikos, Klerides'in RMMO kurmaylığını ziyaret ederek derin üzüntülerini bildirdiğini ve ölenlerin ailelerine taziye dileğinde bulunduğunu kaydetti. 
     Rum Meclis Başkanı Dimitris Hristofyas da Florakis ve diğer RMMO mensuplarının ölümünün ''büyük kayıp'' olduğunu belirterek, üzüntülerini dile getirdi. 
     





</TEXT>
</DOC>
