<DOC>
<DOCNO> 93471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun30.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da eşcinsellerin nikah yapmalarına yeşil ışık 
</HEADLINE>
<TEXT>

     Belçika'da eşcinsellerin nikah yapmalarına yeşil ışık yakmayı hedefleyen yasa tasarısı, Senato Adalet Komisyonu'nda takıldı. 
     Adalet Komisyonu, daha fazla inceleme ve yasal pürüzlerin ortadan kalkması için uzmanların dinlenmesi gerektiği görüşüyle oylamayı erteledi. 
     Belçika'da eşcinsellerin yasal nikah yapmalarını sağlayacak kanun tasarısı, Ocak ayında hükümet onayından geçerek parlamentoya sunuldu. 
     Bu yasa tasarısında, Hollanda örneği benimsenerek, eşcinsellerin evlenmelerine izin verilmesi hedefleniyor. 
     Tasarıda, evliliğin bir ''ilişki'' olduğu, ''zihniyetlerin değiştiği'', ''evlilik müessesinde amacın çocuk yapmak olmadığı'', ''eşcinsellere ayrımcılık yapılmaması gerektiği'' görüşleri savunuluyor. 
     Danıştay, tasarıda ''evlilik tanımının yanlış yapıldığını'' ve ''Belçika'da eşcinsellere ayırımcılık yapılmadığını'' belirterek, tasarıya karşı çıkmıştı. Danıştay görüşünde, eşcinsel çiftlerin çocuk yapamayacakları, heteroseksüel çiftlerin evliliğinin ''toplumsal yarar'' getirdiği, çünkü evlilikte ana hedefin ''insan üretimi ve insan türünün varlığının devamının sağlanması'' olduğu savunulmuştu. 
     İnsan Hakları Sözleşmesi'nde, ''bir erkek ve bir kadına aile kurma hakkı tanındığını'' belirten Danıştay, ''doğaya aykırı'' yaklaşımlar için yasaların saptırılmaması gerektiğini belirtmişti. 
     Danıştay kararını ''şaşkınlıkla'' karşıladığını bildiren Brüksel hükümeti, bu kararı dikkate almayacağını açıklamıştı. 
     Hollanda'da eşcinsellere evlenme hakkı tanıyan yasanın 1 Nisan 2001'de yürürlüğe girmesinden sonra, Belçika'nın da aynı yolu izlemesi 
     kararlaştırılmıştı. Siyasetçiler, ülke nüfusunun ve dolayısıyla seçmenlerin en az yüzde 10'unun eşcinsel olduğu gerçeğinden hareket ettiklerini belirtmişlerdi. Koalisyon ortağı Sosyalist Parti'nin eşcinsel olduğunu saklamayan başkanı Elio Di Rupo da bu yaklaşıma tam destek verdiklerini açıklamıştı. Liberal, sosyalist ve yeşillerden oluşan koalisyonda, eşcinsellere ilişkin bu yasa tasarısı konusunda görüş birliği olmadığı gözlemleniyor. Parlamenterlerin, oylama sırasında parti görüşü yönünde oy vermeye mecbur edilmeyecekleri ve ''vicdanlarını dinlemelerinin'' isteneceği ifade edildi. 
     





</TEXT>
</DOC>
