<DOC>
<DOCNO> 59354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur23.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Transseksüel dayı, 1 yaşındaki yeğenini kaçırdı 
</HEADLINE>
<TEXT>

     Kartal'da, evlat edinmek istediği 1 yaşındaki yeğenini kaçıran transseksüel, yakalandı. 
     Edinilen bilgiye göre, yeğenini evlat edinmek isteyen, ancak bu isteği reddedilen transseksüel Yasin Kalay, bir plan yaparak çocuğu kaçırdı. 
     Amcasının oğlu Ömer Kalay ile evli olan ablası Ayşe Kalay'ın Soğanlık Mahallesi Firuze Sokak'taki evine kalmaya giden Yasin Kalay, herkesin uykuda olduğu sırada 1 yaşındaki yeğeni Misline Kalay'ı da yanına alarak kayıplara karıştı. 
     Gece uyanan anne Ayşe Kalay, çocuğu ile kardeşinin evde olmadığını fark edince polisi arayarak, ihbarda bulundu. 
     Polis ekipleri, çalışmalar sonucu, transseksüel dayı ile kaçırdığı yeğenini buldular. Çocuk ailesine teslim edilirken, Yasin Kalay gözlem altına alındı. 
     Cinsel kimliğini değiştirmeden önce evli ve 2 çocuk sahibi olan Yasin Kalay'ın, 2 yıl önce ameliyatla ''kadın'' olmasından sonra çocuklarından uzaklaştırıldığı belirtildi. 
     Polis yetkilileri, Kalay'ın yeni cinsel kimliğine kavuştuktan sonra yeni bir çocuk sahibi olma arzusuyla yeğenini evlat edinmek istediğinin, çocuk için ablası ile eniştesine 10 milyar lira para teklifinde bulunduğunun anlaşıldığını ifade ettiler. 
     






</TEXT>
</DOC>
