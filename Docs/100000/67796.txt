<DOC>
<DOCNO> 67796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun08.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Jay Leno'nun Beyaz Saray konukları tartışma yarattı 
</HEADLINE>
<TEXT>

     Amerikan NBC televizyonunun ünlü talk şov sunucusu Jay Leno'nun, First Lady Laura Bush'un ardından, bu hafta ABD Başkan yardımcısı Dick Cheney'i konuk edeceğinin açıklanması, Leno'nun siyasi yaklaşımını tartışma konusu haline getirdi. 
     Geçen hafta Laura Bush'u konuk ederek, ABD Başkanı George Bush'un boğazına kaçarak bayılmasına yol açan, Amerikalılar'ın ''pretzel'' adını verdiği krakerle ilgili şakalar yapan Leno, bu hafta da Beyaz Saray'dan Başkan Yardımcısı Cheney'i konuk edecek. 
     Beyaz Saray ile fazla yakın olduğuna işaret eden tartışmalar karşısında, ''The Tonight Show'' programının sunucusu Leno, ''programa kimi getirebiliyorsanız getirirsiniz. Buradan benim politik yaklaşımımı çıkarmaya çalışmak doğru değil'' dedi. 
     Leno, programına her kanattan siyasetçiyi çağırdığını ve Başkan yardımcısının da diğer konuklarından farklı olmadığını söyledi. 
     Jay Leno'nun Cheney şovu, NBC televizyonunda gelecek Salı gösterilecek. 
     Beyaz Saray sözcüsü Anne Womack, Laura Bush ile Cheney'nin arka arkaya Leno'nun programında yer almasının tamamen tesadüf olduğunu belirtirken, Leno'nun CBS'teki rakibi David Letterman'a haksızlık edilmiş olabileceği iddiasını reddetti. 
     CBS televizyonunun, ''Late Show with David Letterman'' programı sözcüsü, son haftalarda programın prodüktörlerinin, Bush yönetiminden bir konuk için başvurup başvurmadığını bilmediğini söyledi. 
     Kasım 2000 tarihindeki başkanlık seçimi öncesinde başkan adayları olarak Cumhuriyetçi Parti'den George Bush ve Demokrat Parti'den Al Gore'un yanı sıra New York'tan Senatörlüğe aday olan Hillary Clinton, hem Leno'nun hem de Letterman'ın şovlarına çıkmıştı. 
     NBC televizyonu, General Electric firmasına, CBS ise Viacom Inc'e bağlı gruplar olarak biliniyor. 
     






</TEXT>
</DOC>
