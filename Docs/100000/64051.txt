<DOC>
<DOCNO> 64051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/guncel/agun.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışarıda can, içerde roman okudular 
</HEADLINE>
<TEXT>
ENTELEKTÜEL ÇETECİLER 
Cezaevlerindeki çete mensupları artık kitap kurdu oldu. Türk mafyası şimdilerde içeriye kitap sokmaya çalışıyor 
     BELMA AKÇURA İstanbul 

     Uyuşturucu, silah, çek senet, ihale işleri ile yolunu bulmaya çalışan Türk mafyası bulundukları cezaevlerinde kendini kitap okumaya ve yazmaya verdi. Bir dönem pastadan pay kapma savaşını, cezaevlerinden talimatlarla sürdüren Türk mafyası ile çete suçundan yargılananlar şimdilerde avukat ve yakınları aracılığıyla içeri kitap sokuyor. 
     Susurluk kazasında ölen Abdullah Çatlı ile BOTAŞ ihalesine giren Hadi Özcan, Tekirdağ F Tipi Cezaevi’nde beş yıldır tutuklu. Kocaeli Ağır Ceza Mahkemesi’nde yargılanan Özcan hakkındaki 30 dava dosyası, tek bir dosyada birleştirildi. F tipi cezaevinde bulunmaktan yakınan Özcan, birinci dereceden akrabası olmadığı için, avukatının dışında kimseyi görmüyor. Avukatı son olarak "Safiye Sultan"ı okuyan Özcan’a, arkadaşlarının sürekli güncel kitaplar gönderdiğini, bu nedenle bir hayli kitabının biriktiğini belirtiyor. 
     
     4 sayfalık kitap listesi 
     Esenyurt eski Belediye Başkanı Gürbüz Çapan, çete suçundan Kartal Cezaevi’nde. Günay Çapan, kardeşinin cezaevinde okuduğu kitapları söylemek için 4 sayfalık bir liste çıkarmak gerektiğini belirterek, son olarak "Salkım Hanımın Taneleri" ve "Kar" romanlarını okuduğunu söyledi. 
     
     Çakıcı tarihe meraklı 
     Kandıra F Tipi Cezaevi’nde tutuklu olan Alaatin Çakıcı, haftada iki gün cezaevlerinde verilen dini eğitime halen katılıyor. Avukatı, Çakıcı’nın cezaevi psikologuyla da belli aralıklarla görüştüğünü belirtiyor. Çakıcı’nın da dışarıdan kendisine kitaplar getirttiği, özellikle tarihe ışık tutan "Salkım Hanımın Taneleri" gibi kitapları okuduğu belirtildi. 
     Nuri Ergin de avukatlarının deyimi ile "başka türlü vakit geçmediği" için sürekli kitap okuyor. Ergin kardeşler de en son "Kazım Karabekir’in Anıları" adlı kitabını okumuş. 
     
     İş dünyası gazete okuyor 
     Banka suçundan yargılananlar, gazete ve iş dünyasına ilişkin dergilerin sıkı takipçisi. 
     Avukatı, Kartal Cezaevi’nde kalan Hayyam Garipoğlu’nun tokatlandığı iddiasının asılsız olduğunu belirtti. Garipoğlu’na avukatının çok sayıda kitap getirdiği, ancak kendisinin iş dünyası hakkındaki kitaplara daha çok ilgi gösterdiği kaydedildi. 
     
Ağca kitap yazıyor      Mehmet Ali Ağca ise Kartal Cezaevi’nde bir süredir kitap yazıyor. Herhangi bir sağlık sorunu yaşamayan ve cezaevi yönetimi ile bir sorunu olmayan Ağca’nın Vatikan’ı konu alan kitap çalışmasından sonra kendisine internet sitesi açmak istediği öğrenildi. 
     7 yıl önce uyuşturucu suçundan cezaevine giren Abuzer Uğurlu da Kartal Cezaevi’nde. Uğurlu’nun avukatından istediği herhangi bir kitap olmadığı belirtildi. 
     



 GÜNCEL 

























</TEXT>
</DOC>
