<DOC>
<DOCNO> 65338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/spor/ysenay.html </URL>
<DATE> 2002/02/01/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Gelecek korkusu 
</HEADLINE>
<TEXT>

     Senol hocamız ve Can Çobanoğlu kardeşimiz, Milli Takım’ın geleceği ve bu yaz yapılacak Dünya Kupası finalleri adına çarpıcı tehlike sinyalleri veriyor... Ancak bu çok gerçekçi çığlıklar gerekli adreslere zamanında ulaşıyor mu, bunu bilemiyoruz. 
     Yabancı futbolcu furyası bir büyük yangın yaygınlığıyla sarıp sarmalamış kulüplerimizi... Alt yapılardaki üretime artık kimselerin pek dönüp, baktığı yok... Bu konuda mükemmel tesislere sahip Gençlerbirliği ve Başkan İlhan Cavcav bile ürettiği futbolcularla değil de, Afrika’dan getirip, oynattığı ve sonrasında da bilmem kaç milyon dolar k rla büyük kulüplere sattığı yabancılarla övünüyor futbol dünyamızın içinde. 
     Büyük kulüplerimiz ayrı bir alem... Her gün İstanbul’a inen uçaklardan yabancı furyası fışkırıyor adeta... Yaşı, başı ve kalitesi belli olmayan 72 milletten futbolcu yağıyor ülkemize... Veya beğenilmedikleri için geldikleri yere dönüyor bazıları... Peki de, kulüplerdeki bu curcunayı denetlemekle görevli Futbol Federasyonumuz ve de eğitim dairemiz ne yaparlar bu durumda, bir bilenimiz yok... Büyük kulüplerimizin milyonlarca genç taraftarı, Fenerbahçelilik, Galatasaraylılık ve de Beşiktaşlılık ruhunu arayıp, durmaktalar... Yahu, elin Afrikalısı, Brezilyalısı, Rumen’i, Yugoslav’ı, Arjantinlisi bu saygın formaların içinde cirit atıp, durmaktayken böyle bir ölümsüz rekabetin mana ve önemini ne kadar anlayabilirler ki .. Haaa, Hagi gibi, Popescu gibi sapına kadar profesyoneller bulabilirseniz mesela kolaylaşır tabii... Ancak sıradan yabancılar Türkiye’de bu kadar kolay forma giyip, bu kadar kolayca para kazanabildiği sürece, Milli Takım’ın altı Şenol Güneş ve Can Çobanoğlu kardeşimizin dediği gibi boşalmaya devam edecek ve korkarım yabancı furyası bu kontrolsüzlükte yaşadığı sürece de Ay - Yıldızlı formanın geleceği karanlığa doğru rota kıracaktır. 
     Haaa, globalleşme, Avrupa Birliği gibi konulara bir girsek derseniz o zaman da ben Türkiye’nin henüz kendi uçkurunu bulmakta dahi başarılı olamadığını söyler ve gelecek on veya yirmi yıllara daha çok zaman olduğunu hatırlatmak isterim sizlere. 
     Dilerim bu başıbozukluğun milli faturası ağır hasarlı rakamlarla çabuk zamanlarda gelmez önümüze. 
     



 SPOR 




























</TEXT>
</DOC>
