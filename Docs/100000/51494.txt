<DOC>
<DOCNO> 51494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur08.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay Başkanı ''Daha Amerikan askerleri bile gitmedi'' 
</HEADLINE>
<TEXT>

     Genelkurmay Başkanı Orgeneral Hüseyin Kıvrıkoğlu, Türk birliğinin zamanı gelince Afganistan'a gideceğini söyledi. 
     Kıvrıkoğlu, Kara Kuvvetleri Komutanı Orgeneral Hilmi Özkök, Hava Kuvvetleri Komutanı Orgeneral Cumhur Asparuk, Deniz Kuvvetleri Komutanı Oramiral Bülent Alpkaya ve 2. Ordu Komutanı Orgeneral Edip Başer ile geldiği Diyarbakır'da, İl Valisi Cemil Serhadlı'yı ziyaret ederek, basına kapalı olarak bir süre görüştü. 
     Orgeneral Kıvrıkoğlu, Valilik çıkışında yaptığı açıklamada, bölgeye zaman zaman gelerek birliklerin durumunu yerinde incelediğini bildirdi. Bu arada, yeni atananlara hayırlı olsun ziyaretlerinde de bulunduklarını belirten Orgeneral Kıvrıkoğlu, ''Bu gezileri Türkiye'nin her yerine yapıyoruz'' dedi. 
     Gazetecilerin, Afganistan ve Kuzey Irak ile ilgili sorularını da yanıtlayan Orgeneral Kıvrıkoğlu, ABD'nin Irak'a olası bir saldırısı üzerine Türkiye'nin alacağı tavrın sorulması üzerine, geçmişte bunun bir örneği olduğunu belirterek, ''Tabii Türkiye böyle bir şeyi arzu etmez. Çünkü Türkiye'yi menfi yönde etkileyecek. Irak Türkiye'nin yakınında, yanı başında yer alan bir ülkedir. Türkiye geçmişte bundan 30-40 milyar dolarlık bir kayba uğramıştır. O bakımdan Türkiye böyle bir şeyin olmasını arzu etmez'' dedi. 
     Orgeneral Kıvrıkoğlu daha sonra şunları söyledi 
     ''Türk birliğinin Afganistan'a ne zaman gideceği belli değil. 
     Zamanı gelince gidecek. ABD bile oraya daha asker götürmedi. Harekatı uzaktan uçaklarla ve denizden silahları kullanarak dövme şeklinde yürütüyor. Birliklerini henüz oda oraya intikal ettirmedi. O zamanı daha bilmiyoruz. 
     Afganistan'a gönderilecek birlikteki sayı, şu anda 90 kişi olarak belirlendi, bunlar gidecek. Afganistan'daki harekatın büyük kuvvetler toplayıp yapılması gereken bir harekat olmadığını düşünüyorum. Çünkü geçmişte Rusya oraya 1 milyon asker yığdı sonuç alınamadı. Bu daha çok silahlarla dövülecek. Kuzey İttifakı desteklenecek, ona teçhizat silah yardımı yapılacak. İstihbarat yoluyla, uydular yoluyla, insansız hava araçları sayesinde hedefler tespit edilecek ve oralara bu özel kuvvetleri helikopterlerle indirmek suretiyle birtakım operasyonlar şeklinde cereyan edeceğini görüyorum. Başından beri hep böyle söyledim, şekil böyle olacak. Kuzey Irak'a yönelik bir askeri operasyon olasılığı şu anda yok.'' Orgeneral KıvrıkoğluTerör örgütü PKK'nın bölgedeki silahlı gücünün sorulması üzerine de Orgeneral Kıvrıkoğlu, tahminen bölgede 400 veya 400'ün biraz üzerinde olabileceğini söyledi. 
     






</TEXT>
</DOC>
