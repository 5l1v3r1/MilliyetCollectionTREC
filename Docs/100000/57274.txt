<DOC>
<DOCNO> 57274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/gun01.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Facianın eşiğinden dönüldü 
</HEADLINE>
<TEXT>
Pilot pisti şaşırdı 
Ermenistan uçağı, Atatürk Havalimanı'nın yapımı süren kapalı pistine indi. Büyük bir şans eseri kimsenin burnu bile kanamadı 
     SİNAN TOROS İstanbul 

     Ermenistan Havayolları'nın Erivan - İstanbul seferini yapan Tupolev 134 tipi yolcu uçağı, yanlışlıkla Atatürk Havalimanı'nda yapımı tamamlanmamış olan kapalı piste indi. Bu tür bir yanılgının Atatürk Havalimanı tarihinde ilk kez yaşandığı bildirildi. 
     Erivan'dan 7 yolcu ve 8 mürettebatla 5011 sefer sayısıyla havalandıktan sonra saat 12.30'da İstanbul'da 18- 36 pistine inmesi gereken uçağın, halen hizmet dışı olan 3. piste iniş yapması, Atatürk Havalimanı'nda büyük heyecan yarattı. 
     
     Taksi yolunda bir uçak... 
     Uçağın kaptan pilotu, inişten sonra hatasını anlayıp taksi yollarını kullanarak aprona ulaştı. Uçak daha sonra 'follow me' Apronda uçaklara yol gösteren araç eşliğinde 202 sayılı körüğe yanaşarak park etti. 
     Devlet Hava Meydanları İşletmesi DHMİ yetkilileri, uçağın kullanıma hazır olan, ancak henüz hizmete açılmayan 3. piste inmesinin pilotaj hatasından ya da uçaktaki elektronik cihazlarda meydana gelen bir arızadan kaynaklanmış olabileceğini söyledi. 
     
     Tecrübesizlik kurbanı 
     Ermenistan Havayolları'ndan bir görevli de, uçağın normal piste iniş yaptıktan sonra pilotun tecrübesizliği nedeniyle taksi yollarını kullanarak 3. piste çıkmış olduğunu belirterek, "Uçağımızın bu seferi İstanbul'a yaptığı 6 ya da 7. seferdir. Uçuş ekibinin tümü yeni elemanlardan oluşuyor. Ancak aralarında İstanbul'u çok iyi bilen bir de kaptan pilot var. Olay sırasında uçağı ikinci pilot olan genç bir arkadaşımız kullanıyormuş. Tanrıya şükür, kötü bir olay yaşanmadı" dedi. 
     Uçak daha sonra, 50 yolcuyla Erivan'a gitmek üzere, gecikmeli olarak İstanbul'dan ayrıldı. 
     



 GÜNCEL 






















</TEXT>
</DOC>
