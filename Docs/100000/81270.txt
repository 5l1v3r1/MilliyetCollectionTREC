<DOC>
<DOCNO> 81270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/soneko19.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Formula 1 arabaları İstanbul'da sergileniyor 
</HEADLINE>
<TEXT>

     Dünyaca ünlü Formula 1 sürücülerinin kullandığı yarış arabaları, Beylikdüzü Migros Alışveriş Merkezi'nde sergilenmeye başladı. 
     Formula 1 yarış arabaları sergisinin açılışında basın toplantısı düzenleyen Formula 1 Komisyonu üyeleri Cem Hakko, Muhtar Kent ve Beylikdüzü Migros Alışveriş Merkezi Genel Müdürü Yurdaer Kahraman, dünyanın büyük ilgi gösterdiği bir organizasyonda kullanılan arabaları Türkiye'ye getirmenin önemine değindiler. 
     Formula 1 yarışlarını Türkiye'de düzenlemek için çalışmalar yapan Formula 1 Komisyonu'nun üyesi Cem Hakko, dün Ankara'da Devlet Bakanı Fikret Ünlü ve birçok yetkilinin katılımıyla yapılan toplantıda 2005 veya 2006 yılında Formula 1 yarışlarını Türkiye'de düzenlemek için fikir birliğine varıldığını kaydetti. Hakko, ''Toplantıdan çıkan sonuç şu ki yarışları ülkemizde yüzde 100 düzenleyeceğiz. Ama yarış pisti Ankara'da mı olur, İstanbul'da mı olur, yoksa Antalya'da mı olur o henüz belli değil'' dedi. 
     Hakko, yarışları düzenleme yetkisini elinde bulunduran Formula 1 Başkanı Bernie Ecclestone'nin ülkemizde bu organizasyonu 2005 veya 2006'da düzenlemek için kendilerine bir niyet mektubu verdiğini 
     hatırlatarak, Türkiye'de önemli bir otomotiv endüstrisinin varlığının, ülkemizi bu organizasyon için önemli bir üs yaptığını belirtti. 
     
     SİGARA REKLAMLARI SORUN YARATMAYACAK 
     Devlet Bakanı Fikret Ünlü'nün sigara reklamlarına karşı çıkmasının ise bir sorun yaratmayacağını belirten Hakko, ''2006 yılında sigara reklamları Formula 1 yarışlarından kaldırılıyor. Dolayısıyla biz sigara reklamı olmayan bir organizasyon yapacağız'' dedi. 
     Formula 1 Komisyonu üyesi Muhtar Kent de bu organizasyon için pist yapımı ve diğer harcamaların çok kısa sürede geriye dönüşü olduğunu ve artan turizmle ülke ekonomisi için önemli bir girdi olduğunu vurguladı. 
     Beylikdüzü Migros Alışveriş Merkezi'nde 19 Mayıs tarihine kadar görülebilecek olan arabaların sahibi Alman İnterrace firması Genel Müdürü Christian Lange ise Migros Alışveriş Merkezi Genel Müdürü Yurdaer Kahraman'la görüşmeleri sonucu dokuz aylık bir çalışmanın sonucu olarak arabaları Türkiye'ye getirdiklerini belirtti. Lange, ellerinde otuz yarış arabası bulunduğunu, ama kendisi için manevi açıdan en değerli olanının şu anda sergilenen 70'li yılların ünlü yarışçıcı Ayrton Senna'nın arabası olduğunu söyledi. Lange, araçlara bir yarışsever olarak maddi olarak fiyat biçmenin imkansız olduğunu ifade etti. 
     
     SİMÜLATÖRDE YARIŞ HEYECANI 
     Sergide arabaların yanı sıra pilotların kullandığı aksesuarlara da yer veriliyor. Bir ekran karşısına kurulan simülatör de ziyaretçilere direksiyonda yarış heyacanını yaşatıyor. Ayrıca kurulan yarış pistinde isteyenler çeşitli hediyeler karşılığı yarışabilecek. 
     Formula 1 Komisyonu üyesi Cem Hakko, simülatör aracını kullanan ilk kişi oldu. Hakko, daha sonra diğer yetkililerle birlikte arabaların üzerinden örtüyü çekerek serginin açılışını yaptı. 
     Michael Schumacher'in Benetton, Nick Heidfeld'in Sauber aracı, Ayrton Senna'nın Lotus aracı ve Ralf Schumacher'in şu an kullandığı Williams aracı ralli tutkunlarını bekliyor. 
     19 Mayıs'a kadar açık kalacak olan sergi, daha sonra Antalya 
     Migros Alışveriş Merkezi'nde 23 Mayıs-9 Haziran tarihlerinde tekrarlanacak. 
     





</TEXT>
</DOC>
