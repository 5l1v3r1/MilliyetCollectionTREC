<DOC>
<DOCNO> 61778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko16.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı veliahtını belirlemiş 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, holdingin başına geçecek kişiyi, ''kafasında nişanladığını'' belirterek, bu anlayışın ülke yönetiminde söz sahibi olan liderlerce de benimsenmesi gerektiğini söyledi. 
     Sakıp Sabancı, hayatından kesitlerin sunulduğu ve sanal bir kütüphane olan www.sakipsabanci.gen.tr isimli web sayfasının açılışına katıldı. 
     Burada soruları da yanıtlayan Sabancı, internet sitesinin Sabancı Holding'deki görevlerinden ayrılmasının ve iş dışında daha fazla vakit geçirmesinin belirtisi olup olmadığının sorulması üzerine şunları kaydetti 
     ''Yeni yüzlere fırsat verilmesini her platformda söyledim. Ben bir çok şirkette idare meclisi reisi idim. Bir yere geldikten sonra 25 yıl oldu. Kordsa'da Güler Sabancı'yı yetiştirdim. Sen başkan olacaksın şu koltuğa oturacaksın, yetki sende Sabancı Holding'de de reis olarak şu anda kimi hazırlıyorum, kafamda nişanlamışım. Soyismi Sabancı veya değil ve kendimi de öbür taraflarda geliştirmeye çalışacağım. Vakfa, üniversiteye 7 Haziran'da açılacak müzeye daha fazla giderim. Sosyal işlere de daha fazla zamın ayıracağım. İdare meclisi reisliğini de bırakacağım.'' Sakıp Sabancı bu bakış açısının, ''Ankara'ya mesaj olup olmayacağının'' sorulması üzerine de, ''Herkesin yanına yardımcısını hazırlamalı, bilhassa liderler birilerini bu duygularla yetiştirmeyi amaçlamalı'' diye konuştu. 
     Holdingdeki görevini bıraktıktan sonra aktif siyasette yer alıp almayacağının sorulması üzerine de Sabancı, daha önce de iş dünyasından siyasete giren isimler olduğunu hatırlatarak, ''Cem Boyner gibi bir arkadaşım yola çıkmıştı ama yol açık değil. İnsanların daha çok Ankara'ya gitmesi gerekir'' karşılığını verdi. 
     Sabancı, bir gazetecinin, Ekonomiden Sorumlu Devlet Bakanı Kemal Derviş ile ilgili değerlendirmelerini sorması üzerine de, bu konuda yorum yapmak istemediğini ancak ne olursa olsun tüm dünyada en önem taşıyan unsurun yetişmiş insan olduğunu dile getirerek, ''İnsanların kıymetini iyi bilelim'' dedi. 
     Geçmişe sahip çıkılması gerektiğini de vurgulayan Sabancı, önemli ve büyük kişilerin büstlerinin yapılması ve kitaplar yazılması gerektiğini anlattı. ''Eğer dünyada Hoşgörü Yılı dendiğinde biz haykırsaydık, Dünya Hoşgörü yılı olamaz, Mevlana Hoşgörü yılı olacak 
     diye, bizim geçmişimiz de gündeme gelirdi'' diye konuşan Sabancı, web sitesi sayesinde arşiv oluşturulduğunu ve geçmişe ait değerlerin korunacağını söyledi. Sabancı, bilgisayarda oyun oynamayı da sevdiğini ifade ederek, en çok sevdiği oyunun poker olduğunu söyledi. www.sakipsabanci.gen.tr sitesinde, Sabancı'nın Hayatı, İş Dünyasında, Kitapları, Sabancı Koleksiyonu, Sakıp Sabancı Ödülleri, Vakıf Faaliyetleri, Medyada Sakıp Sabancı, Albüm, Anılar ve Şeref Defteri bölümleri bulunuyor. 
     






</TEXT>
</DOC>
