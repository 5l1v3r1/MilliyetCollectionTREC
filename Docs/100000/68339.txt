<DOC>
<DOCNO> 68339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur15.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbolda şike meclis gündemine de girdi 
</HEADLINE>
<TEXT>

     DSP İstanbul Milletvekili Zafer Güler, futboldaki şike iddialarını bir soru önergesiyle meclis gündemine getirdi. 
     DSP'li Güler, Devlet Bakanı Fikret Ünlü tarafından yanıtlanması istemiyle TBMM Başkanlığı'na verdiği soru önergesinde, son haftalarda Türkiye Futbol Federasyonu'nun düzenlediği Türkiye Süper Ligi futbol karşılaşmalarında görev yapan hakemlerin bazı gizli anlaşmalar yapıp, haksızlıklara yol açtıklarının iddia edildiğini hatırlattı. 
     Güler, Bakan Ünlü'ye Merkez Hakem Kurulu'nun, ilgili hakemlerin banka hesaplarının yanı sıra birinci hatta ikinci derece akrabalarının mal beyanları ve varlıklarının incelemeye alınması için girişimde bulunup bulunmadığını sordu. DSP'li Güler, Bakan Ünlü'ye ayrıca şu soruları yöneltti 
     ''Merkez Hakem Kurulu, Başbakanlığa, bunun denetlenmesi için bir istekte bulundu mu Eğer böyle bir girişimde bulunmadıysa Futbol Federasyonu ile Merkez Hakem Kurulu ilişkilerinin takibi nasıl yapılmaktadır '' Özellikle yurt dışından getirilen oldukça pahalı oyuncuların transferlerinde ödenen paraların hangi kaynaklardan sağlandığının Federasyon tarafından takip edilip edilmediğinin açıklanmasını isteyen Güler, ''Klüpler banka kredisi mi kullanıyor Eğer kullanıyorsa alınan kredilerin tümü altyapı ve diğer transfer ve bonservis ücretlerine mi yatırılıyor '' diye sordu. 
     Güler, kullanılan nakitlerin hesabında Klüp yöneticilerinin bağlı çalıştıkları ticari kuruluşlarla ilişkilerinin incelenip, incelenmediğini sordu. Güler, Bakan Ünlü'ye, ''Şimdiye kadar hiç bir spor kulübü bakanlığınız istemiyle Başbakanlık veya Maliye müfettişlerince incelemeye alındı mı '' sorusunu yöneltti. 
     






</TEXT>
</DOC>
