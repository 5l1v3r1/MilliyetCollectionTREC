<DOC>
<DOCNO> 79394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/spor/spo01.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a son celse 
</HEADLINE>
<TEXT>

Serdar Bilgili, Alman hocayla yolları ayırmak isteyen yöneticilere, "Salı günkü duruşmayı bekleyin. Mahkeme uzarsa son kararı veririz" dedi 
     BİLAL MEŞE 

     Daum kalmak istiyor 
     BEŞİKTAŞ Teknik Direktörü Christoph Daum’un göreve devam edip, etmeyeceği Salı günkü mahkemeden sonra açıklık kazanacak. Alman hoca Başkan Serdar Bilgili’ye göreve devam etmek istediğini söyledi. Daum’a olumlu yanıt veren Başkan Bilgili’nin yönetim içindeki muhalefeti, "Salı günü duruşması var ve karar verilecek. Mahkeme uzarsa yollarımızı ayırırız, aksi taktirde devam ederiz" diyerek bastırdığı öğrenildi. 
     
     Sinan Engin ikna edildi 
     HAFTA içinde, "Beşiktaş kupayı kaybetti, ardından da Şampiyonlar Lig’i şansını" diyerek görevini bırakmak isteyen Menacer Sinan Engin’i güçlükle ikna eden yöneticiler, "Senin başarıların ortada. Ancak buna karşın takımın başarısızlığı da var. Bunun bedelini biri ödeyecek. Beklediğimiz çıkış yanlış yerden geldi. Bizim hedefimiz asla sen değilsin" sözleriyle Daum’u eleştirdiler. 
     
Kale Asper’e teslim      GENÇLERBİRLİĞİ ile bugün deplasmanda zorlu bir lig mücadelesi yapacak olan Beşiktaş’ın kalesini Asper koruyacak. Lig sonuna kadar Myhre’den görevi alan Asper, "Kaleci için en zor olanı yedek kalmak. Çünkü kolay kolay oyuna giremiyorsun. Bu şansı çok iyi değerlendireceğim. 2 yıl daha Beşiktaş’ta oynamak istiyorum" diye konuştu. 
     
Kongre harekatı      BEŞİKTAŞ’TA muhalefet olağanüstü kongre yapılması için imza kampanyası başlattı. Son kongrede usülsüz oy kullanıldığı da iddia edilirken, aynı adreste 128 kongre üyesinin bulunduğu dikkat çekildi. Pazartesi günü bir basın toplantısı yapmayı planlayan muhalefet kanadı, üye sayısının beşte birinin imzasını topladığı taktirde kongre kararı aldırabilecek. 
     1903 Beşiktaş Derneği bir açıklama yaparak yönetimin yanında olduğunu belirtti. Bildiride, "Asırlık kulübümüz, Fenerbahçe - Galatasaray çekişmesinin arasında kalmıştır. Sessizlik bozulunca çarkı döndürenler rahatsız olmuştur. Beşiktaş ağır taştır, uğraşanlar bunun altında ezilir" ifadeleri kullanıldı. 
     
Brezilya seferi      BEŞİKTAŞ menajeri Sinan Engin, önümüzdeki hafta Brezilya’ya giderek oyuncu izleyeceğini açıkladı. Yeni sezonda çok başarılı bir kadro kurmak istediklerini, Kocaelisporlu Serdar ve İstanbulsporlu Murat ile anlaştıklarını belirten Engin, "Tüm transferleri ben yapacağım. Daum’un istediği mevkilere oyuncu alacağız" dedi. 
     GENÇLERBİRLİĞİ maçının hazırlıklarını dün sabah Fulya’da noktalayan Beşiktaş, öğleden sonra Ankara’ya gitti ve burada kampa girdi. Siyah - Beyazlı kafileyi Esenboğa Havalimanı’nda Ankaralı Genç İşadamları Derneği Başkanı Latif Ayaz, dernek yöneticileri ve taraftarlar karşıladı. Dernek, Gençlerbirliği maçında taraftara bayrak ve şapka dağıtacak. 
     



 SPOR 



























</TEXT>
</DOC>
