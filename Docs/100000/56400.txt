<DOC>
<DOCNO> 56400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/spor/spo03.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu sus-pus 
</HEADLINE>
<TEXT>

Ankaragücü yenilgisine çok sinirlenen Galatasaray’ın Rumen hocası, basın toplantısı yapmadan stadı terk etti 
     SARI- Kırmızılı ekibin Teknik Direktörü Lucescu, Ankaragücü yenilgisine büyük tepki gösterdi. Karşılaşma sonrası bir hayli kızgın olduğu gözlenen Rumen hoca, basın toplantısı yapmadan stadı terketti. Başkan Mehmet Cansun ise "Kötü oynadık ve beklemediğimiz bir sonuç aldık" derken, Futbol Şube Sorumlusu Abdürrahim Albayrak, "Yenilgiyi hak ettik. Böyle bir skoru beklemiyordum" ifadelerini kullandı. 
     
     Cim-Bom’un kabusu 
     GEÇTİĞİMİZ sezon sahasında Ankaragücü’ne yenilerek şampiyonluğu Fenerbahçe’ye bırakan Galatasaray’ın bu yıl da rakibine şansı tutmadı. Sarı - Kırmızılı takım, zirvede rakipleriyle olan puan farkını açmayı planlarken, aldığı mağlubiyetle önemli bir avantaj yitirdi. 
     
     Gökdeniz esprisi 
     GALATASARAY Başkanı Mehmet Cansun, Futbol Şube Sorumlusu Abdürrahim Albayrak ve yönetici Osman Güneri ile birlikte Bilkentli Ultraaslan’ın paneline katıldı. Cansun, kulüp ve takım hakkında bilgiler verirken, "Geçen yılki hatayı yapmayacağız. Şampiyonlar Ligi’ne bakıp, ligi bırakmayacağız. Hem üçüncü yıldızı takacağız, hem de finale kadar yükseleceğiz" diye konuştu. 
     TRANSFERLERİN devam edeceğini kaydeden Mehmet Cansun, "Devre arası kampına iki Güney Amerikalı oyuncu katılacak. Fatih’i, Lucescu istemediği için almadık" dedi. Cansun, Trabzon - Fenerbahçe maçından sonra Abdürrahim Albayrak’ın kendisini arayarak, "Başkan, Gökdeniz’i iyi ki almamışız. O olmasa Fener’i yenemezlerdi. Daha gelmeden işe yaradı" dediğini söyleyince salon kahkaya boğuldu. 
     
     Bülent Akın da "Tamam" dedi 
     GALATASARAY yönetimi, sezon sonunda sözleşmesi bitecek oyuncularıyla birer birer anlaşıyor. Bülent Akın’la da, Ankara’da takımın kamp yaptığı otelde masaya oturan futbol şube sorumlularından Abdürrahim Albayrak, iki yıl için prensip anlaşmasına vardı. Genç oyuncuyla hafta içinde sözleşme imzalanacağı öğrenildi. Albayrak, "İlk yarı bitmeden herkesle anlaşacağız. Sırada Hasan Şaş ve Hakan Ünsal var. İnşallah herkes imzalayacak" dedi. 
     
     
     



 SPOR 



























</TEXT>
</DOC>
