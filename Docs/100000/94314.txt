<DOC>
<DOCNO> 94314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/guncel/agun.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hız ibresi 110’da durdu 
</HEADLINE>
<TEXT>

Doğum günü kutlaması dönüşünde meydana gelen korkunç kazada Bilkent Üniversitesi öğrencileri Ali Murat Sümer ve Burcu Koray, ABD’de öğrenim gören Sümer’in kuzeni İlkiz Okar ve Nazire Dilek Severen hayatını kaybetti 
     ANKARA Milliyet 

     Son günlerde aşırı hız ve dikkatsizlik nedeniyle üniversite öğrencilerinin ölümüne neden olan trafik kazalarına önceki gece bir yenisi daha eklendi. Ankara - Eskişehir karayolunda Anadolu Ajansı eski Genel Müdür Yardımcısı ve Gazeteciler Cemiyeti Başkan Yardımcısı Selçuk Sümer’in oğlu Bilkent Üniversitesi Bilgisayar Mühendisliği Bölümü öğrencisi Ali Murat Sümer’in kullandığı Peugeot marka otomobil Köy Hizmetleri Genel Müdürlüğü önünde, aşırı hız nedeniyle orta refüjdeki direğe çarptı. Kazada aracın sürücüsü Ali Murat Sümer 20 ile ABD’de öğrenim gören ve tatil için Türkiye’ye gelen kuzeni İlkiz Okar 23 , Bilkent Üniversitesi öğrencilerinden Burcu Koray 23 ve Nazire Dilek Severen hayatını kaybetti. Feci kazada Gülşah Topa ise kaldırıldığı Acil Yardım ve Travmatoloji Hastanesi’nde tedavi edilerek taburcu oldu. 
     
     Tatile gelmişti 
     Korkunç kazada araçta bulunan gençlerden Sümer, Koray ve Dilek olay yerinde hayatını kaybederken, Sümer’in kuzeni Okar da kaldırıldığı hastanede yaşamını yitirdi. ABD’de eğitim gören Okar’ın Türkiye’ye tatil yapmak ve yakınlarını ziyaret etmek amacıyla geldiği öğrenildi. Kaza sonrasında otomobilin hızını gösteren ibrenin 110’da durduğu dikkati çekti. 
     Önceki gece saat 03.00 sıralarında meydana gelen kazada gençlerin bulunduğu aracı bordo renkli plakası tespit edilemeyen Astra marka arabanın iki kez sıkıştırdığı iddiası ortaya atıldı. Genç öğrencilerin arkadaşları, doğum günü kutlaması dönüşünde meydana gelen kazanın bir başka otomobilin sıkıştırılması sonucu olduğunu öne sürdüler. 
     
     Dövmeden tanındı 
     ABD’de eğitim gören İlkiz Okar’ın tatil yapmak ve yakınlarını ziyaret etmek amacıyla kız kerdeşi Ece ile birlikte Türkiye’ye geldiği ve Ece’nin sahil kentlerine tatile gittiği öğrenildi. Şehir merkezinden dönerken önce başka bir araca binecek olan ancak son anda kaza yapan araca binen Okar’ın tanınmayacak hale gelmiş olması nedeniyle bir süre kimlik tespiti yapılamadı. Okar’ın babasının ABD’de bir bilgisayar firmasında yönetici olduğu belirlendi. Babasının, kazada ölen gencin kendi oğlu olup olmadığını öğrenmek için "Omuzunda Türk Bayrağı dövmesi vardı" dediği ve tarifin ölen gençle örtüştüğü öğrenildi. 
     



 GÜNCEL 















</TEXT>
</DOC>
