<DOC>
<DOCNO> 50390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/soneko06.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı Holding kayıtlı sermaye tavanını 1 katrilyona çıkaracak 
</HEADLINE>
<TEXT>

     Hacı Ömer Sabancı Holding A.Ş. kayıtlı sermaye tavanını 600 trilyon liradan 1 katrilyon liraya çıkaracak. 
     Sermaye Piyasası Kurulu SPK haftalık bülteninde yer alan bilgilere göre, Kurul, Sabancı Holding'in 600 trilyon liralık kayıtlı sermaye tavanını 2004 yılına kadar 1 katrilyon liraya yükseltme talebini uygun buldu. Buna göre şirket, 2002 ve 2004 yıllarında 200'er trilyon liralık bedelsiz sermaye artırımına gidecek. 
     Kurul, Migros Türk A.Ş'nin 9 trilyon 180 milyar lira olan kayıtlı sermaye tavanını 100 trilyon liraya, Kaleseramik Çanakkale Kalebodur Seramik San. A.Ş'nin 57 trilyon 957,7 milyar lira olan kayıtlı sermaye tavanını ise 79 trilyon 957,7 milyar liraya yükseltme taleplerini de uygun buldu. Buna göre, Migros 2001 yılında 9 trilyon 180 milyar liralık, 2002 yılında 18 trilyon 360 milyar liralık, 2003 yılında 55 trilyon 80 milyar liralık bedelsiz, yine 2003 yılında 8 trilyon 200 milyar liralık bedelli sermaye artırımı yapacak. 
     SPK, Karadeniz Bakır İşletmeleri A.Ş'nin 5 trilyon 555 milyar liralık bedelli hisse senedi ihraç talebini de kayda aldı. Bu ihraç, ortakların rüçhan hakları tamamen kısıtlanarak, Özelleştirme İdaresi Başkanlığı'na tahsisli olarak gerçekleştirilecek. 
     Kurul'a geçen hafta Goldaş Kuyumculuk Sanayi İthalat İhracat A.Ş. 
     5 trilyon 200 milyar liralık bedelli hisse senedi ihracı için 
     başvurdu. Şirket, nakit olarak artırılan 5,2 milyar liralık sermayesini temsil edecek hisse senetlerini, ortakların rüçhan hakları kısıtlanarak, yurtdışındaki yabancı yatırımcılara tahsis edecek. SPK, geçen hafta 3 ortaklığın 4 adet yatırım fonu katılma belgesi ihraç talebini kayda aldı. Buna göre, Eczacıbaşı Menkul Değerler A.Ş. 200 milyar liralık B Tipi Değişken Fon, TAIB Yatırım Menkul Değerler A.Ş. 1 trilyon liralık B Tipi Değişken Fon ve 400 milyar liralık A Tipi Değişken Fon, Şekerbank T.A.Ş ise 2 trilyon liralık B Tipi Değişken Fon katılma belgesi ihraç edecek. Kurul, Eczacıbaşı Menkul Değerler A.Ş'nin B Tipi Değişken Fonu'nun B Tipi Likit Fon'a dönüştürülmesi, Şekerbank T.A.Ş'nin B Tipi Değişken Fonu'nun B Tipi Likit Fon'a dönüştürülmesi nedeniyle içtüzük değişikliklerine de izin verdi. 
     






</TEXT>
</DOC>
