<DOC>
<DOCNO> 56659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sonspo08.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fiorentina Başkanı Gori para ile oy satın almakla suçlanıyor 
</HEADLINE>
<TEXT>

     İtalya'da 13 Mayıs'ta yapılan genel seçimlerde Sicilya adasındaki Acireale kentinden milletvekili adayı olan A.C Fiorentina Kulübü sahibi Vittorio Cecchi Gori hakkında, ''parayla oy satın aldığı'' iddiasıyla soruşturma başlatıldı. 
     Seçimleri kazanamayan Gori hakkında Katanta Savcılığı tarafından başlatılan soruşturma çerçevesinde, birlikte yaşadığı sinema sanatçısı Valeria Marini ile de konuşulabileceği bildirildi. 
     Savcılık, seçimlerde oy satın aldığı iddiasıyla ayrıca milletvekili, belediye başkanı ve bölge konseyi temsilcilerinden oluşan sağ partilere mensup 6 kişi hakkında da soruşturma başlatıldığını açıkladı. 
     Bu arada, maddi krizden kurtulamayan Fiorentina'nın 18 takımlı ligde 17. sırada bulunması taraftarı isyan noktasına getirdi. Cecchi Gori'nin kulübü satması için Floransa sokaklarında gösterler düzenleyen taraftarlar, başkan Gori'ye bağlı olduğu için yönetim kurulunu ve hatta teknik direktör Roberto Mancini'yi suçlamaya başladı. 
     Taraftarların Floransa'dan Roma'ya gelerek Cecchi Gori'nin evinin önünde bir gösteri yapmaya hazırlandığı da belirtildi. Fiorentina'ya, Arap ve İngiliz şirketleri başta olmak üzere birçok yerden teklif geldiği iddia edilirken, Gori, kulübü, iyiliğine olacağına inandığı bir teklif gelmedikçe satmayacağını söylemişti. 
     






</TEXT>
</DOC>
