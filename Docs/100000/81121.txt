<DOC>
<DOCNO> 81121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur22.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye'yi Irak'ın yanında görmek istiyoruz" 
</HEADLINE>
<TEXT>

     Irak'ın Ankara Büyükelçiliği Maslahatgüzarı Tarık Hamandi, Irak rejiminin Amerika'nın menfaatine hizmet etmediğini belirterek, ''Irak'ın 12 yıldır devam eden Amerikan saldırılarına 120 yıl daha direnebileceğini'' söyledi. 
     Hamandi, Irak Devlet Başkanı Saddam Hüseyin'in 65. doğum günü nedeniyle Büyükelçilik'te düzenlediği basın toplantısında, Türkiye-Irak, Ortadoğu'daki gelişmeler ve Irak-ABD-BM ilişkilerine yönelik açıklamalarda bulundu. 
     ABD'nin Irak'a olası bir operasyonuna ilişkin değerlendirmede bulunan Hamandi, Irak'ta rejim değişikliğinin Amerika'nın açık politikası olduğunu, Irak'taki rejimin Amerika'nın menfaatine hizmet etmediğini, Amerika'nın kendine bağlı, devrimci olmayan bir rejim istediğini söyledi. 
     Amerika'nın zaten Irak'ın kuzey ve güneyine saldırmaya devam ettiğini ifade eden Hamandi, Irak'a uygulanan ambargonun da saldırı anlamına geldiğini belirtti. Irak'ın Amerikan saldırılarına karşı 12 yıldır direndiğini ifade eden Hamandi, ''direnmeye bir 120 yıl daha dayanabiliriz. Irak halkı direnmeyi iyi biliyor'' diye konuştu. 
     Amerika'yı ''terörist ülke'' olarak suçlayan Hamandi, Amerika'nın Irak'a yönelik politikalarının artık uluslararası camiada kabul görmediğine dikkati çekti. Bu çerçevede Amerikan saldırılarına karşı koyacaklarını söyleyen Hamandi, ''Amerika'yı başarısızlığa uğratacağız'' dedi. 
     ''Irak şimdi bir yol ayrımında'' diyen Hamandi, Irak'ın, Türkiye'nin 1. Dünya Savaşı'nda Mustafa Kemal'i izleyerek bağımsızlık yönünde aldığı önemli kararı vermek üzere olduğunu belirtti. 
     Türkiye'yi Irak'ın yanında görmek istediklerini kaydeden Hamandi, ''Amerika'nın Irak'ı parçalama politikasının hem Irak'ta, hem Türkiye'de, hem de bölgede istikrarsızlığa ve kargaşaya yol açacağı'' uyarısında bulundu. 
     Irak'a uygulanan ambargonun 12 yılda 1.5 milyon çocuk ve yaşlının ölümüne yol açtığını bildiren Hamandi, Irak'ın BM Güvenlik Konseyi BMGK kararlarına uyduğunu, ancak BMGK'nin tüm bunlara karşı Amerika'nın etkisinde kalarak ambargoyu kaldıramadığını söyledi. 
     Bu arada, BM ile devam eden görüşmelerin ''verimli'' geçtiğini kaydeden Hamandi, Irak'ın meşru istekleri olduğunu ve bunları gelecek görüşmelerde BM'ye aktaracaklarını bildirdi. 
     
     ORTADOĞU SORUNU VE SUUDİ PLANI 
     Ortadoğu'daki son gelişmelere de değinen Hamandi, İsrail'in Filistin'e yönelik saldırılarını kınadı. 
     Hamandi, ''siyonistlerin bütün amaçlarının topraklarını Nil'den Fırat'a kadar genişletmek olduğunu'' ileri sürerken, İsrail'in BMGK'nin kararlarına aldırmadığını belirtti. 
     Ortadoğu sorununa ilişkin Amerika'nın çifte standart uyguladığını ifade eden Hamandi, Suudi Veliaht Prensi Abdullah'ın İsrail-Filistin sorununun çözümü için ABD Başkanı George Bush'a ilettiği plana ilişkin bir soru üzerine, ne Amerika'nın, ne de İsrail'in Arapların isteklerine cevap vermeye niyetleri olduğunu, amaçlarının zaman kazanmak olduğunu vurguladı. 
     Irak'ın Ortadoğu'daki gelişmeler sonrasında petrol boru hatlarını kapamasına ilişkin bir soru üzerine Hamandi, petrolü durdurmalarının Türkiye ile bir bağlantısının olmadığını, amaçlarının sadece Irak'ın gelişmelerden duyduğu rahatsızlığı Amerika'ya ve dünyaya göstermek olduğunu belirtti. 
     
     -TÜRKİYE-IRAK İLİŞKİLERİ 
     ''Türkiye'nin bize çok yakın olduğunu hissediyoruz'' diyen Hamandi, iki dost ve komşu ülke olarak ikili ilişkilerin her alanda geliştirilmesini arzu ettiklerini söyledi. 
     Saddam'ın bu çerçevede Türkiye'ye büyük önem verdiğini belirten Hamandi, Türkiye için Irak'ta özellikle altyapı, petrol ve doğalgaz alanlarında büyük projelerin olduğunu söyledi. Hamandi, Irak'a ambargonun devam etmesinin Türkiye'ye büyük zarar verdiğini belirterek, ambargo kalktığı zaman bu büyük projelerin hayata geçebileceğine işaret etti. 
     Hamandi, Kuzey Irak'taki muhalif gruplarla Bağdat'ın ilişkilerine yönelik bir soru üzerine de Irak'ı, kuzeyinden güneyine tek toprak olarak gördüklerini belirterek, Amerika'nın bölge insanlarının Irak'a yakınlaşmasını engellediğini kaydetti. Hamandi, 1996 yılında taraflar arasında merkeze bağlı kalmak şartıyla eski duruma dönmek üzerine bir anlaşmaya yaklaşıldığını, ancak Amerika'nın bu anlaşmaya da engel olduğunu belirtti. 
     Türkiye'nin Kuzey Irak politikasına da değinen Hamandi, ''temennimiz Türkiye'nin, Irak ile komşu olması ve ortak menfaatleri bulunması nedeniyle bizim yanımızda olmasıdır'' diye konuştu. 
     Hamandi, ''Türkiye'nin tutumu en doğru yoldur, adımdır ve destekliyoruz'' dedi. 
     Baas partisinin iktidarda olduğu ikinci ülke olan Suriye ile ilişkilerinin mükemmel olduğunu ifade eden Hamandi, Suriye ile ekonomik ve siyasi ilişkileri geliştirdiklerini ve serbest ticaret anlaşması imzaladıklarını belirtti. 
     İran ile de ilişkileri ''iyileştirmeye çalışıyoruz'' diyen Hamandi, ''İran ile yeni bir sayfa açmak istiyoruz'' dedi. 
     





</TEXT>
</DOC>
