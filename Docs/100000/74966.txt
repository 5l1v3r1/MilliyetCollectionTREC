<DOC>
<DOCNO> 74966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur18.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
70 yaşındaki katile 70 yıl hapis... 
</HEADLINE>
<TEXT>

     İzmit'te, tartıştığı komşularından 2'sini öldürüp 3'ünü de yaralayan eski bir muhtar, toplam 70 yıl hapis 
     cezasına çarptırıldı. 
     Kocaeli 1. Ağır ceza Mahkemesi'ndeki son duruşmada savunmasını yapan Uzunbey Mahallesi'nin eski muhtarı Halil İbrahim Uzuner 70 , ''Oldu bir kere, çok pişmanım. Olay sırasında kendilerini hedef gözeterek değil, gelişigüzel ateş ettim'' dedi. 
     Avukat Cengiz Sarıbay da sanığın, TCK'nın ilgili maddelerindeki indirim hakkından yararlandırılmasını istedi. 
     Mahkeme heyeti, savunmaların ardından verdiği kararda, sanığı toplam 70 yıl 4 ay ağır hapis ve 480 milyon lira da para cezasına çarptırdı. TCK'ya göre, en ağır cezanın 36 yılı geçmeyeceği göz önünde bulundurularak, sanık hakkındaki hapis cezası 36 yıla indirildi. 
     Halil İbrahim Uzuner, cezaya göre toplam 14 yıl 6 ay hapis cezası çekecek. 
     Uzuner, 30 Eylül 1999 tarihinde meydana gelen olayda, Marmara Depremi ardından Uzunçiftlik Beldesi'nin Uzunbey Mahallesi'nde yaptıkları prefabrik konutun penceresini, arsasına doğru açtıkları için tartıştığı komşularına ateş ederek Rahim ve Lütfiye Pınar'ın ölümüne, Salim, Asım ve Ali Pınar'ın da ağır şekilde yaralanmasına neden olmuştu. 
     






</TEXT>
</DOC>
