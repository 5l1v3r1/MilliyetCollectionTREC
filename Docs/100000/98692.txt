<DOC>
<DOCNO> 98692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sonspo11.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın yarın akşamki maçının biletleri kapışılıyor 
</HEADLINE>
<TEXT>

     Galatasaray'ın, İstanbul Atatürk Olimpiyat Stadı'nda Yunanistan'ın Pire Olympiakos takımıyla yapacağı dostluk maçına, sporseverlerin büyük ilgi gösterdiği bildirildi. 
     Galatasaray Kulübü İkinci Başkanı Ali Dürüst, tüm sporseverleri ve özellikle Galatasaraylı taraftarları maça çağırarak, ''Şu ana kadar 30 binin üzerinde bilet satıldı, tüm taraftarlarımızı maça davet ediyoruz'' dedi. 
     80 bin kişilik Atatürk Olimpiyat Stadı'nın test karşılaşmasında, Pire Olympiakos ile çok anlamlı bir karşılaşma yapacaklarını dile getiren Dürüst, şöyle konuştu 
     ''Taraftarlarımız güzel bir yaz gecesinde unutulmaz bir maç seyredecek. Kaçırmamalarını tavsiye ediyorum. Ayrıca rakibimiz Olympiakos da çok güçlü bir ekip. Hem dostluk, hem de mücadele adına mükemmel bir karşılaşma seyredeceğiz. Ayrıca, taraftarlarımız yeni takımlarını İstanbul'da ilk kez seyretme imkanına da kavuşacak.'' 
     
     İETT OTOBÜS KALDIRACAK 
     Galatasaray ile Pire Olympiakos arasında yapılacak dostluk maçı için İETT, 6 noktadan otobüs kaldıracak. 
     İETT, maç günü İstanbul'un Mecidiyeköy, Taksim, Eminönü, Aksaray, Yenibosna ve Bakırköy gibi merkezlerinden saat 16.30'dan itibaren sık aralıklarla otobüsler kaldıracak. Bu otobüsler, maç sonrası da dönüşleri, normal tarifeyle sağlayacak. 
     Karşılaşmanın biletleri, 2, 4 ve 6 milyon lira olan biletleri internetten, biletix ve maç günü Atatürk Olimpiyat Stadı gişelerinden alınabilecek. 
     
     YENİ FORMALAR TANITILACAK 
     Galatasaray Futbol Takımı'nın, 2002-2003 sezonunda giyeceği formaların tanıtımı yarın yapılacak. 
     Reina Gece Kulübü'nde gerçekleştirilecek olan tanıtımda Galatasaray Yönetim Kurulu, sarı-kırmızılı ve Pire Olympiakoslu futbolcular da hazır bulunacak. 
     





</TEXT>
</DOC>
