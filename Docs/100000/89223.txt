<DOC>
<DOCNO> 89223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko12.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell'den 13.8 milyon abone hedefi... 
</HEADLINE>
<TEXT>

     Turkcell, ilk çeyrekte 511 bin artışla 12,7 milyona ulaşan abone sayısını 2002 yılı sonunda 13,8 milyona çıkarmayı hedefliyor. 
     Turkcell Genel Müdürü Muzaffer Akpınar, A.A muhabirine yaptığı açıklamada, pazar payı hedefi konusunda rakam söylemenin mümkün olmadığını, ama strateji olarak yeni abone alma pazarında da liderliklerini devam ettireceklerini söyledi. 
     Akpınar, '' Maliyetler de bu arada bizim için önemli diyoruz. 
     Dolayısıyla şu ana kadar ki kümüle pazar payımızdan aylık bazda birkaç puan kaybedersek çok üzülmeyiz'' dedi. 
     Akpınar, Mart ayı sonu itibariyle 12,7 milyon aboneye ulaştıklarını bildirerek, ''Sene başında 1 milyon yeni abone demiştik. 
     Gördük ki mevcut durum, bunun çok daha ötesinde hızlı gidiyor ve bizim yeni pazardan aldığımız pay yüksek. Dolayısıyla yıl sonu için en son yatırımcılarımıza verdiğimiz rakam 13,8 milyon net abonedir'' dedi. 
     Şirkette geçen yıl oluşan 646,7 trilyon liralık zararın bu yıl kapatılıp kapatılamayacağı sorusu üzerine de Akpınar, ''Çok çalışıyoruz, elimizden geleni yapacağız. Umudumuz, arzumuz var. Ne kadarına yetecek sene sonunda göreceğiz'' diye konuştu. 
     Akpınar, ulusal dolaşım roaming konusunda şu anda diğer GSM operatörleriyle görüşmediklerini belirterek, ''Hiçbir ilişki yok. 
     zaten bir taraftan dava süreci var, mahkeme süreçleri var. Hem Türkiye'de, hem yurtdışında. Onlar devam ediyor. Şu anda ticari bir görüşme de açık değil. Biz kapatmıyoruz ama bir şekilde yürümüyor. Somut bir adım yok'' diye konuştu. Akpınar, ''Siz roaming isteyen GSM operatörlerinden ne bekliyorsunuz '' şeklindeki bir soru üzerine de, şunları kaydetti ''Biz almak istedikleri ürünün tanımlanmasını istedik. Dedik ki siz ne istiyorsunuz , onu bir tanımlayın, ona göre fiyatı, şartları ticari görüşmeyi devam ettirelim. Şimdi bir mal veya servis satılacaksa bir kere neyin, ne kadar süre için satılacağı, abonelerin kaç tane olduğu, aylık ne kadar tükettikleri, nereden nereye hareket ettikleri, alışkanlıklarının ne olduğu, önümüzdeki senelerde ne kadar abone almak istedikleri veya almayı planladıkları, o süreçte onların yatırım planlarının ne olacağı, mevcut teknolojik altyapılarının ne olduğu bunları vermeleri lazım ki biz kendi network'ümüzü ona göre kullanıma açabilir miyiz, açamaz mıyız, bu kapasite var mı, yok mu Yoksa nasıl bir yatırım yapmamız lazım Bunu görelim. Çünkü mevcut abonelere, 12,7 milyon aboneye, bizim taahhüdümüz var. Belli kalite taahhüdümüz, belli alışkanlıklarımız var ve bu ödün veremeyeceğimiz yegane gerçeğimiz. Dolayısıyla bunları verin diyoruz. Bunları veren yok. 30 günlük süre var, 29. günde hadi artık yapalım roaming diyen bir yazı var. Böyle olmuyor maalesef.'' 
     





</TEXT>
</DOC>
