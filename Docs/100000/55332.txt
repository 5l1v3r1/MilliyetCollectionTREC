<DOC>
<DOCNO> 55332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/soneko11.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuzlayan emlak piyasası hareketlendi..İstanbul'daki ev fiyatları.. 
</HEADLINE>
<TEXT>

     İstanbul'da 17 Ağustos depremi ve krizin ardından talebin düşmesiyle birlikte fiyatları gerileyen emlak piyasasında, hareketlilik gözlendiği bildirildi. 
     RE MAX A.C. Yönetim Kurulu Başkanı Ayşe Coşkun, gayrimenkul piyasasında Eylül ayından bu yana canlılık yaşandığını, özellikle son günlerde dövizdeki gerilemenin de gayrimenkule yönelişi hızlandırdığını vurguladı. 
     Dövizde kalan insanlar için, dolar bazında yarı fiyatına kadar gerileyen gayrimenkullere yatırımın cazip hale geldiğini belirten Coşkun, ekonomik krizden önceki TL bazındaki fiyatlarla, bugünkü fiyatların birbirine çok yakın olduğuna işaret etti. Ayşe Coşkun, şunları söyledi 
     ''Şu an piyasada yaşanan, daha önce yanlarına bile yaklaşamayacakları fiyatlarla satışa çıkan gayrimenkullerin fiyatlarının düşüşüyle birlikte talep görmesidir. Örneğin, Anadolu yakasında daha 1.5 yıl öncesine kadar muhteşem Boğaz manzaralı villalar 2-2.5 milyon dolar iken, bugün 1-1.2 milyon dolardan satılıyor.'' Talep artışının her bölgede görüldüğünü belirten Coşkun, rayiçlerin düşük olduğu Beylikdüzü, Çekmeköy gibi yeni gelişen ya da İstanbul'un dışına doğru genişleyen bölgelerine talebin dikkat çekici olduğunu, deprem endişesi nedeniyle zemini sağlam olduğu belirtilen Boğaz hattının da talep gördüğünü kaydetti. 
     Kiralık talebinde de canlılığın sürdüğünü ifade eden Coşkun, ekonomik kriz nedeniyle uygun fiyatlı ve akaryakıt fiyatlarının yükselişi nedeniyle toplu taşıma araçlarıyla rahat ulaşılabilen bölgelere talep geldiğini belirtti. 
     
     Her cebe uygun konutlar... 
     Bu arada, İstanbul'un çeşitli semtlerinde her cebe uygun fiyatla satılık evler bulabilmek mümkün. 
     Altunizade'de 170 metrekare, 4 oda ve bir salon, şömineli, ebeveynli süper lüks daire 128 milyar liradan satışı çıkarılırken, Anadoluhisarı'nda 282 metrekare arsa içinde 200 metrekare kullanımlı ev 50 bin dolardan, Beylerbeyi Koru'da 320 metrekare arsa içinde 260 metrekare kullanım alanlı deniz manzaralı ev 250 bin dolardan alıcı bekliyor. 
     Bostancı'da 140 metrekare 3 oda ve 1 salonlu, doğalgazlı, kartonpiyerli, otoparklı, daire 63 milyar liradan, Bağat'ta 140 metrekare asansörlü, otoparklı daire 88 milyar liradan, Moda'da 135 metrekare 3 oda ve bir salonlu, asansörlü, kaloriferli daire 65 milyar liradan, Maltepe'de 225 metrekare 4 oda ve bir salonlu, kombili, asansörlü, otoparklı, lüks daire 82.5 milyar liradan satılıyor. 
     Küçükyalı'da 100 metrekare, 2 oda ve bir salonlu, doğalgazlı, lüks dairenin fiyatı 17 milyar lira, 230 metrekare 4 oda ve bir salonlu, deniz manzaralı, asansörlü, kombili lüks dairenin fiyatı 55 milyar lira, Göztepe'de 280 metrekare, dubleks, korumalı, kapalı garajlı ve yüzme havuzlu, deniz manzaralı dairenin fiyatı 240 bin dolar. 
     Avrupa yakasında ise, Etiler'de 230 metrekare deniz manzaralı lüks daire 200 milyar liradan, 1. Levent'te 405-520 metrekare arasında, bahçeli, otoparklı, müstakil villalar 350-550 bin dolardan, Zeytinburnu'nda asansörlü, kombili 120 metrekare daire 35 milyar liradan satılıyor. 
     






</TEXT>
</DOC>
