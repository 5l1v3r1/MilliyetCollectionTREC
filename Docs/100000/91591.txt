<DOC>
<DOCNO> 91591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo11.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin zaferi Alman basınında... 
</HEADLINE>
<TEXT>

     Türkiye'nin, 17. Dünya Kupası'nda yarı finale yükselmesi, Alman basınında bugün de geniş yer aldı. 
     B.Z. Gazetesi, ilk sayfada verdiği haberde, Almanca ve Türkçe olarak ''Tüm Berlin, Türkleri kutluyor'' başlığını kullandı ve İlhan Mansız'ın bir fotoğrafını yayınladı. 
     Gazetenin iç sayfalarında da, ''1-0 - Siz Türkler, bu masal gibi birşey'' başlığıyla verilen haberde, İlhan Mansız'ın Almanya'nın Allgaeu bölgesinde büyüdüğü, daha sonra da Birinci Süper Lig'in gol kralı olarak Dünya Kupası'na gittiği hatırlatıldı. 
     Başlangıçta Şenol Güneş'in ısrarla Hakan Şükür'ü oynattığı ifade edilen haberde, daha sonra İlhan Mansız'ın Hakan Şükür'ün yerine maça girerek, attığı golle milli takımı tarihinin en büyük zaferine ulaştırdığı belirtildi. 
     ''Teşekkürler Türk aslanları'' başlığıyla gazetede verilen diğer bir haberde de, Münih, Paris ve İstanbul'da sevinen Türk vatandaşlarıyla, Cumhurbaşkanı Ahmet Necdet Sezer'in Sevilla'daki AB zirvesinde elinde tuttuğu Türk bayrağıyla bir fotoğrafı yayınlandı. 
     Berliner Kurier Gazetesi de, ilk sayfadan Almanca ve Türkçe olarak, ''Birlikte finali hayal ediyoruz'' başlığıyla verdiği haberde, Almanya Milli Takımı'nın ''Seul cehennemine gittiğini'', Türk Milli Takımı'nın ise bir kez daha ''Brezilya'yı sambaya davet ettiği'' belirtildi. Gazetenin spor sayfasında da, ''Tarihi gün Teknik direktör Güneş, İlhan Mansız ile yaptığı değişiklikle galibiyeti getirdi'' başlığıyla verilen haberde, Hasan Şaş'ın, gol atması için Hakan Şükür'e yeteri kadar pas verdiği, ancak Hakan'ın bu fırsatlardan yararlanamadığı görüşüne yer verildi. 
     Gazetede, ''Senegal Büyükelçisi bile Türkler ile birlikte 1-0'ı kutladı'' başlığıyla verilen haberde, Senegal'in Berlin Büyükelçisi Paul Badji'nin, maçı Türkiye'nin Berlin Büyükelçisi Osman Korutürk, Berlin Eyaleti Eğitim ve Spor Bakanı Klaus Böger ve Birlik 90 Yeşiller Partisi Federal Meclis Milletvekili Cem Özdemir ile birlikte izlediği hatırlatıldı. 
     Bild am Sonntag Gazetesi de, ilk sayfasında, ''Yarı finale hoşgeldiniz. Almanya, Türkçe coşuyor'' başlığına yer verdi. Gazetenin spor sayfasındaki başlıkda, ''vay canına'' anlamına gelen ''Donnerwetter'' sözcüğü değiştirilerek ''Dönerwetter - Türkler yarı finalde'' biçiminde aktarıldı. 
     A Milli Takım'ın Brezilya'dan rövanşı almak istediğine de işaret edilen haberde, Senegalli'lerin de, ilk kez çeyrek finale ulaştıkları için sevinçli oldukları kaydedildi. 
     Diğer bir haberde de, Türk Milli Takımı'nda oynayan bazı futbolcuların Almanya'da da top oynadıklarına dikkat çekilerek, ''Dünya Kupası'nın Türk kahramanları - Neden hiçbiri Almanya için top koşturmuyor '' başlığına yer verildi. 
     Gazetenin arka sayfasında da, Türk vatandaşlarının birçok sevinç fotoğraflarına ve milletvekili Cem Özdemir ile Öger Tur Yönetim Kurulu Başkanı Vural Öger'in sözlerine yer verildi. 
     Özdemir, Türkiye'nin ve Almanya'nın yarı finale yükselmesinden dolayı çok mutlu olduğunu ifade ederek, ''Her iki takım da finale kalırsa, o zaman zor bir kararla karşı karşıya kalacağım. Ama Almanya kupayı 3 kez aldı, bu nedenle Türkiye'yi daha çok tutarım. Türkiye şampiyon olsun'' diye konuştu. 
     Öger de, ''Türkiye, Dünya Şampiyonu olacak. Senegal'e karşı çok iyi oynadık. Yarı finalde de Brezilya'yı kupadan eleyeceğiz. Almanya da Güney Kore'yi yener ve böylece herkesin düşlediği final maçı gerçekleşir. Gerçi yıllardan bu yana Alman vatandaşıyım, ama böyle bir finalde kalbimin tümüyle Türkiye'den yana atmasından dolayı Alman vatandaşlarımdan özür dilerim'' dedi. 
     Berliner Morgenpost Gazetesi de spor sayfasında, ''Joker İlhan Mansız, Türklerin kahramanı oldu'' başlığıyla verdiği haberde Güneş'in, ''Bu başarının ülkemizin tarihindeki en önemli günlerden biri olduğunu biliyorum'' biçimindeki sözleri aktarıldı. 
     Güneş, kötü oynadığı gerekçesiyle eleştirilen Hakan Şükür'ü de savunarak, ''Hakan, Türkiye'nin sahip olduğu en iyi futbolculardan biri. Bugün yalnızca kötü bir günündeydi. Brezilya ile yarı finalde yeniden karşılaşacak olmamız, ne kadar güçlü olduğumuzu gösteriyor. 
     İlk maçı hakemin yanlış kararıyla kaybetmiştik. Şimdi şansımız yarı yarıya'' diye konuştu. 
     





</TEXT>
</DOC>
