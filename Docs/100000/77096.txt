<DOC>
<DOCNO> 77096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun19.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron ''Operasyonlar Filistin milisleri yok edilene kadar sürecek'' 
</HEADLINE>
<TEXT>

     İsrail Başbakanı Ariel Şaron, Filistin Devlet Başkanı Yaser Arafat'ı ''terör rejimi'' kurmakla suçladı. 
     Şaron, İsral parlamentosunda yaptığı, İsrailli Arap milletvekillerince sık sık kesilen konuşmasında, Arafat'ın, İsraillileri dışarı sürmek isteyen ''katil çetelerinin'' lideri olduğunu öne sürerek, ''Arafat, denetimindeki bölgelerde terör rejimi kurdu'' dedi. 
     İsrail Başbakanı, ''Katil çetelerinin bir lideri var. Onları bizim üstümüze salan kişi Filistin Yönetimi'nin lideri Yaser Arafat'tır'' diye konuştu. 
     Batı Şeria'daki askeri harekatın, ABD'nin derhal çekilmeleri talebine rağmen, Filistinli milisler yok edilinceye kadar süreceğini söyleyen Şaron, operasyon sona erdikten sonra askerlerinin tampon bölgelere çekileceğini belirtti. 
     Şaron, tüm dünyaya, Beytüllahim'deki Nativitas İsa'nın doğumu 
     Kilisesi'nde bulunan Filistinlilere teslim olmaları için ısrar etmesi çağrısında bulunarak, ''onlar teslim oluncaya kadar İsrail askerlerinin kuşatmasının süreceğini'' kaydetti. 
     İsrail'in, Filistin topraklarında sürdürdüğü operasyonlar ve Arafat'ı Ramallah'taki karargahında kuşatması 11. gününde devam ediyor. 
     
     "Arap Liderlerle Barış zirvesi istiyoruz" 

     İsrail Başbakanı Ariel Şaron, Arap liderlere barış zirvesi çağrısında bulundu. 
     Şaron, İsrail Parlamentosu Knesset'teki konuşmasında, Ortadoğu'da barışı görüşmek için ''ılımlı ve sorumluluk sahibi'' Arap liderlerle ''herhangi bir yerde ve koşulsuz'' olarak biraraya gelmek istediğini söyledi. 
     İsrail Başbakanı, bu yönde bir girişimi bölgede temaslarda bulunacak ABD Dışişleri Bakanı Colin Powell ile müzakere edeceğini de ifade etti. 
     İsrail'in işgal ettiği topraklardan çekilmesi karşılığında kapsamlı barış öngören Suudi planının olumlu unsurları bulunduğunu belirten Şaron, ancak İsrail'in Filistinli mültecileri kabul etmeyeceğini kaydetti. Şaron, Filistin halkıyla savaş istemediğini söyledi ve Filistinlilere ''mevcut yönetimi devirerek, terörün kökünü kazımaları'' çağrısında bulundu. 
     Şaron, koalisyon hükümetine iki yeni partinin daha katılacağını söyleyerek, parlamentodan güvenoyu istedi. 
     İsrail Başbakanı bu partilerin, Batı Şeria ve Gazze Şeridi'ndeki Yahudi yerleşim faaliyetlerini destekleyen Ulusal Dinci Parti ve eski Dışişleri Bakanı David Levi'nin lideri olduğu Gesher partisi olduğunu belirtti. 
     Şaron, eski bir general olan Ulusal Dinci Parti lideri Ephraim Eitam ile Levi'ye devlet bakanlığı verileceğini kaydetti. 
     






</TEXT>
</DOC>
