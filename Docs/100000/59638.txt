<DOC>
<DOCNO> 59638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur11.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gemi kazasında ölenlerin sayısı 6'ya çıktı 
</HEADLINE>
<TEXT>

     Antalya'nın Kemer İlçesi'nin Kiriş mevkii açıklarında meydana gelen gemi kazasında ölü sayısının 6'ya çıktığı bildirildi. 
     Kemer Liman Başkanı Oktay Kurum, ölü sayısının 6'ya çıktığını söyledi. Kurum, Gürcistan bandıralı kuru yük gemisinin sabah saat 08.00 sıralarında, Kemer'in 8 mil güneyinden,makina dairesinde arıza olduğuna dair ''S.O.S'' verdiğini kaydederek, bu andan itibaren gemiyi kurtarmak için girişimlere başlandığını, ancak geminin kayalara çarparak battığını bildirdi. 
     Kurtulan gemi kaptanı Yunan Polizois Galanis'in sağ kurtulduğunu ve çelişkili ifadeler verdiğini belirten Kurum, gemideki yabancı uyruklu yolcuları nereden aldığını da söylediğini kaydetti. 
     Antalya Valisi Ertuğrul Dokuzoğlu, eldeki bilgilere göre, Kemer'deki gemi kazasında halen 51 kişinin kayıp olduğunu bildirdi. 
     Vali Dokuzoğlu, kazada 6 kişinin öldüğünü, 6'sı mürettebat olmak üzere 32 kişinin de kurtarıldığını söyledi. 
     Dokuzoğlu, kurtulanların ifadelerine göre, batan gemide mürettebat dahil toplam 83 kişinin bulunduğunu, ölenler ve kurtarılanların dışında 51 kişinin de kayıp olduğunu belirtti. 
     Bölgede kurtama çalışmasını organize eden Antalya Sahil Güvenlik Grup Komutanı Deniz Kıdemli Yüzbaşı Can Karaca da, gemideki yolcuların, Yunanistan'ın Pire limanına gittiklerinin sanıldığını kaydetti. Karaca, kurtulan bir Pakistanlı'nın, batan geminin ambarında kilitli yolcuların da bulunduğunu söylediğini belirtti. Karaca, yağmur ve lodos nedeniyle şu an arama çalışmasına ara verildiğini belirterek, hava şartlarının düzelmesiyle birlikte çalışmalara yeniden başlanacağını söyledi. 




</TEXT>
</DOC>
