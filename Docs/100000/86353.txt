<DOC>
<DOCNO> 86353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun30.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanlılar Sismik'i yakından izliyorlar 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, bilimsel çalışmalar için denize açılan araştırma gemisi ''Sismik'i yakından izlediklerini ve bu aşamada herhangi bir sorun bulunmadığını'' söyledi. 
     Beglitis, yaptığı basın toplantısında, sorular üzerine Sismik'in bu ana kadar uluslararası kurallar çerçevesinde davrandığını vurguladı. 
     Beglitis, ''Gemiyi, Kıbrıs Rum Kesimi ile birlikte yakından izliyoruz, eğer uluslararası kuralların dışına çıkarsa uluslararası teşkilatlar nezdinde verebileceğimiz tepkileri inceleyeceğiz'' dedi. 
     Bu arada, Yunanistan Savunma Bakanı Yannos Papandoniu, ''Yunanistan'ın Sismik'in çalışmaları çerçevesinde gelişebilecek her türlü olasılığa karşı hazır olduğunu'' söyledi. 
     Papandoniu, ''Kıbrıs Yedek Komandolar Derneği'' temsilcilerini kabulünden sonra yaptığı açıklamada, Rum Kesimi ile Yunanistan arasındaki ''Ortak savunma doktrininin'' yürürlükte olduğunu vurguladı. 
     Doktrinin, Rum Kesimi'ne yapılan herhangi bir saldırının Yunanistan'a yapılmış kabul edilmesini temel aldığını kaydeden Papandoniu, ''Umarım, doktrinin yaşama geçirilmesi gereksinimi doğmaz'' dedi. 
     Atina'nın Rum Kesimi'nin AB üyeliğinin siyasi sorunun çözümünden bağımsız olduğu ''Gerçeği'' noktasından hareket ettiğini de belirten Papandoniu, ''Ancak, biz her türlü olası gelişmeye karşı hazırız'' dedi. 
     





</TEXT>
</DOC>
