<DOC>
<DOCNO> 78750 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur30.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler geliyor.. 
</HEADLINE>
<TEXT>

     Çin'in Türkiye'yi tatile gidilebilecek ülkeler listesine almasının ardından, ilk Çinli turist kafilesinin 18 Nisan'da İstanbul'a geleceği bildirildi. 
     Atatürk Havalimanı Dış Hatlar Terminali İşletmecisi Tepe Akfen Vie TAV Konsorsiyumu'ndan yapılan yazılı açıklamada, Çin'den Türk Hava Yolları'nın Şanghay-Pekin seferiyle gelecek ilk turist kafilesinin, Perşembe günü saat 04.50'de İstanbul'da olacağı belirtildi. 
     TAV'ın, Çinli yolcuların terminaldeki hizmetlerden daha rahat ve kolay şekilde yararlanmaları için bazı hazırlıklar yaptığı ifade edilen açıklamada, konukların, bir yıldır Çince dersi alan personel tarafından bu dilde ''hoşgeldiniz'' yazısı, çeşitli promosyon ürünleri ve çiçeklerle karşılanacağı kaydedildi. 
     Açıklamada, personelin, ayrıca yolcularla birebir ilgilenerek terminal içerisinde rehberlik hizmeti vereceği vurgulandı. 
     TAV'ın açıklamasına göre, ayrıca terminale, Çinli yolcuların özellikle tuvalet, postane, gümrük, vize, pasaport gibi noktalara kolay ulaşabilmeleri için 22 adet yönlendirme tabelası yerleştirildi, gidiş katında hizmet veren Çin restoranlarındaki yemek çeşitleri de artırıldı. 
     Terminalde ücretsiz dağıtılan ''The Gate'' dergisinde ise Türkiye, İstanbul ve terminali tanıtan Çince makalelere yer verilecek. 
     





</TEXT>
</DOC>
