<DOC>
<DOCNO> 89361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/spo15.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası'ndan Notlar 
</HEADLINE>
<TEXT>

Elçiye protesto      FEDERASYON Başkanı Haluk Ulusoy, dün akşam Türkiye’nin Seul Elçisi Tomur Bayer’in verdiği resepsiyona katılmadı. Bu protesto ile ilgili olarak gazetecilerin sorularını yanıtlayan Ulusoy, "Neden gideyim Bize hoşgeldiniz bile demeyen, ilgilenmeyen bir elçinin davetine katılmam asla söz konusu olamaz" diyerek tepkisini gösterdi. 
     
Kim’in işi bitti      BREZİLYA - Türkiye maçındaki kötü yönetimiyle tüm Dünya’nın tepkisini alan ve yerden yere vurulan Koreli hakem Kim Young’a gözlemciler tarafından düşük puan verildi. Gözlemcilerin raporunu dikkate alan FİFA Hakem Komitesi’nin, Kim Young’a önümüzdeki yıllarda sadece dördüncü hakem olarak görev vereceği belirtildi. 
     
Pişman değiliz’      FİFA Hakem Komitesi Başkanı Şenes Erzik, Dünya Kupası Finalleri’nde görev yapan hakemlerle ilgili eleştirileri yanıtladı. Erzik, "36 hakemi de ince eledik, sık dokuduk. Çeşitli kriterleri ön plana çıkardık ve görev verdik. Pişman değiliz. Brezilya maçının hakemiyle ilgili yorum yapamam" ifadelerini kullandı. 
     
Friedel efsane      ABD’NİN başarılı file bekçisi, eski Galatasaraylı Friedel, G.Kore maçında kurtardığı penaltı ile tarihe geçti. Friedel, 1 - 1 biten ve ABD’nin bir sonraki tur için avantaj yakaladığı kurtarışla, 1990’dan bu yana oyunun normal süresinde penaltı kurtaran ilk kaleci olma özelliğini kazandı. 
     
Oliveira sakatlandı      PORTEKİZ Teknik Direktörü Antonio Oliveira, "görünmez kazanın" kurbanı oldu. Yardımcı antrenör Jose Romao ile öğle yemeği sonrası yürüyüşe çıkan 43 yaşındaki Oliveira, tökezleyip düşünce ayak bileğinden sakatlandı. 
     
Kanu yok      DÜNYA Kupası’nda ikinci tur şansını, maçlarını tamamlamadan kaybeden Nijerya’da Nwankwo Kanu, İngiltere karşılaşmasında sakatlığı nedeniyle forma giyemeyecek. Yıldız oyuncunun, sol ayağından sakatlandığı açıklandı. 
     
Inamoto kovuldu      JAPONYA’NIN kupada parlayan futbolcularından Junichi Inamoto, kulübü Arsenal tarafından serbest bırakıldı. Japonya’da büyük bir şaşkınlıkla karşılanan haber sonrası gazeteler, "Inamoto kovuldu " diye manşet attı. 
     
Taraftar komada      GÜNEY Kore’nin Jeonju kentindeki Portekiz - Polonya maçında tribünden düşerek kafatası kırılan bir İngiliz taraftarın komaya girdiği açıklandı. Aynı maçta tribünlerin üzerine düşen bir Polonyalı taraftar da tedavi altına alındı. 
     
Holigan aranıyor      İNGİLTERE’NİN Kaptanı David Beckham, Dünya Kupası’nda holiganların yokluğunun hissedildiğini söyledi. Beckham, "İngiliz seyircilerin çıkarmış olduğu bir olay yok. Tabii bu da maçlara gelen futbolseverlerin tedirgin olmasını da ortadan kaldırıyor. Çok sevindirici bir olay" dedi. 
     
Kuralar Seul’de      2002 Dünya Kupası’nda grup maçları tamamlanırken, eşitliğin, karşılaşmaların sonuna kadar sürmesi durumunda yapılacak kura çekiminin yeri Seul olarak belirlendi. Grupta bir ya da birden fazla takımın eşit puana sahip olması, averajlarının ve aralarında oynadığı maçların sonuçlarının da denk olması durumunda bir gönüllü, maçların bitiminden 60 dakika sonra kurayı çekecek. 
     
Fırtına geliyor      JAPONYA’DAKİ meteoroloji uzmanları, önümüzdeki günlerde meydana gelebilecek tayfun için Dünya Kupası Organizasyon Komitesi’ni uyardı. Yetkililer, ülkede Dünya Kupası karşılaşmalarının oynandığı şehirlerin de etkisi altına gireceklerini umdukları tayfun ve fırtınalar için organizatörlere uyarıda bulundular. 
     



 SPOR 

































</TEXT>
</DOC>
