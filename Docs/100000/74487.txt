<DOC>
<DOCNO> 74487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun23.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da eşcinselliği eleştiren imama para cezası isteniyor 
</HEADLINE>
<TEXT>

     Hollanda'da, eşcinselliği hastalık olarak nitelendirdiği suçlamasıyla yargı önüne çıkarılan Faslı bir imam hakkında, 1200 euro para cezası talebinde bulunuldu. 
     Rotterdam'da görevli Faslı imam El Mumni, geçen yıl katıldığı bir televizyon programında, eşcinselliği, bulaşıcı bir hastalık olarak nitelendirmiş ve gençler arasında hızla yaygınlaşma eğilimi gösterdiğini belirterek, bu durumun toplum için büyük tehlike oluşturduğunu savunmuştu. 
     Faslı imam, bugün çıkarıldığı Rotterdam Mahkemesi'nde, sözlerinin yanlış tercüme edildiğini, kendisinin eşcinselliği hastalık olarak değil, doğru yoldan ''sapma'' olarak gördüğünü, programı hazırlayanların bu yöndeki sözlerini yanlış tercüme ederek kendisinin haksız yere suçlandığını belirtti. 
     Savcılık ise iddianamesinde, Faslı imamın toplumun hoşgörü sınırlarını zorladığını bildirdi ve yalnızca para cezasına çarptırılmasını istedi. 
     Faslı imamın geçen yıl Mayıs ayında televizyonda yayımlanan açıklaması, toplumda büyük yankı bulmuş ve 50'ye yakın kuruluş, imam hakkında ayırımcılık yaptığı suçlamasıyla mahkemeye başvurmuştu. Mahkemenin kararını 2 hafta sonra açıklaması bekleniyor. 
     






</TEXT>
</DOC>
