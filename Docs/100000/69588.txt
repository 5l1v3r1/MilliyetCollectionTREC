<DOC>
<DOCNO> 69588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun22.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski NBA yıldızına cinayet suçlaması.. 
</HEADLINE>
<TEXT>

     Eski profesyonel basketbol yıldızı Jayson Williams, ''tedbirsiz davranarak ölüme sebebiyet vermekten'' suçlanıyor. 
     Bir zamanlar New Jersey Nets takımında oynayan 34 yaşındaki Williams, New Jersey'deki evinde bir limuzin şoförünün vurularak öldürülmesiyle ilgili olarak dün sabah Kingwood bölgesinde polise teslim oldu. 
     Hunterdon County savcı vekili Steven Lember, 5 ila 10 yıl hapis cezasıyla karşı karşıya bulunan ve 250 bin dolar kefaletle serbest bırakılan Williams'a, yeni suçlamalar yöneltme olasılığı göz önünde tutularak soruşturmanın derinleştirildiğini söyledi. 
     Polis, 14 Şubat'ta göğsünden vurularak öldürülen 55 yaşındaki Costas Christofi'nin cesedini, Williams'ın New Jersey'in kuzeybatısında Alexandria kasabasındaki 40 odalı malikanesinde bir yatak odasında buldu. 
     Yetkililer, önce bunun bir intihar olduğunu düşündü, ancak adli tıp incelemesinde olayın bir cinayet olduğu sonucuna vardı. 
     Williams'ın, Pennsylvania eyaletindeki Bethlehem bölgesinde bir Harlem basketbol oyunundan sonra kendisi ve arkadaşlarını eve götürmesi için Christofi'yi kiraladığını söyleyen Lember, evde Williams, kardeşi, aralarında 2 çocuğun da bulunduğu 11 kişi ve şoförün bulunduğunu kaydetti. 
     Cinayette kullanılan silahın Williams'ın silah koleksiyonuna ait olduğunu ve polisin diğer 8 silaha da el koyduğunu belirten Lember, şoförün olay yerinde hemen öldüğüne inandığını söyledi. 
     Williams'ın avukatı Joseph Hayden ise Christofi'nin ölümünün trajik bir kaza olduğunu savunarak, savcılığın müvekkilini ''tedbirsiz davranarak ölüme sebebiyet vermekten'' suçlasa bile, tam ve adil bir yargılamadan sonra olayın kaza olduğunun açığa çıkacağından emin olduklarını belirtti. 
     Eski basketbol yıldızı, yaşamının anlatıldığı ''Loose Balls'' adlı kitapta silahlar konusunda dikkatsiz olduğunu kabul etmiş, kitapta, Williams'ın arkadaşı Wayne Chrebet'i az daha vuracağı anlatılmıştı. 
     






</TEXT>
</DOC>
