<DOC>
<DOCNO> 91677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/spo02.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne sevgi ah 
</HEADLINE>
<TEXT>

Fenerbahçe’nin yeni yıldızı Ortega’yı, havalimanında binlerce Sarı-Lacivertli taraftar karşıladı. Yoğun ilgi panik yarattı, Arjantinli futbolcu izdihamda ezilme tehlikesi yaşadı 
     YUSUF KOBAL 

     Gümrüğe girdiler 
     FENERBAHÇE’NİN aylardır beklediği Arjantinli Ortega, dün İstanbul’a geldi. Havalimanında binlerce Sarı - Lacivertli taraftar, Ortega’yı karşılamak için toplandı. Güvenlik güçlerinin yetersiz olması nedeniyle, yıldız futbolcu daha uçaktan inmeden ortalık birbirine girdi. Polis kordonunu aşan taraftarlar, gümrük sahasına kadar ilerledi. Ardından, Arjantinli futbolcunun gelişiyle birlikte büyük bir hareketlilik yaşandı, geliş kapısı karıştı. 
     
     Tehlikeli çember 
     ÇEVRESİNDE sadece beş koruma polisiyle dışarı çıkan Ortega, Sarı - Lacivertli taraftarların yoğun ilgisi karşısında tehlikeyle burun buruna kaldı. Etrafındaki sevgi çemberi giderek daralan yıldız futbolcu, kendisine dokunmak isteyen taraftarların itişmesi nedeniyle ezilme tehlikesi yaşadı. Ortega’nın yüzündeki gülücükler bir anda endişe dolu bakışlara dönüştü. Menajerleri, yıldız futbolcuya nefes aldırabilmek için, sağa - sola saldırmak zorunda kaldı. 
     
     Yunuslar görevde 
     HAVALİMANINDAN zorlukla çıkan Ortega, menajerleriyle birlikte kulübe geldi. Taraftarların yoğun ilgisi, burada da devam etti. Kapıda bekleyen Ali Yıldırım, Murat Özaydınlı ve Serkan Acar, yıldız futbolcuya, ellerindeki çiçekleri bile veremediler. Taraftarların sayısının artması üzerine Kadıköy Emniyet Müdürlüğü Ortega’yı koruması için özel bir motosikletli yunus timi görevlendirdi. Arjantinli futbolcu, "İstanbul’u sevdim. Beni karşılayan taraftarlara minettarım. Bu ilgi benim için büyük bir sürpriz oldu" dedi. 
     
Transferler donduruldu      FENERBAHÇE Başkanı Aziz Yıldırım, Almeyda ve Silva transferlerini bir süreliğine askıya aldı. Bankacılık Denetleme Kurulu’nun Pamukbank’a elkoyması, Yapı Kredi Bankası’nın da yönetimini değiştirmesi nedeniyle, maç yayınlarını elinde bulunduran Digiturk firmasının içine düştüğü durum Fenerbahçe yönetimini endişelendirdi. Almeyda 22, Silva ise 10 milyon dolara mal olacağı için bu iki transfer de askıya alındı. 
     
Fenerbahçe’de işbaşı      FENERBAHÇE, 2002 - 2003 sezonunun hazırlıklarına bugünden itibaren başlıyor. Teknik Direktör Werner Lorant yönetiminde, bu sabah Samandıra Tesisleri’nde toplanacak olan Sarı - Lacivertliler, daha sonra Acıbadem Hastanesi’nde sağlık kontrolünden geçecek. İki gün İstanbul’da çalışacak olan Fenerbahçe, çarşamba günü Almanya’ya gidecek. İkinci kamp çalışması ise Avusturya’da yapılacak. 
     



 SPOR 




































</TEXT>
</DOC>
