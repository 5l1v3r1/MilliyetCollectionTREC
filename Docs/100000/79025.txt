<DOC>
<DOCNO> 79025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/spor/yurundul.html </URL>
<DATE> 2002/04/18/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kazanırken görmek 
</HEADLINE>
<TEXT>

     Avrupa’daki son Dünya Kupası hazırlık maçımızı dün gece Şili ile yaptık. Çok uzun aradan sonra bir özel maçta ilk galibiyetimizi elde ettik. 
     Şenol Güneş, bu karşılaşmaya dörtlü defans uygulamasıyla başladı. İleride Hakan’ın partneri olarak da İlhan’a görev verdi. Oyuna tempolu ve presli başladık. Ancak çok kısa sürdü. Şili’nin kalabalık alan savunması karşısında fazla pas hataları gündeme geldi. Alışılmış biçimde hücumda genişlik bulamayınca ofansif gücümüz düştü. Takım savunmasında arızalar şekillendi. Bilhassa Tugay’ın ön liberoda defansın ortasındaki arkadaşlarıyla gereken bütünleşmeyi sağlayamayışı sıkıntılar yarattı. Uzun bir bölüm oyunu kontrol edemedik. Şili’nin biraz risk almaya başlamasını ani bir pozisyonda iyi değerlendirdik. Defansları önde yakalandığında uzun bir topta Hakan - İlhan yardımlaşması bize skor avantajı getirdi. Bunun rahatlığıyla devrenin son bölümünde daha etkili ataklar yaptık. 
     İkinci yarıda Şili bizim üstümüze geliyordu, çünkü yenik durumdaydılar. Karşı alanda elverişli bir ortam vardı. Ama bir türlü organize çabuk ataklar geliştiremedik. Zaman zaman da tehlikeler yaşadık. Sonra yapılan oyuncu değişiklikleri, bilhassa Ümit Özat ile Abdullah girdikten sonra takımımız kaostan çıktı. Ve hazırlanışı ile yapılışı güzel bir golle farkı ikiye çıkarıp, oyunu kontrolümüz altında tamamladık. Dün geceki maçı kazanarak moral depoladık. Ama önemli olan kazanırken eksikliği görmek. Öncelikle kalabalık savunmalara karşı hücum etkinliği sağlayamıyoruz. Orta sahamıza baskı uygulandığında çok top kaybediyoruz. Kontrollu anlayışta rakibin takım savunmasını arızaya uğratamıyoruz. Ayrıca dörtlü defans ve üçlü defans arasında hangisini uygulayacağımız konusunda kararsız kalıyoruz. Örneğin Ekvator müsabakasında dörtlü defans uyguladık, Kore karşısında üçlüye döndük, dün gece de maç içinde değiştirdik. 
     Bu arada her zaman vurguladığımız gibi hakemle uğraşmak ve rakibe kasıtlı hareketler başımızı ağrıtacak bir sorun. Dün gece de Emre oyun durduğunda rakibine tekme attı. Hollandalı hakem hoşgörülü davrandı, ama bu hareketin puan maçında karşılığı açık kırmızı karttır. 
     



 SPOR 

























</TEXT>
</DOC>
