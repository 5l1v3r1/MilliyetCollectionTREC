<DOC>
<DOCNO> 85859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun05.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'yi terör alarmıyla karıştıran Ebu Zübeyde doğru mu söylüyor 
</HEADLINE>
<TEXT>

     Terörist El Kaide örgütünün yakalanan en üst düzeydeki yetkilisi Ebu Zübeyde'nin verdiği her istihbarat ABD'de terör alarmına yol açarken, bilgilerin güvenilirliği de tartışma konusu oldu. 
     Son dönemde, New York'taki Özgürlük Heykeli'nden Brooklyn Köprüsü'ne, alışveriş merkezlerinden bankalara, süpermarketlerden sıradan çok katlı apartmanlara yönelik yapılan terör uyarılarının, Ebu Zübeyde'nin istihbaratına dayandığı belirtiliyor. 
     Bu bilgilerin doğruluğunu tespit etmek mümkün olmasa da Amerikalı yetkililer, ''işi şansa bırakmamak için'' gereken önlemleri alıyor ve kamuya terör uyarılarında bulunuyor. 
     Basında çıkan haberlere göre, bazı Amerikalı istihbarat uzmanları, Ebu Zübeyde'nin, Amerikan makamlarını ''oyuncak ettiği''ni ve her söylediğiyle terör alarmına neden olduğunu düşünüyor. Ancak bazı yetkililere göre, Ebu Zübeyde'nin verdiği kimi bilgiler, başka kaynaklardan da doğrulandığı için tedbir almaktan kaçınılmıyor. 
     Terörist Usame bin Ladin'in en yakınlarından olan Ebu Zübeyde, Mart ayında Pakistan'da düzenlenen bir operasyonda ağır yaralı olarak ele geçirilmişti. 
     Amerikan basınına göre, El Kaide'nin, ''kirli bomba'' adı verilen ve basit bir düzenekle radyoaktif madde yayan bir silahı ürettiği ve 11 Eylül'de Pennsylvania'da yolcuların düşürmeyi başardığı kaçırılan uçağın Beyaz Saray'ı hedef aldığı yönündeki bilgileri de Ebu Zübeyde verdi. 
     İstihbarat uzmanlarına göre, Ebu Zübeyde'den bu bilgiler ''işkence'' yaparak alınmıyor, ancak akıl oyunları, yaraları için kullanılan ağrı kesicilerin dozunun azaltılması veya ailesinin tehdit edilmesi gibi yöntemlerle konuşturuluyor. 
     ABD Federal Soruşturma Bürosu FBI Başkanı Robert Mueller, ''yeni bir saldırı kaçınılmaz'' uyarısında bulunmuştu. Mueller, kısa süre önce yaptığı açıklamada, İsrail'deki intihar bombacılarınınkilere benzer saldırıların ABD'de de düzenlenebileceğini kaydetmişti. 
     





</TEXT>
</DOC>
