<DOC>
<DOCNO> 82966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/spor/spo19.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Aydın’dan altın      SAMSUN’DA yapılan 14. Erkekler ve 13. Bayanlar Avrupa Tekvando Şampiyonası’nda 78 kiloda Bekir Aydın altın madalya kazandı. Aydın finalde Azeri Umudov’u 4-1 mağlup ederek şampiyonluğa ulaştı. Bayanlarda yarı finalde rakiplerine yenilen artı 72’de Arzu Er ve 59’da Zeynep Murat, bronz madalyada kaldılar. 
     
Arsenal şampiyon      İNGİLTERE Premier Ligi’nde Arsenal, en yakın takipçisi Manchester United’ı Fransız Sylvain Wiltord’un 56. dakikadaki sayısıyla 1-0 yenerek, bitime bir hafta kala 84 puan ve 7 puan farkıyla şampiyonluğunu ilan etti. Tugay’ın 90 dakika oynadığı, Hakan Ünsal’ın yedek beklediği Blackburn, Liverpool’a rakip sahada 4-3 mağlup oldu. 
     
Selçuk altın gibi      ÜÇ büyük kulübün transfer teklifi götürdüğü İstanbulsporlu Selçuk rekora koşuyor. Hatay’dan sezon başında 80 milyar liraya alınan bu oyuncu için yönetim 5 milyon dolar fiyat biçti. Bu arada Sarı - Siyahlılar, Fenerbahçe’nin emektar oyuncusu Uche ile birkaç gün içinde sözleşme imzalayacak. Bekir’in de mukavelesi iki yıl uzatıldı. 
     
Siirt’e ceza      FUTBOL Federasyonu, 2. Lig’de olaylı Siirt Jetpa - Konya maçı nedeniyle ev sahibi ekibi hükmen yenik saydı ve 3 puanını sildi. Siirt sahasındaki ilk maçı da Malatya’da yapacak. FIFA’nın sözleşmesi biten oyuncuların bonservis bedeli olmadan transferine ilişkin kararı da onaylandı. Ligden düşmenin kaldırılması gündeme alınmazken, transfer mevsimi 1 Temmuz - 31 Ağustos, ara transfer ise 1 - 31 Ocak’ta yapılacak. 
     
Federasyondan para ödülü      FUTBOL Federasyonu, UEFA Kupası’na gidecek olan Beşiktaş, Kocaelispor ve Ankaragücü’ne 200’er bin dolar verecek. Bu paranın 100’er bin dolarını federasyon, kalan kısmı da havuzdan karşılanacak. Türkiye Kupası Şampiyonu Kocaelispor’a da ayrıca 200 bin dolar ödenecek. 
     



 SPOR 




























</TEXT>
</DOC>
