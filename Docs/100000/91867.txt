<DOC>
<DOCNO> 91867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/guncel/gun03.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Küçük İskender’in son şiiri Serhat’a 
</HEADLINE>
<TEXT>

Futbolcular hakkında şiir yazmaya son verecek olan Küçük İskender jübileyi varoş duyarlılığına sahip dediği Fenerbahçeli Serhat Akın’la yapacak 
     NURDAN AKINER 

     Önce Emre Aşık, ardından İlhan Mansız, şimdi de Serhat Akın... Şair Küçük İskender, futbocular hakkındaki son şiirini sahaların agresif çocuğu Fenerbahçeli Serhat Akın için yazacak. "Meşin Yuvarlak" dergisine olay yaratacak açıklamalarda bulunan Küçük İskender, Emre, İlhan ve Serhat’ı şu sözlerle tanımladı "Emre’yle birahaneye gider oturur sohbet ederim, İlhan’la bir club’a giderim, ama Serhat’la varoş bir bölgede oturup Trainspotting’de olduğu gibi trenleri sayabilirim. Aradaki farklar bunlar." 
     
     Aşk teklifi değil 
     Serhat’ı varoş çocuklarının duyarlılığına sahip birey ve Fenerbahçeli olduğu için kendine daha yakın bulan Küçük İskender’in futbolda en sevdiği pozisyon röveşata. Şair, futbolcular için yazdığı şiirlerini şöyle tanımlıyor "Bu bir aşk teklifi değil, bir insanın bir insan karşısındaki duruşudur. O şiirler zaten benim onlara yazdığım aşk şiirleri değil, onların gözünden aşkın yorumlanmasıdır." 
     Aslında Küçük İskender, Aşık ve Mansız’la bağlantı kuramamış. Bunun nedeni kendi sözleriyle "Homofobi değil, toplumsal sıkıntı". Şiir yazmaktaki amacı, kareas çıkarmak. Bunu da şöyle açıklıyor "Bir tane kareas çıkartacaksam, bu üç as aynı anda bir hayat kumarbazı olarak benim de belki ceketimin kolunda sakladığım üç gizli astır. Ben de onları bir şekilde kullanmış gibiyim. Onlar aracılığıyla gazetelerin birinci sayfasında benim şiirlerim yayınlandı. Ama benim sayemde de o şiirler onlara gitti. 
     



 GÜNCEL 





















</TEXT>
</DOC>
