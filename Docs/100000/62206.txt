<DOC>
<DOCNO> 62206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/soneko07.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pınar, "ördek eti" üzerinde çalışıyor 
</HEADLINE>
<TEXT>

     Türk mutfaklarında fazla yeri olmayan beyaz hindi etinin üretimini yaparak tüketiciye sevdiren Pınar Gıda Grubu, bu kez de ördek eti üzerinde çalışıyor. 
     Deneme üretimi yapılan ördek eti, şimdilik bazı oteller ile restoranlara veriliyor. 
     Pınar Et Genel Müdürü Zeki Ilgaz, A.A muhabirine yaptığı açıklamada, ördek etinin hindiden daha az verimli olduğunu, bu nedenle maliyetinin daha yüksek olduğunu belirterek, Türk mutfak kültüründe ördek etinin yeni yeni tanınmaya başladığını söyledi. 
     İzmir'de özel bir çiftlikte bin 200 metrekarelik alan üzerinde ördek çiftliği kurulduğunu, çiftlikte Muscovy, Macar ve Fransız Mulard ırkı ördek yetiştiriciliği deneme üretiminin yapıldığını kaydeden Ilgaz, şunları söyledi 
     ''Ördek eti diğer kanatlı kümes hayvanlarının etinden daha kırmızıdır. İçerdiği protein oranının tavuk ve hindi etiyle aynı seviyede olduğu uzmanlar tarafından belirtiliyor. Çok lif ve kalojen içeren ördek eti, sert ve sulu. Ördek eti az doymuş yağ asitleri içerdiğinden, tavuk etine göre daha sağlıklı. '' Türk mutfak kültüründe yeni yeni yer bulan ördek etinin piyasaya doğrudan verilmediğini, sadece bazı özel oteller ile restoranlara üretilen ördek etlerinin gönderildiğini ifade eden Ilgaz, ''Şu an üretimi öğrenme aşamasındayız. Ördek yumurtası ithal ettiğimiz için maliyet henüz yüksek. Yumurta üretimini öğrenip, anaç çiftliği kurarsak, o zaman maliyet düşecek'' diye konuştu. 
     






</TEXT>
</DOC>
