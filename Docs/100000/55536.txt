<DOC>
<DOCNO> 55536 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sontur05.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yağışı sürüyor... 
</HEADLINE>
<TEXT>

     Edirne, Kırklareli ve Tekirdağ'da dün başlayan ve bugün de yer yer tipi şeklinde devam eden kar yağışı, yaşamı olumsuz etkiliyor. Karayollarında buzlanma nedeniyle ulaşımın güçlükle yapıldığı ve karla mücadele çalışmalarının sürdürüldüğü bildirildi. 
     Kar yağışının olmadığı Edirne'de, Köy Hizmetleri Edirne İl Müdürlüğü Karla Mücadele ekipleri, Keşan, Uzunköprü ve Enez ilçelerinde buzlanmaya karşı tuz dökerken, 3 ekip acil durumlar için bekletiliyor. 
     Karayolları ekipleri, Edirne'nin Kapıkule Sınır Kapısı'ndan, Kınalı Köprüsü'ne kadar olan TEM Otoyolu'nda tuzlama çalışmalarını sürdürüyor. Edirne'de son 24 saatte, kar ve buzlanma nedeniyle 22 maddi hasarlı ve yaralamalı trafik kazasının meydana geldiği belirtildi. 
     Kırklareli'de buzlanma nedeniyle ulaşıma kapanan, merkeze bağlı Dereköy, Karadere, Çağlayık ve Şükrüpaşa köy yollarının yeniden ulaşıma açılması çalışmaları sürdürülüyor. Demirköy İlçesi'nde Mahya Tepe, Kofçaz ve Lüleburgaz İlçesi'nde, buzlanma nedeniyle, Karayolları ve Köy Hizmetleri ekipleri tuzlama çalışmalarını sürdürüyor. 
     Tekirdağ'da da, gece yarısı tipi şeklinde yağan kar nedeniyle bazı yollarda aşırı kar biriktiği ve karla mücadele çalışmalarının sürdüğü bildirildi. 
     






</TEXT>
</DOC>
