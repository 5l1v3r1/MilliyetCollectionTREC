<DOC>
<DOCNO> 52605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sondun09.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da etnik gruplar huzursuz... 
</HEADLINE>
<TEXT>

     Afganistan'ın dağlık orta kesimlerinde yaşayan ''Moğol kökenli'' yüzlerce Hazari milis, başkent Kabil'e doğru yürüyüşe geçti. Milisler, Taciklerin egemen olduğu Kuzey İttifakı'nın Kabil ve civarındaki Hazari nüfusa ''zulmetmesini'' önlemek istiyor. 
     Hazarilerin en büyük örgütü Hizb-i Vahdet'in lideri Abdülkerim Halili, AFP muhabirine Kabil'in 40 km batısındaki Jalres kasabasında verdiği demeçte, ''Kabil kapılarına dayanacağız. Bütün isteğimiz, Kuzey İttifakı'nın kabilemizin mensuplarına zulmetmemesi'' dedi. 
     ''Zor kullanarak Kabil'e girmek gibi bir niyetimiz yok'' diyen Halili, civarda güvenliği sağlamakla yetineceklerini kaydetti. 
     Halili, durumun istikrarsız ve belirsiz olduğu Kabil'e Birleşmiş Milletler BM barış gücü konuşlandırılmasından yana olduklarını da belirterek, ''Kabil'de Mavi Bereliler'den başka silahlı adam olmamalı'' diye konuştu. 
     Hizb-i Vahdet lideri, Taliban sonrası dönemde Hazarilere Sünni çoğunlukla eşit haklar tanınması gerektiğini de söyledi. Hazarilerin Afganistan'da en çok kıyım ve zulme uğrayan etnik grup olduğunu anlatan Halili, ''yeni düzenin huzur getirmesini istiyoruz'' dedi. 
     






</TEXT>
</DOC>
