<DOC>
<DOCNO> 82318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/guncel/gun02.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş kavgasına çete müdahelesi 
</HEADLINE>
<TEXT>

Çete aracılığıyla iki kardeşini ölümle tehdit eden işadamı Erdal Tontu ve oğlu gözaltına alındı... 
     ANKARA Milliyet 

     Ankara’nın ünlü işadamlarından Erdal Tontu ve oğlu Kaan Tontu, iki kardeşini ölümle tehdit ettiği gerekçesiyle 5 adamıyla gözaltına alındı. 
     Dörtel tekstil şirketler grubunun sahiplerinden Erdal Tontu, iki gün önce DGM’nin talimatı üzerine gözaltına alındı. Antalya Adora Golf Resort Tatil Köyü ve Ankara Ador Altınel otellerinin de sahibi olan Erdal Tontu’nun kardeşlerini sindirmek amacıyla özel ekip kurduğu belirlendi. Bir dönem Fenerbahçe Kulübü’nün asbaşkanlığını da yürüten Erdal Tontu’nun bir süre önce Antalya’daki otel inşaatıyla ilgili iki kardeşiyle arası açıldı. Kardeşlerden Erol Tontu, Erdal Tontu’nun bu inşaat sırasında kendisine haksız kazanç sağladığını belirterek, durumu düzeltmesini istedi. Erdal Tontu’nun, kardeşlerini Antalyalı ortağı Cemal Ulu ve adamlarına tehdit ettirmeye başlaması üzerine, Erol ve Hanefi Tontu, DGM’ye giderek suç duyurusunda bulundu. İki aylık ön soruşturma sonucunda polis Erdal Tontu’yla birlikte 5 adamını yakaladı. 
     



 GÜNCEL 










</TEXT>
</DOC>
