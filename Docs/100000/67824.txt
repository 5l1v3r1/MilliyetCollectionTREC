<DOC>
<DOCNO> 67824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/soneko09.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk-İş çalışanlarına zam.. 
</HEADLINE>
<TEXT>

     Türk-İş Genel Merkezi ile bölge temsilciliklerinde çalışan 82 işçi adına yürütülen toplu iş sözleşmesi görüşmelerinde uzlaşmaya varıldı. 
     Türk-İş Yönetim Kurulu ile yine Türk-İş'e bağlı Tez Koop-İş Sendikası arasında sürdürülen toplu iş sözleşmesi görüşmelerinde varılan uzlaşmaya göre, ortalama çıplak net 550 milyon lira olan işçi ücretlerine, birinci 6 ay yüzde 15 oranında ve seyyanen 75 milyon lira zam yapılacak. 
     Her iki taraf arasında daha sonra yapılacak görüşmelerde ise işçi ücretlerine 2, 3 ve 4'üncü 6 aylar için yapılacak zam oranları belirlenecek. 1 Ocak 2002 tarihinden itibaren geçerli olacak toplu iş sözleşmesi ile 6 aylık sürede, sosyal haklarda da enflasyon oranında artış sağlandı. 
     Türk-İş Genel Mali Sekreteri Mustafa Kumlu, A.A muhabirine yaptığı açıklamada, konfederasyona bağlı Tez Koop-İş Sendikası ile 82 işçi adına yürütülen toplu iş sözleşmesi görüşmelerinde işçi ücretlerine birinci 6 ay için yapılacak zam konusunda uzlaşmaya varıldığını bildirdi. Kumlu, işçi ücretlerine 2, 3 ve 4'üncü 6 aylar için ise sendika yetkililerinin önümüzdeki günlerde yeniden biraraya gelerek, gelişen ekonomik koşullara göre zam yapacaklarını bildirdi. 
     Mustafa Kumlu, konfederasyon olarak ücretlere birinci 6 ayda yaptıkları zamla işçileri yaşanan ekonomik koşullar karşısında mağdur etmediklerini vurgulayarak, diğer 6 aylar için yapılacak zamlarda da işçinin hakkını koruyacaklarını kaydetti. 
     Bu arada, yine Tez Koop-İş Sendikası ile Türk-İş'e bağlı Türkiye Maden-İş ve Genel Maden-İş sendikaları arasında, bu sendikalarda çalışan toplam 150 işçi adına bir süre önce bağıtlanan toplu iş sözleşme ile de işçi ücretlerine, gerçekleşen enflasyon oranında zam yapılmıştı. 
     






</TEXT>
</DOC>
