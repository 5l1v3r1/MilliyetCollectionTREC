<DOC>
<DOCNO> 70978 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur09.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan'ın kayıp trilyonları için karar yarın 
</HEADLINE>
<TEXT>

     Kapatılan Refah Partisi'nin siyasi yasaklı genel başkanı Necmettin Erbakan ile Şevket Kazan ve Ahmet Tekdal ve SP Lideri Recai Kutan ile AKP'li Abdullah Gül'ün siyasi yaşamları Ankara 9.Ağır Ceza Mahkemesinin yarın açıklanacak kararına bağlı. 
     Bu isimlerin de aralarında bulunduğu Milli Görüşçü 79 sanık, bugünkü değeriyle yaklaşık 6 trilyonu bulan 1997 yılı Hazine yardımını usülsüz harcayarak kamu kurumunu dolandırdıkları gerekçesiyle 8'er yıla kadar ağır hapis cezasına çarptırılmaları istemiyla yaklaşık 3 yıldır yargılanıyor. 
     Son olarak 7 Şubat'ta yapılan duruşmada, 21 RP il başkanlığı adına savunma yapıldı. Sanık avukatları parti gideri olarak gösterilen benzin, çay, şeker ve tonlarca gıda maddesinin yasal harcamalara dayandığını öne sürdü. 
     Avukatlar Maliye Bakanlığının komplosu sonucunda bu davanın açıldığını da savunmalarında iddia etti. Sanıklar ve avukatlarından son sözleri sorulunca Erbakan'ın avukatı Yaşar Gürkan, yasal koşulları oluşmadan dava açıldığını savunarak, öncelikle düşme kararı verilmesini, aksi takdirde Erbakan'ın beraatini talep etti. 
     Ankara 9'uncu Ağır Ceza Mahkemesi Başkanı Yılmaz Çamlıbel ise dosyanın incelenerek, karar oluşturulabilmesi amacıyla duruşmayı 6 Mart'a ertelemişti. 
     İlk duruşması 9 Şubat 1999'da yapılan bu davanın iddianamesi bir süre önce yaş haddinden emekliye ayrılan dönemin Ankara Cumhuriyet Başsavcısı Melih Tarı tarafından hazırlandı. İddianamede, Erbakan da dahil olmak üzede toplam 79 sanığın Hazine yardımını dağıtılmış gibi göstererek, dolandırıcılık suçunu işledikleri ayrıca Siyasi Partiler Yasası'na aykırı davrandıkları gerekçesiyle 3'er yıldan 8'er yıla kadar değişen ağır hapis cezalarına çarptırılması talep ediliyor. 
     Yürürlükteki seçim mevzuatı ve Siyasi Partiler Yasası uyarınca "yüz kızartıcı suçlar"dan sayılan dolandırıcılık suçunu işleyenler siyasetle uğraşamıyor. Bu nedenle Erbakan ve arkadaşları hakında yarın mahkumiyet kararı çıkar ve bu karar Yargıtay tarafından da onaylanırsa, sanıklar yaşamları boyunca bir daha siyaset yapamayacak duruma gelecekler. 
     Maliye Bakanlığı tarafından sanıklar hakkında ayrıca alacak davası da açıldı. Ankara Asliye Hukuk Mahkemesinde görülen bu davada da yargıç ceza davasının sonuçlanmasını bekliyor. 
     






</TEXT>
</DOC>
