<DOC>
<DOCNO> 70648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/spor/spo06a.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve isyan bastırıldı 
</HEADLINE>
<TEXT>

     GÖKAY AKIN 

     FUTBOL Federasyonu’nda, Başkan Haluk Ulusoy’un tek başına hareket etmesinden rahatsız olan iki yönetici Levent Kızıl ve Ata Aksu’nun istifaları engellendi. Yönetimin dün yaklaşık 10 saat süren toplantısında, Kızıl ile Aksu, daha önce görevi bırakan yönetici Cem Özgür’ün istifasından haberdar olmamalarını eleştirdiler ve Başkan Ulusoy’u sürekli yalnız başına kararlar aldığını söylediler. İki yönetici bu nedenle yönetimden ayrılmak istediklerini bildirdiler. 
     BAŞKAN Haluk Ulusoy, Levent Kızıl ile Ata Aksu’ya ikna etmek için yoğun çaba harcadı. Ulusoy’un, ikiliye yaptığı konuşmada "Çok sıkıntılı günler geçiriyoruz. Böyle bir dönemde, federasyonda oluşacak dağılmalar, hem Türk futboluna, hem de Dünya Kupası’na katılacak Milli Takım’a büyük zararlar verir. Bu nedenle istifalarınızı asla kabul etmem" dediği öğrenildi. Kızıl ile Aksu’nun, bu ifadeler üzerine istifadan vazgeçtikleri ve geçici barışın sağlandığı belirtildi. 
     FEDERASYON Asbaşkanı Ata Aksu, toplantı sonrası şu açıklamaları yaptı "Şike çetesi iddialarından sıkıntı duyuyoruz. Hakem camiamız pırıl pırıl insanlardan kuruludur. Her camiadan yanlış insanlar çıkar. Önemli olan bu çürük elmaları temizlemektir. Bunu temizlemek de başta MHK, bize ve yargı sürecinde olduğu için adli makamlara düşmektedir. Federasyon olarak savcılığa yardımcı olabileceğimizi belirttik. Yine de aksi ispat edilene kadar herkes masumdur." 
     



 SPOR 



























</TEXT>
</DOC>
