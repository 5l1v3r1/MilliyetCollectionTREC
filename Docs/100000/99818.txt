<DOC>
<DOCNO> 99818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sondun07.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclisin olağanüstü performansı yabancı basında 
</HEADLINE>
<TEXT>

     TBMM tarafından Avrupa Birliği'ne uyum paketi çerçevesinde yapılan önemli değişiklikler dünya basını tarafından da dikkatle izlendi. 
     TBMM çalışmalarının geç saatlere kadar sürmesine ve aradaki saat farkına rağmen önemli gelişmeleri sütunlarına aktarmaya gayret eden İngiliz gazeteleri, idam cezasının kaldırılmasıyla ilgili kararı ise başlıklarında duyurdular. 
     Financial Times gazetesi, alınan kararın terör örgütü elebaşısı Abdullah Öcalan'ın durumunu da etkilediğini belirtirken, reform paketinin Kürtçe eğitim ve yayın unsurlarını da içerdiğine dikkat çekti. 
     Gazete, üzerinde en çok tartışma yapılan maddenin idam cezasıyla ilgili madde olduğunu, bunun kabulünden sonra, paketin tümüyle kabulü konusunda güçlük beklenmediğini de bildirdi. 
     Gazete, bu gelişmeyle birlikte Türkiye'de Kopenhag zirvesine zorunlu yasal değişimleri başarmış bir ülke olarak katılma beklentilerinin arttığını da ifade etti. 
     The Independent gazetesi de konuyla ilgili haberini idam cezasının kaldırılmasıyla ilgili gelişmeyi başlığına çıkararak duyurdu. 
     Paketin 3 Kasım'da yapılacak erken seçim öncesinde AB yanlıları tarafından alelacele Meclis'e getirildiğini de belirten gazete, Ankara'nın yıl sonunda yapılacak AB zirvesinde bir üyelik takvimi almak istediğini hatırlattı. 
     Gelişmelerin ekonomiye de olumlu etki yapmasının umulduğunu belirten gazete, daha çok yabancı yatırımcının AB yolundaki gelişmelerden olumlu etkilenmesinin beklendiğine dikkat çekti. 
     Reform paketinin bu hızla ele alınmasının bunun başarılamayacağını düşünen pek çok kişiyi şaşırttığını da belirten Independent, ''Hala bu korkuların etkisi sürüyor, bazı politikacıların milliyetçi kesimin oyunu kaybetmemek adına reformları desteklemekten kaçınacağı düşünülüyor'' ifadesini kullandı. 
     The Times da gelişmelere kısaca değinirken, ''Türk parlamentosu, beklentilerin aksine ölüm cezasını kaldırma kararına oylarıyla destek verdi'' ifadesine yer verdi. 
     The Guardian, TBMM'nin geç saatlerde tamamladığı ''ana dilde yayın'' ile ilgili maddeyi öne çıkardı. Guardian, Türkiye'nin, yapılan reformlarla AB'ye daha büyük hızla kabul edilmeyi umduğunu da bildirdi. 
     Telegraph gazetesi de yorumsuz haberinde yapılan reformların AB'ye giden yolda önemli adımları oluşturduğunu bildirdi ve paketin önce tek tek, sonra da bütün olarak ele alınıp oylanacağını hatırlattı. 
     İngiltere'de 24 saat yayın yapan SKY televizyonu da gelişmeye bülteninde yer verdi ve Türkiye'nin AB umutlarının yapılan reformlarla gerçeğe bir adım daha yaklaştığını bildirdi. 
     
     ALMAN BASINI NE DEDİ 

     Alman basını, Türkiye'de savaş ve yakın savaş tehdidi halleri dışında idam cezasının kaldırılmasını öngören AB Uyum Yasa Teklifi'nin 1. maddesinin TBMM Genel Kurulu'nda kabul edilmesine geniş yer verdi. 
     Frankfurter Rundschau gazetesinde ''Avrupa'ya bir adım'' başlığıyla yayınlanan yorumda, ''Böyle bir kararın alınmasını, Türkiye'nin AB üyeliğini en yoğun şekilde destekleyenler bile beklemiyordu. Bu durumda, aralarında PKK elebaşısı Abdullah Öcalan'ın da bulunduğu yaklaşık 100 terörist hakkında alınan idam cezası kararları müebbet hapis cezasına çevrilecek'' denildi. 
     Kopenhag kriterlerinin yerine getirilmesi için yoğun çaba harcayan ''Türk reformcuların'', idam cezasının kaldırılmasıyla AB üyeliğine önemli bir adım daha yaklaştıklarını düşündükleri belirtilen yorumda, ''Ancak AB kağıt üzerindeki kararlara ilgi duymuyor. Alınan kararların inandırıcı şekilde uygulanmasını da istiyor'' görüşüne yer verildi. 
     AB'nin buna rağmen Türkiye'de alınan kararı, bu ülke ile daha da yakınlaşarak ''ödüllendirmesi'' gerektiği kaydedilen yorumda, ''Türkiye'deki reformcular güçlendirilmediği takdirde, Türkiye, Avrupa'nın göze alamayacağı bir güvenlik riski haline gelir'' denildi. 
     Die Welt gazetesi, ''Türkiye idam cezasını kaldırıyor ve Öcalan'ın hayatını kurtarıyor'' başlığıyla verdiği haberde, Türkiye'de idam cezasının bundan böyle savaş tehlikesi olan dönemlerde ve olası savaşlarda uygulanacağını yazdı. 
     Haberde, Türkiye'nin bu kararla, AB'nin önemli bir talebine karşılık verdiği, bu kararla birlikte Öcalan'ın da idamdan kurtulduğu görüşüne yer verildi. 
     Frankfurter Allgemeine Zeitung gazetesi de, Türkiye'nin, idam cezasının kaldırılması kararıyla, Kopenhag kriterlerinin yerine getirilmesi yönünde önemli bir adım attığını yazdı. 
     
     UYUM YASALARI AMERİKAN MEDYASINDA 

     Amerikan New York Times gazetesi ve CNN haber kanalı, TBMM'nin uzun ve hareketli bir gecenin ardından AB Uyum Yasa Teklifi'ni kabul ederek geleceğe yönelik önemli bir adım attığını bildirdiler. 
     İdam cezasının kaldırılmasıyla ilgili kararı haberinin başlığına çıkaran New York Times, reform paketinin Kürtçe eğitim ve yayın unsurlarını da içerdiğine dikkat çekti. Gazete, bu gelişmeyle birlikte Türkiye'de Kopenhag zirvesine, zorunlu yasal değişimleri başarmış bir ülke olarak katılma beklentilerinin arttığını yazarken, bu önemli siyasi gelişmenin para piyasalarına yansımasının da olumlu olmasının beklendiğine işaret etti. 
     Amerikan CNN televizyonu ve internetteki haber portalı da, Avrupa Birliği'ne uyum paketi çerçevesinde yapılan önemli değişikliklerin kabulü sırasında AB yanlıları ve karşıtları arasında sert tartışmalar meydana geldiğini duyurdu. 
     Devlet Bakanı ve Başbakan Yardımcısı Mesut Yılmaz'ın ''Türkiye'nin AB yolunda dev bir adım attığı'' sözlerini ileten CNN, Türkiye'nin, yapılan reformlarla AB'ye daha büyük hızla kabul edilmeyi umduğunu bildirdi. 
     





</TEXT>
</DOC>
