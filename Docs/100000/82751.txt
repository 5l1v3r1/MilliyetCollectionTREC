<DOC>
<DOCNO> 82751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/yasam/yas08.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir günde iki uçak düştü 132 ölü 
</HEADLINE>
<TEXT>

Mısır uçağı Tunus’ta kum tepesine çakıldı 20 kişi öldü. Çin uçağı ise denize düştü, kurtulan olmadı 
     DIŞ HABERLER SERVİSİ 

     Nijerya’da hafta sonunda yaşanan ve 148 kişinin ölümüyle sonuçlanan uçak faciası daha unutulmadan dün de Tunus ve Çin’de iki uçak düştü. 100’den fazla kişi yaşamını yitirdi. 
     Mısır Havayolları’na ait, içinde 56 yolcu ve 8 kişilik mürettebat bulunan Boeing - 737 tipi yolcu uçağı Kahire - Tunus seferi sırasında başkent Tunus’un Kartaca Havaalanı’na 6 kilometre kala inişe hazırlandığı sırada şiddetli yağmur nedeniyle bir kum tepesine çakıldı. İlk belirlemelere göre, aralarında pilotun da bulunduğu 20 kişi yaşamını yitirdi, geri kalanlar ise yaralı olarak kurtuldu. Uçaktakilerden 27’sinin yabancı olduğu bildirildi. 
     
     Çin’deki facia 
     Çin’de ise Çin Northern Airlines şirketine ait MD - 82 tipi yolcu uçağı, iç hat seferi sırasında 103 yolcu ve 9 kişilik mürettebatla Liaoning bölgesindeki kıyı kenti Dalian açıklarında denize düştü. Olayda kurtulan olmadığı sanılıyor. 
     



 YAŞAM 
















</TEXT>
</DOC>
