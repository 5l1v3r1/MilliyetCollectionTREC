<DOC>
<DOCNO> 83476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur14.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Yılmaz'ın değerlendirmeleri gerçekçi değil" 
</HEADLINE>
<TEXT>

     KKTC Cumhurbaşkanı Rauf Denktaş, Devlet Bakanı ve Başbakan Yardımcısı Mesut Yılmaz'ın kendisinin daha uzlaşmacı olması gerektiği yönündeki sözlerini değerlendirken, Rum tarafına sunduğu 29 Nisan belgesini Yılmaz'ın ya okumadığını ya da görmediğini söyledi. 
     KKTC Cumhurbaşkanı Denktaş, Başbakan Bülent Ecevit'i Oran'daki evinde ziyaret ederek geçmiş olsun dileklerinde bulundu. Yaklaşık yarım saat süren görüşmenin ardından bir açıklama yapan Denktaş, Başbakan Ecevit'i "Çok iyi ve sağlıklı" bulduğunu söyledi. Denktaş, Başbakan Ecevit'in fotoğrafını çektiğini ve Ecevit'i Kıbrıs'a davet ettiğini bildirirken, ısrarlı davetine Ecevit'in "inşallah" diye yanıt verdiğini kaydetti. Denktaş, Kıbrıs meselesinin son gelmiş olduğu noktayı Başbakan Ecevit'e aktardığını belirterek, Ecevit'in bu konuda bütün detaylara vakıf olduğunu, bunlar üzerinde kendisiyle çok güzel bir görüşme gerçekleştirdiklerini ifade etti. 
     Rauf Denktaş Başbakan Yardımcısı Mesut Yılmaz'ın, "10 yıl sonra Kıbrıs'ta bulundurduğumuz asker sayısı oradaki Türkler'den daha fazla olacak ve "Denktaş daha uzlaşmacı olmalı" şeklindeki açıklamalarının anımsatılması üzerine, "Sayın Yılmaz, bizimle temas etmiş olsaydı bu değerlendirmesinin bu kadar da gerçekçi olmadığını görecekti" yanıtını verdi. kendilerinin Türk hükümeti ile birlikte hazırladıkları program çerçevesinde Kıbrıs meselesini Türkiye'nin haklarını da koruyarak savunduklarını ifade eden Denktaş, "Fazla bir şey istemiyoruz. AB aleyhinde değiliz, ama AB'den Avrupa olarak şampiyonluğunu yaptıkları ilkelere sahip çıkmalarını bekliyoruz. O da hak ve adalettir. Hak ve adaletin tecellisi için bir meselede tarafların tümüne aynı izahat fırsatını, müdafaa fırsatını vermeleri gerekir. Bizi dinlemeden aldıkları kararlar, Kıbrıs meşru hükümeti unvanını toplu mezarlar açarak çalmış olan Rum tarafını bizimle uzlaşmama yönünde cesaretlendirmektedir" diye konuştu. Kendilerinin Kıbrıs meselesinde AB'nin teşhis koyarak hareket etmesini istediklerini, bunun da hakları olduğunu dile getiren Denktaş, "Çünkü, Kıbrıs'ta hakkı yenen taraf biziz. BM Genel Sekreteri'nin söylediği gibi Kıbrıs'ta iki eşit taraf, biri diğerini temsil etmeyen, biri diğerine tahakküm etmeyecek olan iki eşit taraf olarak yeni bir ortaklık kurmaya hazırız. Bunu söylemek suretiyle de büyük bir açılım yaptık. 
     Rumlar, bu açılımı değerlendirmiyorlar. Çünkü, AB'den gelen sesler uzlaşma olsa da olmasa da biz sizi yani bütün Kıbrıs'ı AB'ye alacağız yönündedir. Bu garanti Rumlar'a verildikten sonra Rumlar'ın bizimle uzlaşmasını kim bekleyebilir" diye konuştu. 
     Denktaş, bunları söylediklerini ve söylemeye devam ettiklerini belirterek, yabancı diplomatların dahi "Gerçekçi, uygulanabilir, bundan daha ilerisini Türler'den beklemek olmaz" dedikleri 29 Nisan belgesini Yılmaz'ın ya okumadığını ya da görmediğini söyledi. Bu yüzden Yılmaz'ın böyle bir beyanatta bulunabileceğini kaydeden Denktaş, istediği takdirde Mesut Yılmaz'a istediği izahatı vermeye hazır olduklarını söyledi. 
     





</TEXT>
</DOC>
