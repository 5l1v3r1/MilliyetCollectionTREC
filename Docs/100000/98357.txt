<DOC>
<DOCNO> 98357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/soneko02.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım araçlarında geçtiğimiz hafta böyle geçti... 
</HEADLINE>
<TEXT>

     Uluslararası piyasaların yanında, TBMM'nin olağanüstü toplantısı, seçim tarihi ve AB yasalarıyla ilgili siyasi gelişmeler geçen hafta piyasaların seyrini belirledi. 
     İMKB'de işlem gören hisse senetleri haftalık bazda ortalama yüzde 3.86 oranında değer yitirdi. 
     Piyasa haftanın ilk gününde siyasi gelişmelerin yanında uluslararası piyasalara endeksli hareket etti. 
     Başbakan Bülent Ecevit'in erken seçim tarihini tartışmaya açan açıklaması ve uluslararası piyasalardaki kayıplara bağlı tedirginlikle endeks, 1. seansta 356.62 puan ve yüzde 3.41 kayıpla 10,116.36 puandan kapandı. 
     2. seansta ise yaklaşık 226 puanlık bir bantta dalgalanan endeks, 0.12 puan artışla 10,116.48 puandan kapandı. 2. Seansta hisse senetlerinin ortalama değerinde kayda değer bir değişiklik olmadı. Pazartesi günü endeks 356.50 puan ve yüzde 3.40'lık kayıp yaşadı. 
     Siyasi gelişmeler ve uluslararası piyasalar endeksli seyir Salı günü de etkili oldu. Endeks günü 17.06 puan ve yüzde 0.17 artışla tamamladı. 
     1. seansta 108.10 puan ve yüzde 1.07 artışla 10,224.58 puandan kapanan İMKB Ulusal 100 Endeksi, ikinci seansta ise 91.04 puan ve yüzde 0.89 kayba uğradı. Endeks günü 10,133.54 puandan tamamladı. 
     Yurtdışı piyasalardaki düşüşlerin yanında erken seçim ve AB'ye uyum yasalarının tam netlik kazanmaması piyasaları Çarşamba günü de olumsuz etkiledi. 
     1. seansta 327.74 puan ve yüzde 3.27 düşüşle 10,000 puanın altına inen endeks 9,805.80 puandan kapandı. İMKB Ulusal 100 Endeksi, ikinci seansta dar bir bantta seyretti, ancak gelen son dakika satışlarıyla gerilemesini sürdürdü. İkinci seansta 90.84 puan gerileyen endeks yüzde 0.93 kayıpla 9,714.96 puandan günü tamamladı. Endeks günlük bazda 418.58 puan ve yüzde 4.13 geriledi. 
     Perşembe günü, yurtdışı piyasalardaki toparlanmaya bağlı olarak güne artışla başlayan borsa, gelen kar realizasyonlarının yanında siyasi partilerin seçim kararı ve AB yasalarına ilişkin tavırları nedeniyle temkinli hareket etti. 
     1. seansa uluslararası borsalardaki toparlanmaya bağlı olarak hızlı bir yükselişle başlayan endeks, ilk 5 dakika dolarken 10,000 puanı geçti. Daha sonra gelen satışlarla gerileyen endeks 10,000 puanın hemen altında tutundu ve 226.84 puan artışla 9,941.80 puandan seansı tamamladı. Hisse senetleri ilk seansta yüzde 2.33 artış kaydetti. 
     İMKB Ulusal 100 Endeksi, ikinci seansta dar bir bantta seyretti. Seansın sonlarına doğru gelen satışlarla gerileyen endeks, 187.97 puan düşerek 9,7.83 puandan günü tamamladı. Endeks günlük bazda 38.87 puan ve yüzde 0.40 artış gösterdi. 
     Borsa Cuma günü de ilk seansı dar bir bantta seyrederek beklemede geçirdi. Endeks sadece 24.57 puan ve yüzde 0.25 yükselişle 9,778.40 puandan seansı tamamladı. 
     İkinci seansın ortalarına kadar beklemede kalan borsa daha sonra gelen alımlarla 10,000 puanı aşma çabaları ağırlık kazandı. Bu çıkışta, DSP'nin Pazartesi günü olağanüstü TBMM toplantısına katılacağı ve 3 Kasım'da erken seçim yapılması kararını desteklemeyi kararlaştırdığı yönündeki açıklamalar etkili oldu. 
     Endeks, gelen son dakika alımlarıyla 10,069.12 puandan kapandı. Endeks ilk seansa göre 290.72 puan ve yüzde 2.97 artış kaydetti. Hisse senetlerinin günlük ortalama değer artışı ise yüzde 3.23 olarak gerçekleşti. Bu gelişmelere bağlı olarak hisse senetleri haftalık bazda ortalama yüzde 3.86 oranında düşüş kaydetti. 
     
     ALTIN, DÖVİZ, BONO, FAİZ VE REPO 
     Geçen hafta altında düşüş, dövizde ise karasız bir seyir vardı. 
     Külçe altının gram satış fiyatı yüzde 4.32 düşerek 16 milyon 600 bin lira, Cumhuriyet altınının satış fiyatı da yüzde 4.68 düşerek 112 milyon lira oldu. 
     Dövizde ABD Doları'nın Türk Lirası karşısındaki haftalık değer artışı yüzde 0.90 olurken, Euro yüzde 1.00 değer yitirdi. 
     Bugün kapanışta Amerikan Doları'nın satış fiyatı 1 milyon 686 bin lira, Euro'nun 1 milyon 683 bin lira olarak gerçekleşti. 
     Yatırım fonlarına katılma belgeleri haftalık ortalama yüzde 0.29 oranında değer kazandı. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.62 ile yüzde 1.10 arasında gerçekleşti. 
     Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 0.87 ve 1 aylık mevduatta yüzde 0.75 oldu. 
     Önceki hafta sonunda ortalama faizleri yüzde 48 dolayında bulunan haftalık reponun net getirisi yüzde 0.78'i buldu. 
     





</TEXT>
</DOC>
