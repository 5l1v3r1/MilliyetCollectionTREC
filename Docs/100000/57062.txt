<DOC>
<DOCNO> 57062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur10.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş eski dostu Deniz Baykal ile buluştu... Neler söylediler... 
</HEADLINE>
<TEXT>

     Devlet Bakanı Kemal Derviş, çok zor bir yıldan sonra iyileşmeye doğru ilk adımların somut olarak ortaya çıktığını belirterek, ''2002 yılına daha güçlü gireceğimizi sanıyorum'' dedi. 
     CHP Genel Başkanı Deniz Baykal da, ''Dünya ekonomi kuruluşları ile geliştirilen ilişkiler sonucunda sağlanan olanakların yarattığı iyimser atmosfer, içinde bulunduğumuz durumun ciddi sorunlarını gözden uzak tutmamıza neden olmamalıdır'' diye konuştu. 
     Devlet Bakanı Derviş, dün başlattığı muhalefet partilerinin genel başkanları ile yaptığı görüşmeleri bugün de CHP Genel Başkanı Baykal ile sürdürdü. 
     Derviş ile Baykal, CHP Genel Merkezi'nde yaklaşık 1 saat süren görüşmenin ardından ortak açıklamalarda bulundular. 
     Derviş, 2001 yılı programını bitirmek üzere olduklarını anımsatarak, ekonominin önemli bir aşamada olduğunu söyledi. Çok zor bir yıldan sonra iyileşmeye doğru ilk adımların somut olarak ortaya çıktığını ifade eden Derviş, verilerde de iyiye gidişin başladığını, ancak çok dikkatli olmaları gerektiğini vurguladı. 
     Ağır borç yükü altında bulunulduğunun unutulmamasını isteyen Derviş, ''Dolayısıyla iyileşme de çok emin adımlarla olacak'' dedi. 
     
     Eski dostlar 
     Derviş, ekonomideki son durumu Baykal'a anlattığını belirterek, Baykal ile 1970'li yılların başlarına dayanan çok eski bir dostlukları bulunduğunu ve bu ilişkinin hiç kopmadığını söyledi. Derviş, Baykal'ın, kendisini kabul etmesinden duyduğu mutluluğu dile getirdi. 
     ''2002 yılına daha güçlü gireceğimizi sanıyorum'' diyen Derviş, sözlerini şöyle sürdürdü 
     ''Bu konuda 2002 yılı programını, müzakereleri, diğer partilere olduğu gibi kendisine de anlattım. Temel strateji borç yükünün azaltılması, büyüme şartlarını yeniden yerine getirilmesi ve yavaş yavaş artık Türkiye'nin bu bunalımdan çıkması... Türkiye'yi seven herkesin, bütün vatandaşların, bütün parti liderlerinin ortak isteği zaten bu. 
     Ayrıntılar konusunda tabi farklı görüşler, farklı öneriler olabilir. Ama asgari müştereklerde toplumun birleşmesinde büyük yarar var ve özellikle önümüzdeki haftalarda 2002 yılına daha güçlü girebilmemiz için neler yapılması gerektiğini, bu adımların daha sağlam olabilmesi için bir asgari desteğin olmasında büyük yarar gördüğümü anlattım. Ekonomi konusunda kendi görüşlerini de dinledim ve çok yararlandım. 
     Ekonomi açısından kendi önerileri de var. Onları da dinledim. 
     Benim için ekonomi programı için de çok yararlı bir toplantı oldu.'' 
     
     Baykal'dan Derviş'e destek 
     CHP Genel Başkanı Baykal, Derviş'e, ziyareti için teşekkür etti. 
     Baykal, ekonominin güç bir döneminde Derviş'in krizin aşılmasında ve Türkiye'nin ekonomik yönden önünün açılmasında çok ciddi gayret gösterdiğini ve önemli çalışmalar yaptığını söyledi. 
     Şubat krizini kontrol altına alıp, ekonomiyi yeni bir aşamaya taşımasında Derviş'in çok önemli katkısının bulunduğunu ifade eden Baykal, ''Bu dönemi, umut ediyorum Türkiye yakın bir gelecekte noktalama şansını elde edebilir. Krizi artık tümüyle geride bırakarak, büyüme sürecini başlatmanın gereklerini Türkiye bir an önce yerine getirmelidir. Sayın Derviş'in çalışmalarının da fırsat vereceğini umut ediyorum. Hep birlikte krizin aşılması için yapılan çalışmaların başarısını biliyorum'' diye konuştu. 
     Baykal, Derviş'in üstlendiği sorumluluğu en iyi şekilde yerine getirmesinden Türkiye adına da ve arkadaşı olarak mutluluk duyacağını kaydetti. Derviş'in çalışmalarını ilgi ve umutla izlediklerini ifade eden Baykal, şöyle konuştu 
     ''Son dönemde Türkiye'nin uluslararası mali kuruluşlar ile ilişkilerinde olumlu bazı gelişmelerin gerçekleştiğini biliyoruz. Bu durum, Türkiye için yeni bir şans oluşturuyor. Bunu en iyi şekilde değerlendirmeliyiz. Türkiye artık büyüme sürecine girmelidir. Türkiye, bu krizden borç ödeyerek değil, büyüyerek çıkar. Büyümenin ekonomik, mali, psikolojik şartları yaratılmalı. Önümüzdeki dönemdeki gelişmeler bunları kanıtlayacaktır. 
     Dünya ekonomi kuruluşları ile geliştirilen ilişkiler sonucunda sağlanan olanakların yarattığı iyimser atmosfer, içinde bulunduğumuz durumun ciddi sorunlarını gözden uzak tutmamıza neden olmamalıdır.'' Baykal, Türkiye'de geniş halk kitlelerini yaşam koşullarının sıkıntılı olduğunu, işsizliğin en büyük tehdit haline geldiğini belirtti. Baykal, 2001 yılındaki ekonomik küçülmenin yaşanmasının gelir düzeyini azalttığını anlattı. 
     Hükümetin ve ülkenin içinde bulunduğu tablonun, Türkiye'yi sıkıntılar ile karşı karşıya bıraktığını savunarak, Derviş'in ülkenin güç döneminde verdiği katkıyı ve dolayısıyla başarıya ulaşması için desteklediğini söyledi. Baykal, Türkiye'nin bir başarısızlığı taşımaya tahammülünün olmadığını kaydetti. 
     Derviş ile görüşmesinin dostluklarını tazeleme ve ilişkilerinin karşılıklı anımsanması açısından çok verimli olduğunu sözlerine ekledi. 
     
     Seçim konusu gündeme gelmedi 
     CHP Lideri Baykal, görüşmede seçim konusunun gündeme gelip gelmediğine ilişkin bir soru üzerine, Derviş'in bütün ilgi ve dikkatinin üstlendiği ekonomik sorunlara yönelik olduğunu, bu ilgisini kaydırmak istemediğini vurguladı. 
     Derviş'in önünde başladığı işi bitirmek gibi bir görevinin bulunduğunu belirten Baykal, ''Çok ileri bir noktaya geldik. Çok olumlu işaretler var. Umarım önümüzdeki dönemde bunlar gerçekleşir ve alınan ilerleme sonuçlanır. Bu kritik aşamada Sayın Derviş'in ilgi ve dikkatini siyasete çekmek gibi bir çabam yok. Sayın Derviş de bütün ilgi ve konsantrasyonu ekonomik krizin çözümlenmesine vermiş'' dedi. 
     Derviş, bir gazetecinin, ''2002 yılına daha güçlü girilmesi için yapılması gerekenler neler '' sorusu üzerine, bu görüşmeyi bir basın toplantısı haline getirmek istemediğini söyledi. 
     Dış kaynak sağlayacak yabancı kuruluşlar ile müzakerelerin devam ettiğine işaret eden Derviş, bu kaynağın hem vadesi hem de maliyetinin piyasadan bulunacak kaynaktan daha uygun olduğunu, bu nedenle bu kaynağı sağlamanın Türkiye'nin yararına olacağını vurguladı. 
     Çok önemli bir aşamada olduklarını ve yeni bir programa girdiklerini ifade eden Kemal Derviş, şunları söyledi 
     ''Dolayısıyla bu yeni programın çabuklaşması için ve kararın kesinlikle verilmesi için önümüzdeki haftalarda epeyce işimiz var. 
     Sanıyorum, IMF misyonu buradan ayrılmadan bir açıklama yapabilir. 
     Biz de belki çalışmaların bu aşaması konusunda olayları özetleyen ekonomi yönetimindeki arkadaşlarımla birlikte belki Merkez Bankası Başkanı ve Hazine Müsteşarı ile birlikte bir kısa açıklama yapmayı düşünüyoruz, önümüzdeki günler ve haftalar içinde. Müzakereler daha bitmeden ayrıntıları açıklamada yarar görmüyorum.'' 
     






</TEXT>
</DOC>
