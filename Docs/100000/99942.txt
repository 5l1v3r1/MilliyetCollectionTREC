<DOC>
<DOCNO> 99942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun03.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de salgın hastalık paniği 62 kişi hastanede... 
</HEADLINE>
<TEXT>

     İngiltere'nin kuzey kesiminde Cumbria bölgesinde etkili olan lejyoner hastalığı, 62 kişiyi yatağa düşürdü. 89 yaşında bir kişinin ölümüne yol açan hastalık nedeniyle bölgede tam bir acil durum hali bulunduğuna dikkati çeken yetkililer, hastalıktan 3 çocuğun da etkilendiğini açıkladı. 
     5 yaşında bir kız ile 8 ve 12 yaşındaki erkek çocukların tedavi altına alındığı, lejyoner hastalığı taşıdığı kuşkusuyla hastanelere kaldırılan 62 kişiden 36'sının tanılarının kesinleştiği belirtildi. 
     Hastalığın etkili olduğu Barrow-in Furness'te, salgının Belediye tarafından işletilen bir sanat galerisindeki havalandırma yoluyla yayıldığına inanan yetkililer, söz konusu binanın da hastalığın daha fazla yayılmasını önlemek amacıyla mühürlendiğini kaydetti. 
     Salgına, havalandırma cihazının bakımsızlığının yol açmış olabileceğini belirten yetkililer, Furness'teki hastaneye her an yeni başvurular beklendiğini belirtiyorlar. 
     





</TEXT>
</DOC>
