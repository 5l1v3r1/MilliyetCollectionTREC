<DOC>
<DOCNO> 63682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/guncel/gun01.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
66 ÜRÜNÜMÜZ ARTIK TESCİLLİ 
</HEADLINE>
<TEXT>
Taklitlerden sakının 
Türk Patent Enstitüsü, Türkiye’nin çeşitli coğrafi bölgelerinde yetişen yerel ürünlerin taklidini önlemek için 66 ürünü "coğrafi işaret" olarak tescil etti. 
     EVRİM ERGİN 

     Türk rakısı, Eskişehir lüle taşı, Bozdağ kestane şekeri, Giresun tombul fındığı, Erzincan tulum peyniri gibi 31 Türk yöresel ürününü "coğrafi işaret" olarak tescil eden Türk Paten Enstitüsü TPE , şimdi de Türk tazısı, Kangal çoban köpeği, Akbaş ve Kars çoban köpeği dahil 35 yöresel ürünü, coğrafi işaret olarak tescil çalışması başlattı. 
     TPE Coğrafi İşaretler Müdürü Celal Abbas Çiçek, 2000’de 10, geçen yıl da 25 yeni tescil işleminin tamamlanmasıyla birlikte, tescili yapılmış toplam yöresel ürünün 66’yı bulacağını söyledi. 
     İlk kez Çinliler tarafından Türk el halılarının taklit üretimlerinin yapılması ve dünya piyasalarında "Türk halısı" diye satılması üzerine harekete geçen TPE Hereke, Simav, Kula ve Yağcıbedir gibi ünlü Türk halı motiflerini "coğrafi işaret" olarak tescil etti. Ancak, dünya piyasalarında ilgi gören Türk ürünlerinin taklidi bir çok üründe devam etti. Buna son örnek de, Yunanlılar’ın Erzincan tulum peynirini taklit etmesi oldu. 
     
     Tulum peyniri de taklit 
     Yunanlı ve İspanyol üreticilerin, kendi ürettikleri 800 ton peyniri, Avrupa pazarında "Erzincan tulumu peyniri" diye sattıklarını tespit eden Erzincanlı üretici ve ihracatçı Muzaffer Ulukaya, durumu TPE’ye iletti. Şikayet üzerine harekete geçen TPE de, Erzincan tulum peynirini tescil ederek, taklit girişimleri için dava açma konusunda hukuki zemini sağladı. 
     
İşte tescilli Türk ürünleri      Gaziantep fıstığı, Sinop gemi maketi, Şanlıurfa biberi, İzmit pişmaniyesi, Kayseri sucuğu, Erzincan çimin üzümü, Kangal köpeği, Gemlik atı, Kars çoban köpeği, Akbaş çoban köpeği, Türk tazısı, Kemalpaşa tatlısı, Anamur muzu, Çorum leblebisi, Mersin cezeryesi, Beypazarı havucu, Beypazarı güveci ve Beypazarı mumbarı. 
     
Coğrafi işaret nedir      Coğrafi işaret, yöresel özellikler taşıyan ürünlerin, üretildiği veya yetiştiği bölgeye ait olduğunu gösterir. Bir yörenin her hangi bir ürünü diğer yörelerde üretilenlerden farklılık gösterebiliyor veya ün kazanmış olabiliyor. Bu ürünlerin üzerinde o yörenin adının kullanılması, tüketiciler tarafından, belli bir kaliteye sahip olduğu şeklinde algılanıyor. Coğrafi işareti olan ürünün korunması ve belli bir standartta üretiminin sağlanması için bu tescilin yapılması gerekiyor. Ayrıca aynı yörede üretim yapanlar, tescilin sağladığı korumadan yararlanıyor. Tesciller, yöresel ürünlerin başka ülkelerde takliti halinde davalar ve önleme girişimleri için de hukuki zemin oluşturuyor. 
     



 GÜNCEL 

















</TEXT>
</DOC>
