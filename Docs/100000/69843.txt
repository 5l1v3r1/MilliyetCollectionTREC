<DOC>
<DOCNO> 69843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo08.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakatlıkların sadece yüzde 12'si rakip darbesi sonusunda oluyor 
</HEADLINE>
<TEXT>

     Türkiye'yi Avrupa Şampiyonlar Ligi'nde temsil eden Galatasaray'da, art arda yaşanan şanssızlıkların gündeme getirdiği futbolcu sakatlanmalarının yüzde 58'lik bölümünün, futbolcunun kendi hatası dışındaki etkenlerden kaynaklandığı bildirildi. 
     Uludağ Üniversitesi Tıp Fakültesi Spor Hekimliği Bölümü Öğretim Üyesi Doç.Dr. Hakan Gür, futbolcu sakatlıklarının nedenlerinin, ''kişi'' ve ''çevre'' olarak 2 gruba ayrıldığını belirtti. 
     Kişiye ait nedenlerde en önemli faktörün anatonomik sorunlar olduğunu kaydeden Gür, soğuk havada iyi ısınmamış bir futbolcunun ani çıkış ve hareketlerinde kasın zorlanma veya kopma riskinin çok yüksek olduğunu vurguladı. Gür, ''Kas kopmasa bile tendon ve tendonun yapıştığı kemik yapısıyla ilgili sorunlar yaşanabilir. Aşırı yorgunluk da altyapısı olan bazı sakatlıkların tekrarlama riskini artırır. Önceden iyi tedavi edilmemiş yaralanmaların tekrarlanmasına neden olabilir. Yetersiz esneklik, enfeksiyon rahatsızlıkları, eklem zorlamaları da yaralanma ve sakatlanma riskini artıran diğer etkenlerdir'' diye konuştu. 
     Futbolcular arasında yapılan istatistikte, futbolcuların yüzde 90'ının ayak, diz, bacak ve kalça gibi organlarından sakatlıklar geçirdiğinin belirlendiğini anlatan Gür, bu sakatlıklarda sporcunun kendi hatasının yüzde 42 oranında belirlendiğini bildirdi. 
     Gür, futbolcunun hatası dışındaki etkenlerin ise sakatlıkların yüzde 58'ini oluşturduğunu, bu etkenlerin başında da ''zeminin kötülüğünün'' geldiğini anlattı. Gür, futbolcuların yüzde 17'sinin zeminin ''azizliğine'' uğradığını kaydetti. 
     Rakip futbolcunun darbesi sonucu sakatlanmaların ise genel sakatlıkların yüzde 12'sini oluşturduğuna dikkati çeken Gür, ''yetersiz antrenmanın'' ise yüzde 2'lik payla sakatlanmalarda çok az etkisinin olduğunu kaydetti. Gür, futbolcuya zemine uygun olmayan krampon giydirilmesi ve diğer malzemelerin seçimi ile kullanımındaki yanlışlıkların da sakatlıklara neden olduğunu savundu. 
     
     Galatasaray'da yaşanan sakatlıklar 

     Gür, Galatasaray'da son haftalarda peşpeşe gelen sakatlıkların ''Ali Sami Yen Stadı'nın zemininden kaynaklandığı'' biçiminde basında yer alan haberlere de değinerek, bu konuda sarı-kırmızılı kulüp yönetiminin önlem alması gerektiğini söyledi. 
     Galatasaray'ın maçlarda agresif bir oyun sergilediğini, bu durumun rakip takımın sindirilmesi açısından önemli rol oynadığını kaydeden Gür, ancak agresif futbolun en önemli düşmanının da kötü zemin olduğunu kaydetti. 
     Gür, Galatasaraylı yöneticilerin ''sakatlıkların aynı metrekare içinde olduğu'' biçiminde demeç verdiklerini de hatırlatarak, bu konunun ciddiye alınması ve araştırılması gerektiğini kaydetti. Gür, ''Eğer gerçekten sahanın bir bölümünün zemini bozuksa Galatasaray Kulübü hemen önlem almalı. Bozuk zemin biran önce yenilenmeli'' diye konuştu. 
     






</TEXT>
</DOC>
