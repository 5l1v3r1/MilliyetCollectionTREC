<DOC>
<DOCNO> 80386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sonspo03.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in "duayen" kulüp başkanları... 
</HEADLINE>
<TEXT>

     Birinci Süper Futbol Ligi'nde yer alan Gençlerbirliği, Kocaelispor ve Gaziantepspor, uzun yıllardır aynı kulüp başkanlarıyla yollarına devam ediyor. 
     Gençlerbirliği'nde İlhan Cavcav, Kocaelispor'da Sefa Sirmen, Gaziantepspor'da da Celal Doğan, uzun yıllardır kulüp başkanlığı görevini yürütürken, adeta bu kulüplerle özdeşleştiler. 
     
     Cavcav ile çeyrek yüzyıl 
     Gençlerbirliği Kulübü Başkanı İlhan Cavcav, tam 25 yıldır aralıksız kırmızı-siyahlı kulübün başkanlığını yürütüyor. Başkent takımında kulüp başkanlığına ilk kez 1977 yılında seçilen İlhan Cavcav, 13 dönemdir kesintisiz görevini sürdürüyor. 
     Çeyrek yüzyıldır Gençlerbirliği'nde kulüp başkanlığı görevini yürüten İlhan Cavcav'ın, 26 Mayıs'ta yapılacak olağan genel kurulda yeniden başkanlığa getirilmesi bekleniyor. 
     
     Sirmen ile yeniden 
     Kocaelispor ise, aynı zamanda büyükşehir belediye başkanlığı görevini yürüten Sefa Sirmen ile uzun yıllardır özdeşleşmiş durumda. 
     Yeşil-siyahlı kulübün başkanlığına 12 Mayıs 1991'de olağan genel kurulla seçilen Sefa Sirmen, yaklaşık 11 yıldır bu görevini aralıksız sürdürüyor. 
     Sirmen, Kocaelispor Kulübü'nün 20 Nisan'da yapılan kongresinde yeniden başkanlığa seçilmişti. 
     
     Doğan ile 8 yıl 
     Gaziantepspor Kulübü ise yine aynı zamanda büyükşehir belediye başkanı Celal Doğan ile 8 yıldır yollarını ayırmadı. Kırmızı-siyahlı kulübün başkanlığına 1993-94 sezonunun 2. yarısında seçilen Celal Doğan, aralıksız 8 yıldır bu görevini sürdürüyor. 
     
     3 büyüklerin duayenleri 
     ''3 Büyükler'' olarak adlandırılan Beşiktaş, Fenerbahçe ve Galatasaray'da üst üste en uzun süre kulüp başkanlığı yapan isimler Süleyman Seba, Şükrü Saracoğlu ve Ali Sami Yen oldu. 
     Fenerbahçe'de adı yenilenen stada verilen Şükrü Saracoğlu, 1934 ile 1950 yılları arasında 16 yıl kulüp başkanlığı yaparak, tarihe geçti. 
     Beşiktaş'ta ise onursal başkan Süleyman Seba, 1984 ile 2000 yılları arasında aralıksız 8 dönem, 16 yıl görevde kalma başarısını gösterdi. 
     Galatasaray'da da, adı statta yaşatılan kulübün kurucusu ve ilk başkanı Ali Sami Yen, 1905 ile 1914 yılları arasında aralıksız 9 yıl kulüp başkanlığı görevinde bulundu. 
     





</TEXT>
</DOC>
