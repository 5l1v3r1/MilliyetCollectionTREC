<DOC>
<DOCNO> 68640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun15.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Roma'da tutuklanan Faslılar içme suyunu mu zehirleyecekti 
</HEADLINE>
<TEXT>

     İtalya'nın başkenti Roma'da siyanür, ABD Büyükelçiliği ve şehir su şebeke sisteminin haritalarını bulundurdukları gerekçesiyle tutuklanan 4 Faslının, başkentin su kaynaklarını zehirlemeyi planladıklarından şüphe edildiği bildirildi. 
     Roma'da yayımlanan İl Messaggero gazetesi, ellerinde Roma su şebekesinin haritası olan zanlıların 4 kilogram toz siyanür bulundurduklarını, uzmanların, tutuklanan kişilerin, Roma'da ABD Büyükelçiliği'nin bulunduğu ticaret merkezi de dahil olmak üzere kentin su şebekesini zehirlemeyi planladığından şüphe ettiklerini belirtti. 
     Gazete, Faslıların kaldığı apartmanda video kasetler de ele geçirildiğini kaydederek, aynı soruşturma kapsamında geçen hafta da 3 Faslının tutuklandığını iddia etti. 
     İl Messaggero, Faslılardan birinin geçen yıl Milan'da ortaya çıkarılan ve 7 Tunuslunun tutuklandığı El Kaide hücresinin üyeleriyle bağlantısının olduğunu ileri sürdü. 
     Yetkililer, operasyonun başkente İslamcı militanlara karşı düzenlenen en kapsamlı operasyon olduğunu belirtirken, İçişleri Bakan Yardımcısı Alfredo Mantovano, İtalya radyosuna yaptığı açıklamada, vatandaşlardan, olağan olmayan durumlar gördükleri takdirde yetkilileri uyarmalarını istedi. 
     Devlet radyosu ise şüphelilerin evinde İtalya'da yabancılara kalma izni için doldurulması gereken, ancak doldurulmamış 100 kadar belge bulunduğunu duyurdu. 
     ABD'nin Roma Büyükelçiliği yetkilileri ise iddialarla ilgili daha sonra açıklama yapacaklarını söylediler. 
     






</TEXT>
</DOC>
