<DOC>
<DOCNO> 72171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/soneko12.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral, Kahkonen ile görüştü ''Yıl sonu hedeflerinde değişme yok'' 
</HEADLINE>
<TEXT>

     Maliye Bakanı Sümer Oral, Türkiye Masası Şefi Juha Kahkonen başkanlığındaki IMF Heyeti'ni makamında kabul ederek, yaklaşık 1.5 saat görüştü. 
     Bakan Oral, kabulden sonra gazetecilerin sorularını yanıtladı. 
     Oral, Kahkonen ile 2002 yılı bütçesi ve mali politikalar üzerinde değerlendirme yaptıklarını belirterek, ''Yıl sonu itibariyle öngörülen hedeflerde herhangi bir değişiklik söz konusu değil'' dedi. 
     Bakan Oral, bu hedeflerde bir değişikliğin olmadığını IMF tarafına da ifade ettiklerini, IMF Heyeti'nin de aynı görüşte bulunduğunu ve bu konuda herhangi bir endişenin bulunmadığını kaydetti. 
     
     Kamuda ücret adaletsizliği 

     Oral, kamuda ücret adaletsizliğinin giderilmesini amaçlayan kararnamenin, ilave bir ücretten çok kamudaki bir dengeyi beş yıllık bir süre içinde kurmayı amaçlayan çalışmanın ilk adımı olduğunu söyledi. 
     Bakan Oral, kamuda ücret adaletsizliğinin giderilmesini amaçlayan Kararname konusundaki bir soruya karşın Oral, Başbakanlık'tan Cumhurbaşkanlığı'na gönderilen kararnamenin temel amacının, kamu kesimindeki ücret adaletsizliğini gidermek ve düzeltmek olduğunu ifade etti. 
     Bu kararname ile ücretlerdeki adaletsizliğin tam olarak düzeltilmesinin, beş yıllık bir periyod içinde sağlanmasının öngörüldüğünü belirten Oral, sözlerini şöyle sürdürdü 
     ''Elimizde 200 trilyonluk bir kaynak vardı, böylece ilk adım, 200 trilyon liralık bir mali portre ile başlamıştır. Kararnamenin amacı, ücret skalasında, üst ve alt arasındaki daralmayı daha sağlıklı hale getirmektir. 
     Ücret adaletsizliğini gidermeyi amaçlarken, kamunun ve bütçenin de dengelerini sağlamak zorundayız. Ücret artışları, katsayı ile gerçekleştiriliyor, enflasyonun altında kalmayacak şekilde bir düzenleme getireceğiz. Bu kararname, ilave bir ücretten çok kamudaki bir dengeyi beş yıllık bir süre içinde kurmayı amaçlayan çalışmanın ilk adımıdır ve mevcut ödenek büyüklüğünde yapılan bir düzenlemedir.'' IMF heyeti ile yapılan görüşmede, yapısal değişiklikler üzerinde de durduklarını bildiren Bakan Oral, ''Bütçeyi daha etkin bir hale getirme, başlangıçtaki ödeneklerden çok sonuçların değerlendirildiği bir performans yapısı içinde bütçeyi oluşturmaya çalışıyoruz. Bu nedenle, bütçe, personel, muhasebe reformları ve vergi stratejisi üzerinde durduk, bu alanlardaki gelişmeleri değerlendirdik, gayet faydalı bir görüşme oldu'' diye konuştu. 
     
     İhracatta KDV iadesi denetimi... 

     Bakan Oral, Maliye'nin, ihracatçılarla ilgili KDV denetimlerinin, ihracatçılar üzerinde psikolojik baskı yaratıp yaratmadığı konusundaki bir soruya karşılık şunları söyledi 
     ''İhracat, Hükümet olarak üzerinde son derece titizlikle durduğumuz, büyük duyarlılık gösterdiğimiz bir alandır. İhracat ve turizm, Türk ekonomisini sürükleyici bir alandır, onun önünü açabilmek ve bürokrasiyi azaltabilmek için büyük bir gayret içerisindeyiz. 
     İhracattaki KDV iadelerinde çok önemli kolaylıklar sağladık ve bununla ilgili özel tebliğ de hazırlayarak çıkardık, ama yine de orada bir gecikme varsa onlar üzerinde de duruyoruz. 
     Önemli olan ihracatı daha büyük rakamlara getirebilmektir, biliyorsunuz Türkiye, uzun yıllar ihracatta 30 milyar doların üzerine çıkabilmeyi öngörmüş ama çıkamamıştır. 
     İhracatla ilgili her türlü tedbiri almamış gerekir, esasen özel kesimle de, İhracatçı Birlikleriyle de çok yakın ilişki içindeyiz. 
     Onların da KDV iadesinde önemli gelişmeler sağlandığı konusunda beyanları var ama yapılacak daha başka şeyler varsa onun üzerinde de duracağız, ihracatın önünü açmamız gerekir.'' Bakan Oral, bir gazetecinin, Tunca Toskay'ın, Maliye Bakanlığı'nın ihracatçılar üzerindeki denetimleriyle ilgili sözlerini hatırlatması üzerine, Bakan Toskay'ın sözlerini eleştiri olarak kabul etmediğini ve ne amaçla söylediğini bildiğini kaydetti. 
     Maliye Bakanı Oral, kamu kuruluşlarının bazı bölge müdürlüklerinin kapatılması konusunu IMF heyeti ile ele aldıklarını belirterek, bununla ilgili Başbakanlık'ta bugün bir toplantının olduğunu, bu konunun Mart sonuna kadar kesinleşmesi gerektiğini IMF ile ilişkilerde takvime son derece bağlı olduklarını belirterek, sözlerine şöyle sürdürdü 
     ''Maliye ve bütçe hedeflerine kesinlikle bağlı kalınacaktır, herhangi bir aksama ve hedeflere uymama esas amacımız olan ekonomideki canlanma ve büyümeyi de sıkıntıya sokar. Bütçe ve mali dengelere ulaşma gayreti üzerinde titizlikle duruyoruz. Mali ve bütçe hedeflerine sapma yapma şansımız yok.'' Kamu İhale Kurumu'na yapılacak atamalarla ilgili bir soruya karşın Bakan Oral, bu Kurulla ilgili Maliye Bakanlığı temsilcisinin henüz belirlenmediğini belirtti. 
     






</TEXT>
</DOC>
