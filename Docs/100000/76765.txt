<DOC>
<DOCNO> 76765 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/yazar/akyol.html </URL>
<DATE> 2002/04/06/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Kışlada Kürtçe türkü 
</HEADLINE>
<TEXT>

     MİLLİYET gazetesinin dünkü manşeti buydu. 
     TOBB yöneticilerini ağırlayan Bitlis Jandarma İl Komutanlığı'nın gazinosunda düzenlenen eğlencede, bir er Kürtçe "Zeyno" türküsünü söylemiş. 
     Protokol bölümünde oturanlar dahil, dinleyenler alkışlamışlar, halaya eşlik etmişler... 
     Bir zamanlar Kürt adı da yasaktı, Kürtçe türküler de... 
     Özal başbakanlığı sırasında kendi partisini de güçlükle ikna ederek Kürtçe müzik üzerindeki yasağı kaldırmıştı... Özal cumhurbaşkanıyken de oğlu Efe'nin düğününde İbrahim Tatlıses'in Kürtçe bir türkü söylemesini istemiş, o da söylemişti... Zamanın Genelkurmay Başkanı Org. Doğan Güreş de oradaydı. 
     Kürtçe türkü artık askeri bir gazinodaki eğlencede söyleniyor. 
     Ecevit de, haklı olarak, Danimarka Başbakanı'na Milliyet'in manşetini gösteriyor 
     - İnsan haklarında gelişme diyorsunuz, bakın kışlada Kürtçe türkü söyleniyor... 
     
     OLAY son derece düşündürücü 
     Jandarma İl Komutanı'nın da hazır bulunduğu bir eğlencede bir er kendiliğinden Kürtçe türkü söylüyor. Demek ki, Bitlis Jandarma İl Komutanlığı'nda, elbette bölücü olmamak şartıyla, insanların diline, etnik kimliğine ve bunu dışa vurmasına karşı bir baskı, bir tepki yok aksine bir hoşgörü var... 
     Buna karşılık, o er de "Zeyno"yu söylüyor bölücü bir siyasi türkü ya da şarkı değil... 
     Bu olayı meselenin nasıl çözülebileceğini simgeleyen bir işaret olarak görüyorum Yerel ya da etnik kültürlerin herkes tarafından bir zenginlik ve çeşitlilik olarak görülmesi, benimsenmesi... Ve bu çeşitliliğin birlikte yaşamamızı dinamitleyecek bir siyasi kavga sebebi olarak kullanılmaması, yani etnik milliyetçiliğe dönüştürülmemesi... 
     Bakın, işte bölücülük yapılmadığına güvenilen bir ortamda, Cumhurbaşkanı ve komutanlar huzurunda Kürtçe türkü söyleniyor. Bu güven güçlendikçe TV yayını da olur, dil öğrenimi de... 
     
     AMA Türkiye'de Kürt kimliğini savunan siyasi hareketler bu güveni vermiyor problem de burada... HADEP yöneticileri bir süredir ılımlı konuşuyorlar ama parti ideolojisini bu yönde dönüştürmek için bir gayret görmüyoruz. 
     Med TV, akıl almaz derecede etnik milliyetçi kışkırtmalarını sürdürüyor. 
     Sağduyulu insanlar yeni bir yolu açmak zorundadır Eskiden kalma "ödünsüz" bağnazlıklar yerine, çağın "hoşgörü, uzlaşma" gibi liberal değerlerini öne alan yeni bir düşünme biçimi... 
     Kürt kimliğini savunanlar Türkiye'nin bütünlüğüne ve üniter devlet ilkesine saygılı olduklarını inandırıcı bir biçimde göstermeli... Birlikte yaşamak zorunlu olarak ortak bir dil gerektirdiği için, Türkçe, sadece resmi dil değil, ortak iletişim dili olarak da benimsenmeli... 
     Böyle bir güvenle, devlet de Kürt vatandaşlarımızı Kürt kimlikleriyle benimsediğini göstererek, yabancılaşma duygusunu giderecek liberal açılımlar yapmalı... 
     Rahmetli şehit Gaffar Okkan'ın niye bu kadar sevildiğini iyi okumalıyız Sevdiği için seviliyordu 
     Bitlis'te garnizonda Kürtçe türkü söylenmesini de iyi okumalıyız Bölücülük yapmadan kültürel zenginliğe evet. 
     
     







Kışlada Kürtçe türkü 


Yoksulluk ve siyasal hırs epidemisi 


Borsada merak 


Bush'un verdiği ek süre 


Yeni nesil cesur kadın tipi 


Siyasette değişim ve Tayyip'e alternatif arayışı... 


Diyarbakır - Mardin 


Ecevit'in açıklaması gece neden değişti 


Vatandaşın sesine kim kulak verecek 


Demirel'den saldırıları durdurun çağrısı 


Oysa her şey öyle açık öyle net ki... 


Problemli krediler’ 


Türkçe ödülü Sezer'e verilmeli... 


Dilekçeci 68'ler 


Vurun Sezer’e 


Önce yatırım ve istihdam 


Bireysel terörü Yahudiler yaparken 


Gıdada da kıpırdanma var 


</TEXT>
</DOC>
