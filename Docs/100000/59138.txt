<DOC>
<DOCNO> 59138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sonspo12.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür ''Türkiye'den de teklif geldi ama dönmeyeceğim" 
</HEADLINE>
<TEXT>

     Futbol yaşamını İtalya'nın İnter Milan takımında sürdüren Hakan Şükür, Avrupa'da futbol oynamaktan memnun olduğunu söyledi. 
     Eşi Beyza ve kızı ile yeni yıl tatilini Bursa Uludağ'da geçiren milli futbolcu Hakan Şükür, kulübüyle olan sorunlar ve transfer teklifleri hakkında açıklama yaptı. 
     Hakan, İnter Teknik Direktör Hector Cuper ile yıldızının bir türlü barışmadığını ve takımda forma giyme şansı bulamadığını belirterek, en büyük hatasının 7-8 forvet oyuncusu olan bir kulübe gelmek olduğunu kaydetti. 
     ''Yurtdışında düzenimi kurdum'' diyen Hakan, İnter'de 18 kişilik kadroya girememesine rağmen başta İtalya ve İngiltere'den olmak üzere çok sayıda kulüpten teklifler aldığını ifade etti. Hakan, ''Türkiye'den de teklif geldi ama daha 2-3 yıl Türkiye'ye dönmeyi düşünmüyorum'' dedi. 
     Milli futbolcu, Avrupa'da, özellikle de İtalya'da yabancı oyuncuların forma giyme şansı bulabilmek için diğer oyunculardan 10 kat daha fazla çalışması gerektiğini kaydetti. 
     İnter'de takım arkadaşlarıyla hiçbir sorunu olmadığını, hepsiyle çok iyi anlaştığını anlatan Hakan, ''Aslında hocam Cuper ile de sorunum yok. Ancak, İtalyan futbolu hem mantalite hem de iç yapı olarak çok farklı'' diye konuştu. 
     Hakan Şükür, İnter'deki diğer Türk oyuncular Emre ve Okan'ın yavaş yavaş kadroya girmeye başladıklarını belirterek, şunları şöyledi 
     ''Okan ve Emre, kalitelerini Galatasaray'da iken gösterdiler. 
     İnter'de de forma giymek için çok çalıştılar. Bence daha tam olarak gerçek performanslarını gösteremiyorlar. Gösterdikleri zaman takımın vazgeçilmez oyuncuları olurlar.'' 
     






</TEXT>
</DOC>
