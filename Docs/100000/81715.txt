<DOC>
<DOCNO> 81715 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur07.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahar geldi, saman nezlesine dikkat edin... 
</HEADLINE>
<TEXT>

     Baharın etkisini göstermeye başlamasıyla birlikte hassas bünyeli kişilerin çeşitli alerjik hastalıklara karşı duyarlılığının artığını bildiren uzmanlar, ince giysiler giyilmemesini, sıcak, kuru ve rüzgarlı havalarda ve sabahın erken saatlerinde sokağa çıkılmamasını önerdiler. 
     Ankara Üniversitesi Tıp Fakültesi İbni Sina Hastanesi Kulak Burun Boğaz Anabilim Dalı Öğretim Üyesi Prof. Dr. Yücel Anadolu, allerjik rinit, halk arasında saman nezlesi olarak bilinen hastalığın, burnu kaplayan mukozanın dış allerjenlere karşı verdiği allerjik yanıt olduğunu söyledi. 
     Hastalığa, genellikle bahar aylarında ve yazın havada uçuşan ağaç ve bitki polenlerine karşı organizmada oluşan allerjik reaksiyon nedeniyle saman nezlesi adı verildiğini belirten Prof. Dr. Anadolu, allerjik rinitin, burunda kaşıntı, hapşırık, sulu bir burun akıntısı ve diğer allerjik semptomlarla birlikte görülebileceğini söyledi. 
     Prof. Dr. Anadolu, hastalığın, yalnızca ağaç ve çiçek tozlarına karşı değil, küçük çocuklarda gıda, erişkin ve çocuklarda hayvan tüy ve salgıları, deri döküntüleri, ev tozları, evde yaşayan hamamböceği gibi organizmalar ve diğer allerjenik maddelere karşı da olabileceğini bildirdi. 
     Allerjik rinitin mevsimsel olduğunu veya yıl boyunca sürebildiğini anlatan Prof. Dr. Anadolu, ''İster mevsimsel, ister yıl boyu süren tipi olsun iş gücü kaybına yol açarak bireyin gerek mesleki gerekse sosyal yaşantısını olumsuz yönde etkileyerek tüm dünyada ve ülkemizde ekonomik kayıplara yol açmaktadır'' diye konuştu. 
     
     ''HAVALARIN ISINMASINA ALDANMAYIN'' 

     Son günlerde bahar mevsimiyle birlikte havaların ısınmaya başladığını, ancak buna kanılmaması gerektiğini ifade eden Prof. Dr. 
     Anadolu, saman nezlesine neden olan polen, çimen, spor gibi unsurların mevsimsel koşullar nedeniyle en yoğun olduğu günlerin yaşandığı bu dönemde vücudun savunmasını düşüren ani sıcak-soğuk değişikliklerinden korunmak gerektiği bildirildi. 
     Vücudun mevsim dönümlerine uyum sağlamada güçlük çektiğini, havadaki ısınmayla birlikte, çok ince yazlık giyecekler giyilmemesi gerektiğini belirten Prof. Dr. Anadolu, şöyle konuştu 
     ''Havalar ısındı diye ince giysiler giymeyin. Sıcak, kuru ve rüzgarlı havalarda ve sabahın erken saatlerinde sokağa çıkmayın. Kapı ve pencereler sıkı sıkı kapatın, dışarı çıkılması gerekiyorsa ağız ve burnu koruyan maskeler kullanın, açık havada egzersiz yapmayın, evde ve otomobilde filtreli klima sistemleri kullanmayın.'' 
     





</TEXT>
</DOC>
