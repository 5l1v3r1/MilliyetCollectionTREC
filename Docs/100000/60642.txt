<DOC>
<DOCNO> 60642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun0.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye felç oldu 
</HEADLINE>
<TEXT>

Balkanlar’dan gelen soğuk hava, dün bütün Türkiye’yi baştan sona beyaza boyadı. Yine klasik kar manzaraları yaşandı Trafik felç, vatandaş sefil oldu 
     DOĞAN HABER AJANSI 

     Ege, Akdeniz, Doğu ve İç Anadolu, dün kara teslim oldu. Yoğun kar yağışı nedeniyle yollar kapandı, okullar tatil edildi. 10 yıl sonra Mersin ve Aydın'ın Kuşadası ilçesine ilk kez kar yağarken, Muğla, Manisa, Denizli, ve Uşak'ın bazı ilçelerinde okullar tatil edildi. 
     
     İZMİR’DE UÇAK SEFERLERİ İPTAL 
     İzmir’in Buca, Balçova, Yamanlar gibi yüksek kesimleri beyaza büründü. İstanbul ve Ankara ile bağlantıyı sağlayan geçitler trafiğe kapanırken, Adnan Menderes Havalimanı’nda uçak seferleri iptal edildi. Kapanan yollar nedeniyle Bergama ve Kınık’ta eğitime bir gün ara verildi. Turistler, Efes Antik Kenti’ni kar altında ziyaret etti, Kuşadası'na da 9 yıl sonra kar yağdı. 
     
     EGE BEMBEYAZ OLDU 
     Denizli'nin merkezinde kar kalınlığı 7 santimetreye, bazı ilçelerde 10 santimetreye kadar ulaştı. İl merkezi ve 18 ilçede, okullar bir gün süreyle tatil edildi. Muğla'ya son 17 yılın en fazla kar yağışının düştüğü belirtildi. Muğla merkez, Ula, Yatağan, Kavaklıdere ilçeleriyle köylerindeki okullar bir gün tatil edildi. Uşak’ın Eşme ilçesi ve köylerinde okullar bir gün tatil edildi. 
     
     FERİBOTLAR BEKLEMEDE 
     Manisa'nın Alaşehir ve Kula ilçelerinde tüm okullar bir gün tatil edildi. Çanakkale'de de kar yağışı ve poyraz nedeniyle araba vapuru seferleri iptal edildi. Balıkesir'in sadece Balya ilçesinde okullar 1 gün tatil edilirken, kapalı olan 237 köy yolunun açılmasına çalışılıyor. Aydın'a 14 yıl aradan sonra kar yağdı, pek çok yol ulaşıma kapandı. Kütahya'ya bağlı Dağardı ve İmranlar köylerinde okullar iki gün süreyle tatil edildi. 
     
     BUZDA DÜŞÜP ÖLDÜLER 
     Samsun'da 2 kişi, bir saat arayla buzlu yolda düşerek hayatını kaybetti, 49 kişi de yaralandı. Kavak ilçesinde köylülerin yetiştirdiği 15 bin tavuk, yem getiren kamyonlar kapalı yolda kalınca ölümle burun buruna geldi. Zonguldak'ta okullar tatil edildi. Trabzon'da 371, Rize'de 186, Giresun'da 436, Artvin'de 112, Gümüşhane'de 302 ve Bayburt'ta 159 köy yolu ulaşıma kapalı durumda. Konya’da da 300 köy yolu kapandı. Ankara’da sabah saatlerinden itibaren aralıksız süren kar yağışı yaşamı altüst etti. Yollar kapandı, 115 trafik kazasının meydana geldi. 
     
     AĞAÇLAR DEVRİLDİ 
     Sivas'ta üç gündür süren kar yağışıyla 750 köy yolu ulaşıma kapandı. Yozgat'ta dün öğle saatlerine kadar yağan karın kalınlığı 20 santimetreye ulaştı. Yoğun kar yağışı nedeniyle Eskişehir'de Valilik öğleden sonra ilköğretim okulları ile liselerin tatil edilmesine karar verdi. Kayseri'de günün en düşük sıcaklığı eksi 17 derece oldu. Pınarbaşı, Sarıoğlan, Talas ve Yahyalı ilçelerinde okullar dün de tatil edildi. 
     
     MERSİN'E DE YAĞDI 
     Mersin'de 10 yıl sonra ilk kez dün kar yağarken, Adana kent merkezinde de kar serpiştirdi. Isparta ve Burdur'un Bucak ilçesinde okullar 1 gün tatil edildi. Meteoroloji yetkilileri, Doğu Akdeniz'de hava sıcaklıklarının 0 dereceye kadar düştüğünü, 10 Ocak'a kadar hava sıcaklıklarının - 4 dereceye ineceğini söyledi. Şanlıurfa Dedeosman Mahallesi'nde Mustafa Can donarak öldü. 
     



 GÜNCEL 


















</TEXT>
</DOC>
