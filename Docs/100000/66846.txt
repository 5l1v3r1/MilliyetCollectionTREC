<DOC>
<DOCNO> 66846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/guncel/gun01.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir annenin feryadı 
</HEADLINE>
<TEXT>

Oğlunu amansız hastalıktan kurtarmak için verdiği onca çabadan sonra ödül alan anne Fatma Doğru "Oğlumu kurtaramadıktan sonra neye yarar’ diyor 
     ŞÜKRAN ÖZÇAKMAK İstanbul 

     Fatma Doğru, 35 yaşında, ödüllü bir anne. Beş çocuğuyla yaşam mücadelesi veriyor. 6 yaşındaki oğlu, dünyada en fazla 8 kişide olan çok ender bir hastalığın pençesinde. Anne Doğru, 2.5 yıldır gece gündüz hem kendi oğlu, hem de diğer hasta çocuklar için çabalıyor. Tek amacı var oğlunu yaşatmak... 
     Onun asıl yaşam mücadelesi, kocasının, evli komşu kadını 7 yıl önce kaçırmasıyla başladı. Dört kızıyla birlikte Antakya’dan İstanbul’a taşındığında oğlu Yunus’a bir aylık hamileydi. Dünyalar güzeli Yunus Emre, amansız hastalığa yakalanana kadar tek mücadeleleri yoksulluktu. Aileyi şimdi konfeksiyonda çalışan çalışan kızı geçindiriyor. 
     Yunus böbrek kanseri teşhisiyle Lösemili Çocuk Vakfı’na bağlı bölümde tedavi görürken, kendilerinden 25 milyar lira istenmesi üzerine anne Fatma Doğru Yeşil Kart’lı olduğu için Şişli Etfal Hastanesi’nin yolunu tuttu. Doğru, "Hastane diğer çocuklar gibi Yunus’umu da bağrına bastı" diyor. 
     
     Ödüllü anne 
     38 yaşındaki Fatma Doğru, sadece kendi oğlu için değil, diğer kanserli çocuklar için de Şişli Etfal Hastanesi’nde kermes organizasyonları yaptı, yapmaya da devam ediyor. Konferans vermesi için ünlü profesörlere, moral vermesi için Davut Güloğlu, Mehmet Ali Alabora gibi sanatçılara ulaşıyor. Hastanede yatan 20 kanser hastası çocuk için, toptancıları dolaşıp, yatak yorgan, çarşaf gibi ihtiyaçları toplayıp hastaneye getiriyor. Bu çabası Gezginler Kulübü Başkanı Prof. Dr. Orhan Kural’ın da dikkatini çekiyor. Kulüp, bu fedakar anneyi plaketle ödüllendiriyor. 
     
     Onun için canımı veririm 
     Doğru, takdir edilmenin gururunu yaşıyor, ama ardından da ekliyor "Ödüllendirilmek güzel ama oğlumu kurtaramadıktan sonra neye yarar..." Fatma Doğru’nun en büyük dileği oğlunun tedavisini yaptırabilmek. Doğru, "Yunus’umu kurtarmak için canımı vermeye razıyım. Paranın gerçek anlamını şimdi öğrendim. Para demek, Yunus demek, Yurtdışında tedavi demek" diyor. 
     



 GÜNCEL 




















</TEXT>
</DOC>
