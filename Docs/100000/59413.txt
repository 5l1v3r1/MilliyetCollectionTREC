<DOC>
<DOCNO> 59413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/yasam/ayas.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu okul tek’ geçilir 
</HEADLINE>
<TEXT>

Milyon dolarlık yarış atları için ithal nalbant’ getiren Türkiye, gelecek yıldan itibaren seyisinden jokeyine yüksek okullu’ atçılar yetiştirecek 
     SİBEL KAHRAMAN İstanbul 

     Bugüne kadar ustadan çırağa öğrenilen jokeylik, nalbantlık ve seyislik, gelecek yıldan itibaren üniversitelerde ders olarak okutulacak. 
     İstanbul Üniversitesi Veteriner Fakültesi’ne bağlı olarak önümüzdeki yıl eğitime başlaması planlanan iki yıllık Atçılık Yüksek Okulu’nda, yüzlerce trilyon liranın döndüğü sektörde ihtiyaç duyulan nalbant, seyis, jokey ve antrenörler yetiştirilecek. Türkiye Jokey Kulübü’nün desteğiyle açılacak Atçılık Yüksek Okulu, jokeylik - antrenörlük ve seyislik olarak iki programda olacak. Jokeylik için üniversite sınavında alınan puanın yanında özel yetenek sınavına da girecek adaylarda, belirli fiziki özellikler aranacak. 
     
     Jokeylerden destek 
     Öğrenimleri süresince ilk yılda teorik eğitim görecek öğrenciler, ikinci yılda bölümlerine göre uygulamalı derslere başlayacak. 
     İlk yılın sonunda öğrenciler yeteneklerine göre antrenörlük, seyislik veya nalbantlığı seçebilecek. Uygulamalı eğitim Türkiye Jokey Kulübü tarafından desteklenecek. Bu yıl üniversite sınav kılavuzuna girmesi planlanan Atçılık Yüksek Okulu’nda at fizyolojisi, at davranışları, üreme, beslenme, salgın hastalıklardan koruma gibi dersler verilecek. 
     Veteriner Fakültesi Dekanı Prof. Dr. Ahmet Altınel de, trilyonların döndüğü sektörde, bugüne kadar jokeylik veya seyisliğin usta - çırak ilişkisiyle yürütüldüğünü özellikle dikkat çekiyor. 
     
     Yurtdışından nalbant 
     Jokey Kulübü’nün antrenör ve nalbantları yurtdışından getirmek zorunda kaldığını belirten Altınel, "Çünkü 5 milyon dolarlık atların bakımı söz konusu. En küçük bir yanlış atlara büyük zarar verebilir. Bu alanda Türkiye’de eğitim almış kişiler olmadığı için yurtdışından getiriliyorlar" diyor. 
     İlk yıl için jokeylik programına 30, diğer bölümlere 60 öğrenci alınacağını belirten Altınel, öğrencilerin mezun olduklarında Jokey Kulübü’nce finanse edileceklerini söyledi. 
     
Ayda 50 milyar kazanan da var      İlköğretimi bitiren gençler Türkiye Jokey Kulübü bünyesindeki apranti okuluna kayıt oluyorlar. Okula boyu 1.50’den kilosu ise 45’ten fazla olanlar alınmıyor. Jokey olabilmeleri için 50 yarış kazanmak durumundalar. Bu yarışları kazanma süresi kişinin yeteneğine göre değişiyor. İdeal bir jokey 50 - 55 kilo arasında ve 1.60 - 65 santimetre boyunda oluyor. Biraz kilo aldıklarında hemen saunaya giriyor ya da rejime başlıyorlar. Jokeylerin düzenli maaşları yok. Bindikleri atlar ilk dörde girerse, verilen ikramiyenin yüzde 10’u onların oluyor. Bu ikramiye 7 milyar liradan başlıyor 200 milyar liraya kadar yükselebiliyor. İyi bir jokey ayda 50 milyar lira kazanabiliyor. Türkiye’nin önde gelen jokeyleri arasında Süleyman Akdı, Halis Karataş, Ahmet Atçı, Akın Özdeniz, Yalçın Akağaç, Fuat Çakar, Engin Yalçın, Yemen Tunç, Erhan Yavuz, Saadettin Boyraz, Ali Rıza Yıldız, Nuri Şölen ve Nurettin Şen bulunuyor. 
     



 YAŞAM 















</TEXT>
</DOC>
