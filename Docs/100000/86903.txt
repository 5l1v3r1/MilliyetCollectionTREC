<DOC>
<DOCNO> 86903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/spor/spo05b.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupasına Doğru 
</HEADLINE>
<TEXT>

Dev ekran televizyon      MİLLİ Takım’ın kamp merkezine dev ekran televizyon ve uydu sistemi kuruldu. Ay - Yıldızlı futbolcular antrenman ve toplantılardan geriye kalan zamanları film izleyerek geçirirken, bazı oyuncular da Play Station’da birbirleriyle maç yapıyorlar. Bu arada dün Alpay Özalan’ın doğumgünü de kutlandı. 
     
Kuru fasulye partisi      ULSAN’DAKİ kampı izleyen gazeteciler dün otelde yemek sürprizi ile karşılaştılar. Menajer Can Çobanoğlu, kafilenin aşçısı Durmuş Ay’dan medyaya öğle yemeği hazırlamasını istedi. Bunun üzerine Ay, herkese kuru fasulye - pilav ziyafeti çekti. Şenol Güneş de servis yaparken, yabancı gazeteciler ikişer tabak yedi. 
     
Hareketli saatler      TÜRKİYE’NİN kamp yaptığı kale görünümlü oteli 24 saat koruyan Güney Koreli özel timler dün şüpheli iki balıkadam yüzünden hareketli saatlerin yaşanmasına neden oldular. Deniz kenarındaki otelin sahilinde dalış yapan iki kişi, anında bölgeden uzaklaştırıldı. Güvenlik Sorumlusu Ömer Yanık, şimdiye kadar herhangi bir tehdit almadıklarını söyledi. 
     
Sürpriz Türkiye      INTER Teknik Direktörü Hector Cuper, Dünya Kupası’nda sürpriz takımın Türkiye olacağını iddia etti. Cuper, La Gazzetta dello Sport gazetesine yaptığı açıklamada, Türk futbolcularına övgüler yağdırırken, 13 futbolcusunun kupada oynamasından gurur duyduğunu da söyledi. 
     
CNN Türk’ten özel yayın      DÜNYA Kupası heyecanını 18 Mayıs’tan itibaren her akşam ekranlara taşıyan CNN Türk, bugünden itibaren Güney Kore ve Japonya’dan canlı bağlantılarla son dakika gelişmelerini anında ekrana getirecek. Röportajların ve yorumculardan görüşlerin de yer alacağı program saat 22.05’te başlayacak. 
     



 SPOR 
































</TEXT>
</DOC>
