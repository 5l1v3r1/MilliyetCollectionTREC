<DOC>
<DOCNO> 66107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/ekonomi/eko04.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF’ye işçi azaltma sözü verildi 
</HEADLINE>
<TEXT>
Çalışan sayısı azalıyor ikramiye erteleniyor 
Kamuda iki ikramiyeden biri 2003’e ertelendi. 2002 sonuna kadar emeklilik ve işten çıkarmayla kamuda fazla istihdam üçte iki oranında azaltılacak. 50 bin kişinin gönüllü emekli olması bekleniyor 
     HARUN GÜREK Ankara 

     Kamu kurum ve kuruluşlarında çalışan işçilere yapılması gereken ilave tediyenin 6772 sayılı yasa ile verilen iki ikramiye -52 günlük- hakkı 26 yevmiyelik bölümü, Başbakanlık Genelgesi doğrultusunda 2003 yılına ertelendi. 
     Kanun kapsamında yapılan 52 günlük ilave ödemelerin birinci yarısı ise bu yılın 29 Mart ve 27 Mayıs arasında verilecek. Yeraltında çalışan maden işçileri ise ilave tediyelerinin tamamını 27 Aralık 2002’de alacak. 
     Hükümetin yeni ekonomik program kapsamında IMF’ye verdiği niyet mektubu çerçevesinde yılsonuna kadar Telekom ve Özelleştirme dahil, konsolide bütçe kapsamı dışındaki işçi sayısının gönüllü emeklilik yöntemiyle 50 bin azaltılabileceği tahmin ediliyor. Mart sonuna kadar gerçekleştirilecek gönüllü emeklilik ve fazla isdihdamın belirlenmesine yönelik çalışma programın birinci gözden geçirmesinin ilk koşulu olacak. 
     Niyet mektubunda yer alan taahhüde göre, Türk Telekom ile özelleştirme kapsamında bulunan ve 200 bin kişinin çalıştığı KİT’lerdeki fazla işçi sayısı belirlendi. KİT yönetimleri, bu işçilere gönüllü emekli olmaları önerisinde bulunacak. Kabul edenler, kıdem tazminatları ödenerek, mart sonuna kadar emekli edilecek. 
     
     Boş kadroya iptal 
     Hazine, konsolide bütçe kapsamında yer almayan KİT’lerde ise ihtiyaç fazlası memur, işçi ve kadro sayısını belirlemek için çalışma yapacak. 215 bin işçinin çalıştığı bu KİT’lerdeki fazla işçi sayısını azaltmak için gönüllü emeklilik teklifinin yanında gerekirse işten çıkarma yöntemine de başvurulacak. 
     Böylece KİT’lerdeki fazla istihdam, haziran sonuna kadar üçte bir, 2002 sonuna kadar üçte iki oranında azaltılacak. Boşalan kadrolara işçi alınmayacak, bu kadroların tamamı iptal edilecek. 
     



 EKONOMİ 



















</TEXT>
</DOC>
