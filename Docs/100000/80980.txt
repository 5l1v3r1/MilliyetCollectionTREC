<DOC>
<DOCNO> 80980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/spor/spo01.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KARTAL’IN BAŞI DÖNDÜ 
</HEADLINE>
<TEXT>

Siyah - Beyazlı ekip, hoca konusunda büyük bir enflasyon yaşıyor. Yerli adaylar arasında Terim ağırlık kazanırken, Denizli, Çalımbay-Uçar ikilisi de gündeme geldi 
     BİLAL MEŞE 

     Daum’la son kez 
     BEŞİKTAŞ Başkanı Serdar Bilgili, Teknik Direktör Christoph Daum’la bugün yeniden bir araya geleceğini belirtti. Bilgili, "Camiamız hem hoca hem de transfer konusunda endişeye kapılmasın. Dünyanın en iyi hocaları, Beşiktaş’a gelmeye hazır" ifadesini de kullandı. Daum’un şartlarını bir kez daha gözden geçirecek yönetimin, yabancı hoca adayları arasında, Fernandez, Toshack, Schaeffer, Souness ve Lucescu gibi isimlerin yer aldığı öğrenildi. 
     
     Terim ısrarı 
     YÖNETİCİLERİN büyük bölümü takımın başına yerli hoca getirilmesini savunurlarken, ilk sıraya Fatih Terim’i aldılar. Ayrıca Mustafa Denizli ile Rıza Çalımbay - Feyyaz Uçar ikilisini de gündeme alan yöneticiler "Terim’de ısrar etmek şart. Olmadığı taktirde içimizden yetişen Rıza Çalımbay ve Feyyaz Uçar var" yorumunu yaptılar. Yerli teknik direktör adayları arasındaki Mustafa Denizli’ye Başkan Serdar Bilgili’nin sıcak bakmadığı kaydedildi. 
     
     Adaylar çoğaldı 
     BREZİLYA’DA futbolcu arayışlarını sürdüren Menajer Sinan Engin, Botofago’nun 25 yaşındaki forvet oyuncusu Concelaa üzerinde yoğunlaştı. Bu arada Menajer Hasan Çolakoğlu, Yıldırım Demirören ile görüşerek, Yugoslav Milli Takımı’nın santrforu Bozganoviç ve Kamerun Milli Takımı’nın orta saha oyuncusu Patrick Suffo’yu önerdiği kaydedildi. İstanbulsporlu Murat’ın, dün akşam yapılan gizli görüşmede transfer parasını dolar olarak istemesi pürüz yarattı. 
     
     Nouma ikilemi 
     SİYAH - Beyazlı taraftarların alınmasını istediği Pascal Nouma, yönetimi ikiye böldü. Fransız futbolcu, Futbol Komitesi Başkanı Yıldırım Demirören’i telefonla arayarak gelmek istediğini bildirdi. Demirören konuyu yönetime getirdi, kiralık olarak alınmasını önerdi. Yıldırım Demirören’in bu önerisi bazı yöneticiler arasında destek bulmadı. Yöneticiler, "Yeteneği tartışılmaz. Ancak agresifliği takıma sürekli zarar verdi"diye konuştular. 
     
Baya’da şüphe      BEŞİKTAŞLI Baya’nın kasıklarındaki ağrılarının artması fıtık şüphesini gündeme getirdi. Tunuslu futbolcu iki günlüğüne izin alacak ve İsviçre’ye giderek daha önce kendisini ameliyat eden doktoruna kontrol olacak. Bu arada Gaziantepspor maçının hazırlıkları dün başladı. Koch’un yönettiği antrenmanda İlhan Mansız attığı gollerle dikkat çekerken, futbolcuların isteksiz oldukları gözlendi. 
     



 SPOR 





























</TEXT>
</DOC>
