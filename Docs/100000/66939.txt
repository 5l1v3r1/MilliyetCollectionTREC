<DOC>
<DOCNO> 66939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/sonspo03.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Sergen'den vazgeçmedik..." 
</HEADLINE>
<TEXT>

     Beşiktaş Futbol Takımı Menajeri Sinan Engin, Galatasaray'da ağır bir sakatlık geçiren Sergen için yaptıkları transfer teklifinden vazgeçmediklerini açıkladı. 
     ''Biz Sergen, sakatta da, sağlam da olsa, bu oyuncuyu transfer etmekte istekliyiz'' diyen Sinan Engin, şöyle konuştu 
     ''Galatasaray ile anlaşamadığı ve bize gelmek istediği sürece, Sergen'e kapılarımız açıktır. Sergen sakatlandı diye vazgeçmemiz sözkonusu değil. Bizim bu oyuncuyu, şartlar yerine geldiği taktirde, alıp almayacağımızı herkes görecektir.'' Sinan Engin, Sergen'e talip olmalarının bu futbolcunun performansını düşürmeyeceğini ifade ederek, bu teklifin oyuncunun performansını arttıracağını iddia etti. 
     Galatasaray ikinci başkanı Fatih Altaylı'nın açıklamalarını, kulübün değil kendi adına yaptığını düşündüğünü anlatan Sinan Engin, ''Ben muhatap olarak Galatasaray Kulübü Başkanı Mehmet Cansun'u görüyorum, kendi bir şey söylerse yorum yapabilirim'' diye konuştu. 
     İstanbulspor ile yaptıkları lig maçına da değinen Sinan Engin, ilk yarıda tutuk oynadıklarını belirterek, ''Ancak ikinci yarıya iyi başladık. Yaptığımız presle ard arda iki gol bulduk. Bir hata ile yediğimiz gol bizi biraz sıkıntıya soksa da 3 puanı alarak yolumuza devam ediyoruz'' dedi. 
     Engin, Güngören Belediye Stadı'nın zeminin kötü olmasının ilk yarıda oynadıkları kötü futbol için bahane olamayacağını da kaydederek, ''İyi konsantre olursanız, sahanın zemini sizi o kadar etkilemez, bunu da ikinci yarıda kanıtladık. Bundan sonra rakiplerimizin puan kaybetmesini bekleyeceğiz'' diyerek sözlerini tamamladı. 
     






</TEXT>
</DOC>
