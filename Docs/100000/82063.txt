<DOC>
<DOCNO> 82063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun25.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Almanya Türkiye'nin AB'ye girişinde kilit rolde" 
</HEADLINE>
<TEXT>

     Başbakan Yardımcısı, Devlet Bakanı ve ANAP Genel Başkanı Mesut Yılmaz, Almanya'nın, Türkiye'nin AB'ye girişinde anahtar ülke olduğunu söyledi. 
     Yılmaz, Konrad Adenauer Vakfı ve Türk-Alman Forumu'nun ortaklaşa düzenlediği Türkiye-AB ilişkileri konulu toplantıda yaptığı konuşmada, Türkiye-AB ilişkileri hakkında bilgi verdi. 
     Almanya'nın desteğinin Türkiye için çok önemli olduğunu belirten Yılmaz, yabancı sermayenin Türkiye'ye gelmesi ile Türk ekonomisinin büyüyeceğini kaydetti. 
     Türkiye'nin şu anda yabancı sermaye sıkıntısı yaşadığını ifade eden Yılmaz, ülkenin daha fazla yabancı sermayeye ihtiyacı olduğunu söyledi. 
     AB'nin ''refah adası'' olabileceğini belirten Yılmaz, zenginliğin tek başına hedef olmadığını, bunun yanı sıra huzurun da olması gerektiğini ve bunun için de AB'nin Türkiye'ye ihtiyacı olduğunu kaydetti. 
     Yılmaz, Lüksemburg kararında CDU'lu Kohl'ün bunu göremediğini, ama SPD'li Başbakan Schröder'in bunu gördüğünü belirterek, ''İnanıyorum ki ilerde CDU da bunu görecektir'' dedi. 
     Kıbrıs sorununun Türkiye'nin tek başına çözebileceği bir sorun olmadığını belirten Yılmaz, Kıbrıs'taki gerçekleri gözardı edecek bir çözümün kabul edilemeyeceğini söyledi. 
     AB'nin bu konuda adil bir politika benimsemediğini ifade eden Yılmaz, Kıbrıs'taki Türk halkının hiçbir zaman azınlık olmadığını sözlerine ekledi. 
     Toplantıya katılan Baden-Württemberg eyaletinin AB'den sorumlu Bakanı Christoph Palmer de yaptığı konuşmada, Türkiye'nin tam üyelik müzakerelerine başlaması için Kopenhag kriterlerini yerine getirmesi gerektiğini söyledi. 
     Türkiye'de son zamanlarda yapılan anayasa değişikliklerine de işaret eden Palmer, Türkiye'nin Avrupa'ya yakınlaşmasının stratejik açıdan önemli olduğunu kaydetti. 
     
     TERÖR ÖRGÜTLERİ LİSTESİ 
     Başbakan Yardımcısı Yılmaz, toplantıdan sonra gazetecilerin, PKK ve DHKP-C'nin AB tarafından terör listesine alınması ve bu konuda Türkiye'nin yeni beklentileri olup olmadığı sorusuna, ''Bu karar gecikmiş bir karardır'' şeklinde yanıt verdi. Yılmaz, şöyle konuştu 
     ''Bu kararın daha baştan alınması gerekirdi. Özellikle PKK şu anda Avrupa'daki en azılı terörist örgüttür. Geçmişteki cinayetleri bakımından en azılı terörist örgüttür. Dolayısıyla bu listenin en başına zaten PKK'nın konluması gerekirdi. 
     Bunu AB'nin, Türkiye'nin sorunlarına daha fazla anlayış gösterdiğinin bir işareti olarak görüyoruz. Fakat sadece bunların listeye alınması yetmez. PKK bir süre önce ismini değiştirmek suretiyle faaliyetlerini başka bir zeminde devam ettireceğini açıkladı. 
     Şimdi onun devamı niteliğinde ve daha önce PKK'daki cinayetlere karışmış olan insanların da içinde bulunduğu bu örgütün de aynı şekilde yasaklanması ve takibi gerekir. AB'nin, sadece isim değişikliği ile PKK'nın bu şekilde varlığını sürdürme oyununa gelmeyeceğini umuyoruz. 
     Almanya'da sadece bunların yasaklanmış olması yeterli olmadı. 
     Bunların faaliyetlerinin tam olarak denetim altında tutulması konusunda Almanya'yı uyarmaya devam edeceğiz.'' Mesut Yılmaz, Almanya ziyareti konusunda da, Türk ve Alman adalet bakanları arasındaki temasların devam ettiğini, bu yeni oluşan anlayış ortamında iade dosyalarının daha kolay sonuçlanacağını söyledi. 
     Başbakan Yardımcısı Yılmaz, yarın eski Fransa Cumhurbaşkanı Valery Giscard Estaing'in Baden-Württemberg Eyalet Meclisi'nde yapacağı konuşmayı dinledikten sonra Türkiye'ye dönecek. 
     





</TEXT>
</DOC>
