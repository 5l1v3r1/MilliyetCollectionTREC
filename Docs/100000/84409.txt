<DOC>
<DOCNO> 84409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sontur11.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM, SSK dosyasını açtı... 
</HEADLINE>
<TEXT>

     Ankara DGM Cumhuriyet Başsavcılığı, SSK'ya tıbbi malzeme alımlarında ''yolsuzluk yapıldığı'' iddiasıyla inceleme başlattı. 
     Çalışma ve Sosyal Güvenlik Bakanlığı'nın, SSK'ya 1992 yılından itibaren iyileştirici tıbbi malzeme alımlarında ''yolsuzluk yapıldığı'' gerekçesiyle suç duyurusunda bulunmasından sonra, dosyayla ilgili olarak bir Ankara DGM Cumhuriyet Savcısı görevlendirildi. 
     İnceleme başlatan DGM Savcısı'nın çalışmalarının sürdüğü, gerek gördüğü takdirde soruşturma başlatacağı öğrenildi. 
     Konuya ilişkin olarak, ayrıca Çalışma ve Sosyal Güvenlik Bakanlığı müfettişlerinin çalışmalarına devam ettiği, DGM incelemesi kapsamında, SSK'ya 1992 yılından itibaren ihalesiz, şirketlerle yapılan protokoller gereğince alınan ve ağırlıklı olarak ortopedi ve kardiyoloji malzemelerinin bulunduğu yıllık yaklaşık 50 bin çeşidin üzerinde iyileştirici sarf malzemesi alımının, mercek altında olduğu bildirildi. 
     Mali boyutunun 1.5 milyar dolar olduğu kaydedilen dosyaya ilişkin incelemenin, Türkiye'nin bütün SSK hastanelerine yapılan alımları kapsadığı ifade edilerek, şirketlerin, SSK'ya sattıkları medikal malzemelere ilişkin verdikleri yüksek fiyatların, Bağ-Kur ve Emekli Sandığı tarafından da yıllarca emsal görülerek uygulandığı, incelemenin boyutunun bu yönde genişleyebileceği kaydedildi. 
     SSK dosyasında, ''hastalara ihtiyaçları dışında, gereksiz ve fazla malzeme kullandırıldığı, gerçek fiyatı 450 dolar olan bir malzemenin SSK'ya 2 bin 450 dolara alındığı, malzeme satan şirketlerin tekel oluşturarak fiyatları belirlediği ve şirketlerin Çalışma ve Sosyal Güvenlik Bakanı Yaşar Okuyan'a baskı yaptıkları'' iddialarının bulunduğu da öğrenildi. 
     
     BAKAN OKUYAN, NE DEMİŞTİ 

     Çalışma ve Sosyal Güvenlik Bakanı Yaşar Okuyan, 14 Nisan 2002 tarihinde basın mensuplarına yaptığı açıklamada, ''SSK'da, Cumhuriyet tarihinin en büyük usulsüzlük ve yolsuzluk hadisesiyle karşı karşıyayız'' diyerek, özellikle kalp hastalıkları için gerekli olan ''stent'' alımlarında büyük yolsuzluklar yapıldığına dikkati çekmişti. 
     Okuyan, 3 Mayıs'ta da İstanbul'da, gazetecilerin SSK'da medikal malzeme alımlarına ilişkin sorularını yanıtlarken, ''SSK içinde bir kravatlılar çetesi oluşmuş. Bunlar, mafyadan daha farklı. Bunlar daha nazik, kravatlı, efendi görünüşlü bir çete'' diye konuşmuştu. 
     





</TEXT>
</DOC>
