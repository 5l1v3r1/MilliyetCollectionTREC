<DOC>
<DOCNO> 75054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/yazar/bila.html </URL>
<DATE> 2002/03/28/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
MGK ve Kürtçe yayın 
</HEADLINE>
<TEXT>

     Milli Güvenlik Kurulu'nun 29 Mart'ta yapacağı toplantıda Kürtçe yayın konusunun ele alınması bekleniyor. 
     Merak edilen konu MGK'nın asker kanadının tutumu. 
     Son zamanlarda Avrupa Birliği'ne dönük tartışmalar içinde askerlerin karşı tutumda oldukları izlenimi yaygınlaştırılmaya çalışılıyor. Ancak, askerlerin terör ve terör örgütü PKK ile Avrupa ilişkilerine gösterdikleri tepkiler, sanki, Türkiye'nin Avrupa Birliği'ne girmelerine karşılarmış gibi yorumlanıp, yansıtılıyor. Oysa durum böyle değil. 
     Askerler, Avrupa Birliği'ne karşı olmadıklarını, PKK'nın Avrupa tarafından terör örgütü olarak sayılmaması ve terör faaliyetlerine destek verilmesi olduğunu vurguluyorlar. Son olarak Genelkurmay İkinci Başkanı Org. Yaşar Büyükanıt, "AB'ye tam üyeliğe karşı olmadığımızı defalarca söyledik ama anlamıyorlar veya anlamak istemiyor. Bunu söyleyeni Allah çarpar dedik, olmadı. Daha ağırı da var millet çarpar" diyerek, askerleri "engel" olarak görüp, göstermeye çalışanlara yanıt verdi. 
     Benzeri bir tartışmanın Kürtçe yayın konusunda yaşanması da olası. 
     Kürtçe yayın konusunda askerlerin tereddütleri var, ancak, yayına tümüyle karşı oldukları veya engel olacaklarını söylemek de mümkün değil. Bu konuda askerlerin eğilimini şöyle özetlemek mümkün 
     "Kürtçe televizyon yayını TRT kanalıyla yapılabilir. Bunun PKK'nın hedeflerine hizmet edecek nitelikte ve içerikte olmaması gerekir. Bir ödün gibi anlaşılmaması gerekir." 
     Askerler, Kürtçe televizyon yayınının istismar edilmemesi, PKK'nın hedeflerine hizmet edecek şekilde kullanılmaması için devlet kontrolünde yapılması eğilimi taşıyorlar. 
     Bu durumda, MGK'dan, TRT tarafından yapılması koşuluyla Kürtçe televizyon yayınına yeşil ışık yakılması kararı çıkabilir. 
     Ancak, askerlerden önce MGK'nın sivil kanadında görüş birliğinin oluşturulması gerekiyor. Geçen ayki toplantıda MHP lideri Devlet Bahçeli'nin, Kürtçe televizyon yayını konusunda önemli itirazları olduğu ve taşıdığı endişeleri Kurul'a aktardığı biliniyor. MHP lideri bu konuda belki askerlerden daha sert bir duruş sergiliyor. Bu nedenle, 29 Mart'ta yapılacak Milli Güvenlik Kurulu Toplantısı'nda, ANAP lideri Yılmaz'ın öncelikle MHP lideri Bahçeli'yi ikna etmesi gerekecek. 
     Başbakan Ecevit'in Kürtçe televizyon yayını konusunda artık teknolojinin hukukun önünde gittiğine dikkat çekerek, yayına izin veren bir düzenleme yapılmasını savunduğu biliniyor. ANAP lideri Yılmaz'ın ise Kürtçe yayın yasağının kaldırılmasından, hatta özel televizyonların da yayın yapabilmesinden yana olduğu da bilinen bir gerçek. 
     Bu koşullarda Bahçeli'nin ikna edilmesi ve askerlerin ileriye dönük endişelerinin karşılanması halinde, TRT'den Kürt televizyon yayını yapılması kararıyla bir orta yol bulunabilir. 
     
     







Yargıyı eleştirmek 


Erciyes’ten ses 


MGK ve Kürtçe yayın 


Ecevit'in Forum İstanbul mesajı Geriye dönüş mü 


Kriz bitti Maksim ile Çakıl açıldı 


Akıl Oyunu 


Bizi internet mi mahvetti 


Piyasalardaki asabiler 


Bu zirveden ne çıkar 


Ölen ölür de ya sağ kalanlar 


Aman susun konuşmayın 


Hedef 2023 yarının kurulması 


Türkiye'de bekle - gör, Vietnam'a gir 


Askeri harcamada dünya birincisiyiz 


</TEXT>
</DOC>
