<DOC>
<DOCNO> 58655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko04.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstihdam zirvesi toplanıyor 
</HEADLINE>
<TEXT>

Çalışma Bakanlığı’nda bugün toplanacak istihdam zirvesinde Odalar Birliği SSK primlerinde yüzde 25 indirim’, Türkiye İşveren Sendikaları Konfederasyonu ise yeni işçi alana kolaylık’ talep edecek 
     SEÇKİN ÜREY Ankara 

     Sivil inisiyatif platformunu oluşturan işveren ve işçi örgütleri bugün Çalışma Bakanlığı’nda toplanarak reel sektörü destekleme paketinin son ayağı olan istihdamı artırıcı tedbirleri görüşecek. 
     Türkiye Odalar ve Borsalar Birliği TOBB ile Türkiye İşveren Sendikaları Konfederasyonu TİSK , istihdamı artırıcı tedbirlere yönelik kendi önerilerini hazırladı. 
     TOBB kriz nedeniyle işletmelerin düşen gelirlerine karşı işçi maliyetlerinin değişmemesi nedeniyle bir yıllığına SSK prim ödemelerinde yüzde 25 oranında af istiyor. TOBB’un önerileri arasında SSK prim alt sınırının bir yasal düzenleme ile asgari ücretle eşitlenmesi de yer alıyor. İlk defa işe başlayanlar, yeniden işe alınanlar ve yeni işyeri açılması halinde işe alınanlarla ilgili olarak da prim ödemelerinde kolaylık sağlanması talep ediliyor. 
     
Yüzde 30 artışa yüzde 20 indirim      TİSK’in önerileri ise istihdam yaratmaya hazır işyerlerine yönelik hazırlandı. Hazırlanan öneri paketinde, işçi sayısını yüzde 30 artıran işyerlerinin ilave istihdam ettiği işçilerin SSK ve İşsizlik Sigortası primlerinin işverene ait bölümünün yüzde 20’sinin devletçe karşılanması isteniyor. Geriye kalan yüzde 80’inin yüzde 30’ununda bir yıl süreyle ertelenmesi öneriliyor. Yine bir yıl içinde işçi sayısını yüzde 30 oranında artıran işyerlerine Eximbank kredilerinin dağıtımında öncelik tanınması talep ediliyor. 
     İşçi sayısını yüzde 50 oranında artıran ve yeni açılan işletmeler için daha geniş haklar isteniyor. Bu işletmelerin SSK ve İşsizlik Sigortası primlerinin yarısından bir yıl süreyle muaf tutulması ve ikinci yıl primlerinin de bir yıl süreyle ertelenmesi öneriliyor. İstihdam önerileri arasında özelleştirme nedeniyle işini kaybedenler için de çözüm getiriliyor. Bu işçilerin istihdam edilmesi halinde işverenlerin sigorta primlerinden muaf tutulması isteniyor. 
     
Esnek modele geçilsin      İşveren kesimi, esnek çalışma modelinin Türkiye’de oturtulmasını da istiyor. Bunun için hükümetin yanı sıra sendikalarla da oturulup görüşülmesi planlanıyor. Bu sayede kriz sırasında yaşanan istihdam daralmasının önüne geçileceği belirtiliyor. 
     Esnek modele gerekçe olarak haftalık 45 saatlik çalışma standardının kriz dönemlerinde sorun yaratması gösteriliyor. Kriz sırasında üretim kapasitesi düşerken ve vardiyalar azaltılırken, düşen gelir ve sabit kalan işçi maliyeti nedeniyle işten çıkarmalar gündeme geliyor. 
     



 EKONOMİ 
















</TEXT>
</DOC>
