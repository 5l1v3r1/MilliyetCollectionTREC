<DOC>
<DOCNO> 67374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/spor/spo01.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM BOŞ DURMUYOR 
</HEADLINE>
<TEXT>

Beşiktaş’ın Alman hocası, gelecek sezonun transferlerine şimdiden başladı. Daum, Belçika’nın Westerlo takımında top koşturan Boşnak golcü Vedran Peliç ile her konuda anlaşmaya vardı 
     Erken start 
     BEŞİKTAŞ Teknik Direktörü Christoph Daum, yeni sezonla ilgili transfer çalışmaları için start aldı. Şampiyonlar Ligi’ne girme hesapları yapan Alman hocanın Belçika’nın Westerlo takımında forma giyen Boşnak golcü Vedran Peliç ile her konuda anlaştığı öğrenildi. Belçika medyasına konuşan Peliç, "Daum ile uzun zamandır görüşüyorum. Beşiktaş’ta oynayabilirim" dedi. 
     
     Masaya oturacak 
     ALMAN hoca önümüzdeki günlerde Belçika’ya gidecek ve kulüp yöneticileriyle Peliç konusunda masaya oturacak. Daum’un daha önce E.Frankfurt ve Mappen takımlarında oynayan Boşnak forvet oyuncusu Peliç’i uzun süredir izlediği kaydedildi. Bu sezon Westerlo forması altında 21 maçta 11 gol atan Peliç, takımının düşme potasından ligde 10. sıraya yükselmesinde büyük rol oynadı. n BİLAL MEŞE 
     
     Kimdir 
     26 yaşındaki Vedran Peliç, dört sezondur Belçika’nın Westerlo takımında forma giyiyor. 1.93 boyundaki Boşnak futbolcu bu dönem içerisinde 35 gol attı. Daha önce Almanya’nın Eintracht Frankfurt, VFL Hamm, Meffen takımlarında da forma giyen Peliç’in özellikle hava toplarında çok etkili olduğu ve birçok kulübün de transfer listesinde yer aldığı belirtildi. 
     
"Efsane olacağım"      BEŞİKTAŞ’IN sol kanat oyuncusu İbrahim Üzülmez’in futbolcu oluşunun perde arkası tam bir roman gibi. İzmit’in bir köyünde dünyaya gelen genç futbolcu, boş zamanlarında tarlada top oynadığı sıralarda Gönensporlu yöneticilerin dikkatini çekmiş. Karabükspor’dan Gaziantepspor’a transfer olan İbrahim, Trabzonspor’un kapısından döndü, gönlünde yatan Beşiktaş’a kapağı attı. İbrahim, "Gönlümün takımındayım, efsane olacağım" dedi. 
     FULYA Tesisleri’ne geldiği ilk günü unutamayan İbrahim, "Çocukluğum tarlada futbol oynayarak, Beşiktaş’ı hayal ederek geçti. Metin Tekin’in adını sadece radyodan duyuyordum. Onun gibi olmanın hayaliyle büyüdüm. Fulya’ya geldiğim günü asla unutamam. İnönü’de maça çıkacağım günün gecesinde gözüme uyku girmedi. Yedek kulübesinde tribünleri izledim, o gün bir kez daha Allah’a şükrettim" ifadelerini kullandı. 
     
İşte İMKBJK      BEŞİKTAŞ Futbol Yatırımları A.Ş.’nin halka açılış kokteyli dün akşam Conrad Oteli’nde yapıldı. Geceye Rahmi Koç, iş dünyasının bir çok ünlü ismi ile Galatasaray Başkanı Mehmet Cansun, Siyah - Beyazlı yönetici ve futbolcular katıldı. Serdar Bilgili, kokteyle gelen ve halka arz konusunda kendilerine yardımda bulunan İMKB Başkanı Osman Birsen’e teşekkür plaketi verdi. 
     MEHMET Cansun tanıtımda Beşiktaş şapkası giydi ve ardından "Beşiktaş hisselerini ben de alacağım. İki kulüp bir ilke imza attık. Biz onlara, onlar da bize destek verecek" dedi. Yöneticiler hisselerin büyük ilgi göreceğine inandıklarını söylediler. Genel Sekreter Hüsnü Güreli, "15 milyonun üzerinde taraftarımız var. Herkes bir lot alsa yeter" diye konuştu. 
     
Kartal’da tatil bitti      İSTANBULSPOR’U yenerek zirve yarışındaki iddiasını sürdüren Beşiktaş, bir günlük aradan sonra bugün yeniden işbaşı yapacak. Siyah - Beyazlı ekip, Ankaragücü maçının hazırlıklarını çift antrenmanla sürdürecek. Almanya’da kokain davasına katılan Teknik Direktör Christoph Daum’un yer almayacağı Fulya’daki çalışmalar taktik ağırlıklı olarak gerçekleşecek. 
     



 SPOR 

























</TEXT>
</DOC>
