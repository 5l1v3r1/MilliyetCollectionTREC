<DOC>
<DOCNO> 58462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/soneko01.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsizlik sigortası primlerinde indirim... 
</HEADLINE>
<TEXT>

     İşsizlik Sigortası Fonu'na işçi, işveren ve devlet tarafından ödenen primlerde 1 Ocak 2002 tarihinden itibaren 1 yıl süre ile 1'er puan indirime gidilecek. 
     İşsizlik Sigortası Fonu'na işçinin brüt aylık ücreti üzerinden yüzde 2 oranında prim ödeyen işçi ve devlet 1 Ocak 2002'den itibaren yüzde 1, işveren ise yüzde 3 yerine yüzde 2 oranında prim ödeyecek. 
     Fona ödenen toplam prim oranı ise yüzde 7'den yüzde 4'e inecek. 
     Türkiye İş Kurumu İş-Kur Genel Müdürü Necdet Kenar ''Ücret dışı yüklerin indirilerek istihdamın teşviki ve ekonominin rekabet gücünün artırılması'' amacıyla İşsizlik Sigortası Fonu'na ödenen primlerde 1'er puan indirime gidilmesi için 2002 yılı bütçe yasasına bir madde konulduğunu bildirdi. 
     2002 yılı bütçe yasasının çıktığını anımsatan Kenar, bu yasa 
     uyarınca işçi, işveren ve devlet tarafından işsizlik sigortası fonuna ödenen primlerde 1 Ocak 2002'den itibaren 1 yıl süre ile indirime gidileceğini kaydetti. Kenar, primlerde toplam yüzde 3 oranındaki indirimin fona maliyetinin 750 trilyon lira düzeyinde olacağını vurgulayarak, prim oranlarında indirime gidilmesinin fonun aktüeryal dengesinde herhangi bir sıkıntı yaratmayacağını belirtti. Türkiye İş Kurumu Genel Müdürü Necdet Kenar, işçi ve işveren kuruluşlarının 1 Ocak 2002 tarihinden itibaren primlerdeki indirimleri dikkate alarak işlemlerde bulunmasını isteyerek, 1 Ocak 2002-31 Aralık 2002 tarihleri arasında uygulanacak prim indirim sonucu oluşan 750 trilyon liranın piyasaya gireceğini ve ekonomiye canlılık kazandıracağını kaydetti. Kenar, Türkiye'de ilk kez, sanayicinin ve işverenlerin isteği doğrultusunda bir fona ödenen prim oranlarında indirime gidileceğini de bildirdi. Prim kesintilerine 1 Haziran 2000 tarihinde başlanan İşsizlik Sigortası Fonu'nda 2 katrilyon lirayı aşkın bir para birikirken, bu rakamın ilk işsizlik ödeneğinin yapılacağı Mart 2002'de 2.5 katrilyon liraya ulaşması bekleniyor. 
     






</TEXT>
</DOC>
