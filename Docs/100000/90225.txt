<DOC>
<DOCNO> 90225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/ekonomi/eko04.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatı Doğu Bloku kurtardı 
</HEADLINE>
<TEXT>

Bu yıl ocak - mayıs döneminde ihracatta yaşanan yüzde 6 oranındaki artışta Rusya ve Doğu Avrupa ülkelerine yapılan ihracat etkili oldu. Almanya’ya yapılan ihracat ise yüzde 3.7 azaldı 
     Türkiye’nin ihracatını, AB’ye tam üyelik yolunda ilerleyen eski sosyalist ülkelerle, doğalgaz ve ham petrol fiyatlarındaki yüksek seyir nedeniyle rahat bir döneme giren Rusya ve diğer BDT ülkeleri kurtardı. AB’ye yapılan ihracatın sadece yüzde 2.7 arttığı, Ortadoğu’ya yapılan ihracatın azaldığı bu dönemde, Doğu Avrupa ve BDT ülkelerine yapılan ihracatta önemli artışlar kaydedildi. 
     İhracatçı Birlikleri’nin ocak - mayıs dönemine ilişkin ülkeler itibariyle ihracat kayıtlarına göre, bu dönemde Türkiye’nin Avrupa Birliği ülkelerine yaptığı ihracat sadece yüzde 2.7 oranında artarak 6 milyar 896 milyon dolara yükseldi. İhracat artışının bu ölçüde düşük kalmasında Türkiye’nin ihracatı içerisinde payı en yüksek olan Almanya’ya yönelik ihracattaki yüzde 3.7 oranındaki azalma etkili oldu. Türkiye’nin İtalya’ya ihracatı ise yüzde 10.9 azalarak 909 milyon dolara gerilerken Fransa’ya ihracat sadece yüzde 2.2, Hollanda’ya yapılan ihracat ise yüzde 3.7 arttı. İngiltere’ye yapılan ihracat ise yüzde 27.2 artarak 1.1 milyar dolara yaklaştı. 
     
     En fazla artış hazır giyimde 
     Bu dönemde, AB’ye yönelik hazırgiyim - konfeksiyon ihracatı 333 milyon dolar, elektrikli ve elektronik makineler 168 milyon dolar ve tütün ihracatı 52 milyon dolar artarken, demir ve demir dışı metaller ihracatında 146 milyon dolarlık, tekstil ve hammaddeleri ihracatında 82 milyon dolarlık, kimyevi maddeler ihracatında 70 milyon dolarlık ve fındık ve mamülleri ihracatında 68 milyon dolarlık düşüş yaşandı. 
     
     Doğu Avrupa Ülkelerine ihracat yüzde 27.2 arttı 
     Türkiye'nin Avrupa Birliği ülkelerine yaptığı ihracat yüzde 2.7 oranında artarak 6 milyar 896 milyon dolara yükseldi. 
     İhracat içerisinde payı en yüksek olan Almanya'ya yönelik ihracat yüzde 3.7 oranındaki azalarak 2 milyar 231 milyon dolara geriledi. 
     İtalya'ya olan ihracatımız yüzde 10.9 azalarak 909 milyon dolara geriledi. Fransa'ya yapılan ihracat sadece yüzde 2.2, Hollanda ihracatmız ise yüzde 3.7 arttı. İngiltere'ye yapılan ihracat ise yüzde 27.2 artarak 1.1 milyar dolara çıktı. 
     Ocak - mayıs dönemi itibariyle Türkiye'nin Doğu Avrupa ülkelerine yaptığı ihracat ise yüzde 27.2 oranında artarak 654 milyon dolara ulaştı. 
     Doğu Blok'una yönelik ihracat artışında etkili olan mal gruplarını taşıt araçları ve yan sanayii, elektrikli ve elektronik makineler, tekstil ve hammaddeleri, hazır giyim-konfeksiyon demir ve demir dışı metaller oluşturuyor. İlk beş aylık dönemde BDT ülkelerine yapılan ihracat yüzde 15.1 oranında artarak 791 milyon dolara ulaştı. Bu dönemde bölgeye yönelik ihracat artışında tekstil ve hammaddeleri, demir ve demir dışı metaller, kimyevi maddeler ve deri ve mamulleri etkili oldu. 
     Ocak - mayıs döneminde Ortadoğu'ya yapılan ihracat yüzde 5.9 oranında düşerek 2001 yılında gösterdiği performansın altında kaldı. Kuzey Afrika ülkelerine yapılan ihracat geçen yılın aynı dönemine göre yüzde 2,0 oranında artarak 490 milyon dolar olarak gerçekleşti. 



 EKONOMİ 





















</TEXT>
</DOC>
