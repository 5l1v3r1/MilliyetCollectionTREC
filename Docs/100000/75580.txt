<DOC>
<DOCNO> 75580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/siyaset/siy01.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekillerin şişirilmiş’ faturası ödenmiyor 
</HEADLINE>
<TEXT>

Meclis’teki sağlık faturalarını doktorlar incelerken, emekli milletvekillerinin faturaları şişirdiği saptandı 
     SALİHA ÇOLAK Ankara 

     TBMM Başkanlığı’nın başlattığı sıkı denetim, sağlık faturalarının yüzde 90’ını peşin ödeyen Meclis’in kabarık belgelerle soyulduğunu gösteren ilginç uygulamaları ortaya çıkardı. Hastalıkla ilgisi olmayan bir çok kalemle faturalar şişirilirken, "lüks otel odası" fiyatına denk gelen hastane yatak faturalarının da Meclis’e ödettirildiği belirlendi. 
     
     Sanki lüks otel 
     Sıkı denetim çerçevesinde TBMM Başkanlığı, faturaları önce uzman doktorlara inceletiyor, ardından faturalar AKP’li İdare Amiri Mehmet Elkatmış’ın önüne geliyor. Meclis’e şişirilmiş faturalarla fazla para ödetmeye çalışanları izlemeye alan, Elkatmış da, en çok, "lüks otel faturası" gibi hastane yatak bedellerine ilişkin belgelere tepki gösteriyor. 
     Elkatmış, son olarak eski bir milletvekilinin özel bir hastaneden aldığı, 7 günlük yatak bedeli karşılığı 1.5 milyar liralık faturayı çizdi. Elkatmış, "Bazen öyle faturalar geliyor ki, sıfırları doğru mu görmüyorum diye şüphe ediyorum. Meclis, sağlık harcamalarını tabii ki ödeyecek. Ancak milletin parasını, lüks otel gibi özel hastanelerde kalanlar için harcayamayız" dedi. 
     Tabipler Birliği’nin belirlediği tarife dışında ödeme yapmamak için her kalemi tek tek incelediğini söyleyen Elkatmış, 1.5 milyarlık yatak faturasının da ancak 103 milyon lirasının Meclis tarafından ödenmesine onay verdi. 
     



 SİYASET 














</TEXT>
</DOC>
