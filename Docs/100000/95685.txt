<DOC>
<DOCNO> 95685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/soneko01.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin bütçe açığı bu yıl 165 milyar dolara ulaşacak 
</HEADLINE>
<TEXT>

     ABD, 4 yıl boyunca bütçe fazlası vermesine karşın, bu yıl terörle savaş ve borsadaki büyük kayıp nedeniyle bütçe açığının 165 milyar dolara ulaşacağını bildirdi. 
     Beyaz Saray'dan yapılan açıklamada, Şubat ayında yapılan tahmine göre, 30 Eylül'de sona erecek vergi yılına kadar bütçe açığının 106 milyar dolar olarak hesaplanmasına karşın, terörle savaşta artan harcamalar ve borsadaki beklenmedik kayıplardan ötürü bütçedeki açığın 165 milyar doları bulmasının beklendiği belirtildi. 
     Özellikle teknoloji hisselerinin işlem gördüğü Nasdaq'daki düşüşün sürdüğü New York borsası 11 Eylül saldırılarından bu yana en düşük seviyede bulunuyor. 
     Uzmanlar, Afganistan'daki savaş ve ABD'deki iç güvenlik harcamalarının yanı sıra borsadaki satışlardan doğan vergi kaybının Bush hükümetinin bütçe açığını en az yüzde 56 arttırdığını belirtiyorlar. 
     Şirket yönetimlerindeki skandallar dolayısıyla çöken borsanın yanı sıra geçen yılın Mart ayından bu yana ''ekonomik durgunluğun'' da federal hükümetin vergi gelirlerini azalttığı kaydediliyor. 
     Öte yandan, Başkan George W. Bush, haftalık radyo konuşmasında, Amerikan Kongresi'nden terörle mücadele ve iç güvenlik harcamalarının arttırılması için harekete geçmesini istedi. 
     ''Kongre, savaşını sürdüren ordumuza mali desteğini devam ettirmelidir'' diyen Bush, ''ülkesinin savaşta olduğunu ve bütçe önceliğinin bu gerçeğe göre ayarlanması gerektiğini'' söyledi. 
     Bush yönetimin Mart ayında savunma ve iç güvenlik harcamaları için 31,5 milyar dolarlık ek bütçe talebi Senato tarafından reddedilmiş, Temsiciler Meclisi 29 milyar dolar tutarında ek harcamayı kabul etmişti. 
     





</TEXT>
</DOC>
