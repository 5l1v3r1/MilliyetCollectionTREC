<DOC>
<DOCNO> 55527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo14.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Oktay ameliyet oldu. 6 hafta sahalardan uzak kalacak 
</HEADLINE>
<TEXT>

     Fenerbahçe'nin golcü futbolcusu Oktay Derelioğlu, bugün kasığından fıtık ameliyatı oldu. 
     Acıbadem Hastanesi'nde, Genel Cerrahi Uzmanı Opr. Dr. Armağan Özel tarafından gerçekleştirilen ameliyat yaklaşık 3 saat sürdü. 
     Ameliyattan sonra açıklama yapan Opr. Dr. Özel, Oktay'ın daha önce geçirdiği ameliyatlar nedeniyle bölgede yapışıklıklar görüldüğü ve ameliyat sırasında açık operasyona geçildiğini kaydetti. 
     Özel, başarılı bir ameliyat gerçekleştirdiklerini belirterek, Oktay'ın 2 gün daha hastanede kalacağını söyledi. 
     Bu arada, Oktay'ın açık ameliyat olması nedeniyle sahalara dönüşünün uzun süreceği ve golcü futbolcunun yaklaşık 6 hafta sonra oynayabileceği öğrenildi. 
     
     Ogün ilk yarıda zor 
     Bu arada, sakat futbolculardan Fenerbahçe kaptanı Ogün Temizkanoğlu'nun yarın MR'ı çekilecek. 
     Yaklaşık 1 aylık sakatlıktan sonra Beşiktaş maçında forma giyen, ancak dünkü antrenmanda yeniden sakatlanan Ogün, tamamen düzelmeden oynamak istemediğini belirterek, ''Devrenin bitmesine 3 maç kaldı. İlk yarıda oynamam zor görünüyor'' dedi. 
     






</TEXT>
</DOC>
