<DOC>
<DOCNO> 95848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sonspo01.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
A Millilere Pepsi'den şampiyonluk partisi... 
</HEADLINE>
<TEXT>

     17. Dünya Kupası finallerinde üçüncü 
     olarak tarihi bir başarıya imza atan A Milli Futbol Takımı için İstanbul'da şampiyonluk gecesi düzenlendi. Milli takımın sponsorlarından Pepsi'nin, Kuruçeşme Reina'da düzenlediği partiye, A Milli Futbol Takımı Menajeri Can Çobanoğlu ve Milli Takım doktoru Cengiz Dinç ile çok sayıda davetli katıldı. Gecede Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş ve golcü futbolcu Hakan Şükür ile canlı telefon bağlantısı yapıldı. Sanatçı Yılmaz Erdoğan'ın kısa bir stand-up gösterisi yaptığı şampiyonluk partisine, davet edilen hiçbir milli futbolcunun katılmaması dikkati çekti. Gecenin açılış konuşmasını yapan Pepsi Pazarlama Müdürü Selen Kantarcı, 1996 yılından beri destekledikleri Milli Takıma, 2004 yılında Portekiz'de yapılacak Avrupa Şampiyonası ve 2006 yılında Almanya'da yapılacak Dünya Kupası'nda da desteklerinin devam edeceğini söyledi. Milli Takım Menajeri Can Çobanoğlu, kendilerine destek veren herkese teşekkür ederek, ''Pepsi, sürekli 'Daha fazlasını iste' diye bizi itiyor. Bu sloganı devam ettirsinler, biz gereğini yapacağız'' dedi. 
     
     ULUSOY ''HEDEFİMİZ 2006'DA KUPAYI ALMAK'' 
     Davete canlı telefon bağlantısı yapan Futbol Federasyonu Başkanı Haluk Ulusoy, Dünya Kupası'nda üçüncü olarak büyük bir başarı kazandıklarını ifade ederek, ''Hedefimiz 2004 Avrupa ve 2006 Dünya şampiyonalarında final oynayıp, kupayı kazanmak'' diye konuştu. 
     Ulusoy, bakanların girişimiyle Milli Takıma ''Devlet Üstün Hizmet Madalyası'' verilmek istendiğini belirterek, ''Bana verilmemesi konusunda yorum yapmak istemem. Devletimiz böyle uygun görmüş'' dedi. 
     Milli Takımlar Teknik Direktörü Şenol Güneş ise telefon bağlantısında, Yılmaz Erdoğan'a ''Sıkıntılı günlerde yazdığın yazıyla bize destek oldun. Teşekkür ederiz'' derken, Milli Takımın başarısının Türkiye'nin başarısı olduğunu ifade etti. 
     Canlı telefon bağlantısında Güney Kore'ye attığı golü anlatan Hakan Şükür de ''O maça kadar bende bir birikim oldu. 11 saniyede gelen gol, bu birikimin patlamasıydı. Dünya rekoru kırdığım için mutluyum'' dedi. 
     Partiye katılanlar daha sonra Tarkan'ın Milli Takım için yaptığı ''Bir oluruz yolunda'' şarkısıyla eğlenirken, havai fişek gösterisi yapıldı. Bu sırada, sahnenin yanındaki 2 dev ekrandan milli takımın maçlarından görüntüler yayınlandı. 
     





</TEXT>
</DOC>
