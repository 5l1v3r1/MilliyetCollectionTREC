<DOC>
<DOCNO> 93690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko08.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura bu ay ikinci yarıyıl zammı var... 
</HEADLINE>
<TEXT>

     Enflasyonun Haziran ayında da düşük çıkması nedeniyle memur maaşlarına bu ay, enflasyon farkından doğan zam yapılmayacak, ancak normal ikinci yarıyıl zammı verilecek. 
     Edinilen bilgiye göre, 1 Temmuz'dan geçerli olacak ikinci yarıyıl zammı, önümüzdeki günlerde Bakanlar Kurulu'nda ele alınıp açıklanacak. Zammın yüzde 5 civarında olması bekleniyor. 
     Memur maaşlarına 1 Ocak'tan geçerli olmak üzere yapılan yüzde 10'luk genel zam, Nisan sonunda tüketici fiyatlarında 4 aylık artışın yüzde 10.7'ye ulaşması sonucunda, enflasyonun gerisinde kalmıştı. 
     Bütçe Kanunu hükmü uyarınca aradaki fark, yüzde 2'lik refah payı ile birlikte maaşlara yansıtılmış ve böylece memurlar 15 Mayıs'ta yüzde 2.5 oranında ek zam almıştı. Yılbaşından bu yana memur maaşlarındaki kümülatif artış da, söz konusu zamla birlikte yüzde 12.7'ye ulaşmıştı. 
     Haziran ayında tüketici fiyatlarındaki aylık artışın yüzde 0.6 gerçekleşmesiyle, 6 aylık enflasyon da yüzde 12.0'a yükseldi. 
     Ancak bu oran, memurun yüzde 12.7'lik zammının altında olduğu için, bu ay da maaşlarda enflasyon farkından dolayı yeni bir düzenlemeye gerek kalmadı. 
     





</TEXT>
</DOC>
