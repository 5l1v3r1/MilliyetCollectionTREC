<DOC>
<DOCNO> 95999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun04.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Wolfowitz Türkiye'de Irak operasyonu için hazırlık mı yapıyor 
</HEADLINE>
<TEXT>

     ABD Savunma Bakanlığı Pentagon sözcüsü Victoria Clarke, ABD Savunma Bakan Yardımcısı Paul Wolfowitz'in Türkiye ziyaretinin, Irak'a yönelik bir operasyona hazırlık olduğu yönündeki değerlendirmelere karşılık, ''Gelecekte olabilecek şeyler hakkında, bu podyumdan konuşmayacağımız kesin'' yanıtını verdi. 
     Clarke, Pentagon'da gazetecilere yaptığı açıklamada, ''Türkiye, çok önemli bir noktadaki çok çok önemli bir ülke. Türkiye ile uzun dönemli bir ilişkimiz var. Amerikan yönetimi yetkililerinin bu ülkeyi ziyaret etmesinde olağandışı bir durum yok. Wolfowitz'in ziyareti, çok ve çeşitli konularda konuşmak üzere, uzun zaman önce planlanmıştı. 
     Gelecekte olabilecek şeyler hakkında, bu podyumdan konuşmayacağımız kesin'' dedi. 
     Victoria Clarke, Wolfowitz'in gündeminde farklı birçok konu olduğunu da vurguladı. ''ABD'nin değerli ve yakın bir dostu'' olarak Türkiye'nin terörizme ilişkin deneyiminin, ABD'nin yüz yüze kaldığı sorunlara karşı özellikle duyarlı ve anlayışlı olduğunu gösterdiğini belirten sözcü, şunları söyledi 
     ''ABD Savunma Bakanı Donald Rumsfeld'in her fırsatta söylediği gibi Türkiye, ABD'nin değerli ve yakın bir dostudur ve NATO müttefikidir. ABD Savunma Bakan Yardımcısı Paul Wolfowitz de, buradaki konuşmalarında, Türkiye'nin terörizme karşı savaşta çok önemli rolünden ve bizim bu ülkeyle ilişkilerimizin öneminden bahsediyor. 
     Türkiye, bölgesinde yaşadığı terörizm deneyimiyle, bizim yüz yüze kaldığımız sorunlara karşı özellikle duyarlı ve anlayışlı.'' Pentagon yetkilileri, geçen Cuma günü düzenlenen bir brifingde, Wolfowitz'in gündemindeki en önemli konunun Irak olduğunu, ancak Amerikan yönetiminin bu konuda henüz kesin kararını vermediğini söylemişlerdi. 
     





</TEXT>
</DOC>
