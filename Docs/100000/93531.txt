<DOC>
<DOCNO> 93531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo23.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe İstanbul'a döndü... 
</HEADLINE>
<TEXT>

     Yeni sezon hazırlıklarının ilk etabını Almanya'da yaptığı kampla tamamlayan Fenerbahçeli futbolcular, İstanbul'a döndü. 
     Sarı-lacivertliler, sezon hazırlıklarını bir hafta İstanbul'da sürdürdükten sonra, ikinci etap kampı için Avusturya'ya gidecek. 
     Almanya dönüşü Atatürk Havalimanı'nda basın mensuplarının sorularını yanıtlayan futbolculardan Oktay, çok iyi bir kamp dönemi geçirdiklerini belirterek, ''Form tutmamız ve genel dayanıklılık açısından çok iyi bir kamp oldu. Teknik direktörüm benimle yaptığı bireysel görüşmelerde beklentilerini söyledi. İnşallah ona en iyi şekilde yanıt veririm'' dedi. 
     Gençlerbirliği'nden transfer edilen İsmail Güldüren ise takımdaki arkadaşlık havasının çok iyi olduğunu vurgulayarak, ''Uyum sorunu yaşamadım. Daha önceden arkadaşım olan bazı futbolcular da var takımda. Avusturya'da yapacağımız ikinci kamp dönemini de en iyi şekilde geçirip, lige hazır olacağız'' diye konuştu. 
     Atatürk Havalimanı'ndan Samandıra Tesisleri'ne hareket eden futbolcular, bu akşam antrenmana çıkacak. 
     





</TEXT>
</DOC>
