<DOC>
<DOCNO> 75371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur20.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
''Apo idam edilsin'' kampanyasının imzalarını döve döve aldılar 
</HEADLINE>
<TEXT>

     Niğde'de, şehit ailelerinin terör örgütü elebaşı Abdullah Öcalan'ın idam edilmesi için topladıkları imzaların, iki öğrenciden gasp edildiği öne sürüldü. 
     Niğde Üniversitesi öğrencileri Cengiz Ayhan ve Ersoy Güngör polise başvurarak, Niğde Şehit Aileleri Yardımlaşma ve Dayanışma Derneği'nin Abdullah Öcalan'ın idam edilmesi için topladığı 9 bin 700 imzanın bulunduğu dosyaların, kendilerine saldırarak tabancayla tehdit eden 20-25 kişilik grup tarafından gasp edildiğini bildirdiler. 
     Polise ifade veren gençler, şunları anlattılar 
     ''İmzaların bulunduğu dosyaları bir dernek yetkilisine götürmek için yola çıktık. Belediye binası arkasına geldiğimizde, 20-25 kişilik kalabalık birden etrafımızı sardı ve bize saldırdılar. Saldırganlardan 4'ünün elinde tabanca vardı. Bizi yere yıktılar tabancaları başımıza dayayıp öldürelim mi dedi. Gruptan birileri değmez deyince bizi bıraktılar. Canımızı zor kurtardık, ancak imza dosyalarını almalarına engel olamadık.'' Olay gece olduğu için gruptaki kişilerin yüzlerini göremediklerini belirten öğrenciler, hiçbir siyasi kuruluşla bağlantılarının bulunmadığını söylediler. Öte yandan, Niğde Şehit Aileleri Yardımlaşma ve Dayanışma Derneği Denetleme Kurulu Başkanı Betül Erten, bu tür saldırıların kendilerini yıldırmayacağını ifade ederek, olayı kınadı. Yetkililer, dövülen öğrencilerin Niğde Devlet Hastanesi'nde tedavi edildiklerini, 5'er gün ''iş göremez'' raporu verildiğini, soruşturmanın sürdürüldüğünü kaydettiler. 
     






</TEXT>
</DOC>
