<DOC>
<DOCNO> 95529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/soneko07.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tekstil ürünleri New York'ta görücüye çıkıyor 
</HEADLINE>
<TEXT>

     İstanbul Tekstil ve Hammaddeleri İhracatçıları Birliği İTHİB , New York Tekstil Ürünleri Fuarı'nın ikincisini 15-17 Temmuz 2002 tarihleri arasında Cipriani New York'ta gerçekleştirecek. 
     İTHİB'den yapılan yazılı açıklamada, ''ekonominin ve siyasetin belirsizliklerine rağmen ihracatın, Türk ekonomisi için bağımsız bir güç olarak dış pazarlarda mal satma savaşını istikrarla sürdürdüğü, kıran kırana rekabet ettiği, pazarlama, tanıtım faaliyetleri gerçekleştirdiği ve fuarlar düzenlediği'' ifade edildi. 
     11 Eylül olaylarından sonra yurtdışı seyahatlerinden kaçınan 
     Amerikalı alıcılar ile Türk tekstilcilerinin, Ocak 2002'de İTHİB'in organize ettiği New York Tekstil Fuarı'nda buluştuğu hatırlatılan açıklamada, 37 Türk firmasının katıldığı fuarı 700 Amerikan firmasından 2000 profesyonelin ziyaret ettiği kaydedildi. 
     Ziyaretçiler arasında Tommy Hillfiger, Donna Karan New York, Liz Claiborne, Wal-Mart, Gap International, JC Penny, Adidas, Calvin Klein, Banana Republic, Nine West gibi pek çok uluslararası firmanın yer aldığı belirtilen açıklamada, yoğun ilgiye cevaben ikincisi düzenlenen fuara bu kez 57 Türk firması katılacağı ve 4000'e yakın ziyaretçinin gelmesinin beklendiği bildirildi. 
     Amerikan sektörel basınında geniş yankı bulan Fuarın yalnızca Türk tekstil ürünlerinin tanıtımına ve kota mücadelesine değil, aynı zamanda Türkiye'nin değişen imajına katkıda bulunmayı da hedeflediği vurgulanan açıklamada, İTHİB tarafından hazırlanan sitede www.turkishfashionfabric.com fuar ile ilgili tüm detay bilgilerin görülebildiği, fuarı ziyaret öncesinde ön kayıt verme olanağı da bulunduğu belirtildi. 
     





</TEXT>
</DOC>
