<DOC>
<DOCNO> 83258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko08.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya'dan yabancı bankalar ve Fitch'in not düşürmesine tepki... 
</HEADLINE>
<TEXT>

     Brezilya'da solcu İşçi-Çalışanlar Partisi liderinin, devlet başkanlığı seçimleri öncesinde kamuoyu yoklamalarında önde gitmesini gerekçe gösteren yabancı sermayeli bankalar, Brezilya'nın Hazine bono ve tahvillerinin kredi notunu düşürmesi tepki gördü. 
     Brezilya Devlet Başkanı Fernando Henrique Cardoso, Morgan Stanley, ABN Amro ve Banco Santander Central Hispano dahil, bazı büyük yabancı bankaların Brezilya'nın geçen hafta kredi notunu düşürmelerini aceleci bularak eleştirdi. 
     Bu arada Uluslararası kredi derecelendirme kuruluşu Fitch'in bazı büyük Brezilya sermayeli bankaların kredi notunu dün düşürmesi, işleri daha da karmaşıklaştırdı. 
     Küreselleşme konulu bir seminerde tüm bunlandan yakınan ve eleştiren Brezilya Devlet Başkanı Cardoso, kredi notunu düşüren bu kurumların, ulusal ekonomilerin artık demokratik çerçevede işlediğini anlamada bazı zorluklar çektiklerini söyledi. 
     Arjantin'deki kriz nedeniyle, zaten diken üzerinde oturup bu ülkedeki krizin kendisine de sıçramasından endişe eden Brezilya'da, bankalar ve ülke kredi notunun düşürülmesi, borsada düşüşlere neden oldu, Brezilya para birimi real'e değer kaybettirdi. 
     Kamuoyu yoklamaları, Brezilya'nın 230 milyar dolarlık dış borçlarını yeniden müzakere edeceğini bildiren ve yabancı yatarımcının popülist politikalara meyletmesinden korktuğu solcu aday Lula'ya halk desteğinin yüzde 40'a ulaşırken, hükümetin adayı eski Sağlık Bakanı Jose Serra'ya desteğin yüzde 16'da kaldığını gösteriyor. 
     





</TEXT>
</DOC>
