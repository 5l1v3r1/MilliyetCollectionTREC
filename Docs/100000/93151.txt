<DOC>
<DOCNO> 93151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo05.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Almeyda'yı İnter kaptı... Beşiktaş Guinti'yi ikna edemedi.... 
</HEADLINE>
<TEXT>

     Fenerbahçe'ye gitmeyi kabul etmeyen AC Parma'da oynayan Matias Almeyda'yı FC İnter'in aldığı bildirildi. 
     İtalyan spor gazetelerinde bugün verilen haberlerde, Parma ve İnterli yöneticilerin dün biraraya gelerek Almeyda-Gresko takasını gerçekleştirdiği kaydedildi. 28 yaşındaki Arjantinli futbolcunun İnter'e gitmesinde ve Gresko'nun Parma'ya gelmesinde kulüplerin herhangi bir harcama yapmadığı, ancak Parma'nın Almeyda'nın satılması durumunda İnter'den alacaklı durumda olacağı kaydedildi. 
     Almeyda'nın Parma'da kazandığı sezon başına net 3.5 milyon Euro'yu İnter'den de alacağı, Gresko'nun da Parma'da sezon başına net 1.4 milyon Euro alacağı belirtildi. 
     Bu arada 2002 bilançosunu kapatan İtalyan spor kulüpleri, dün bazı transferleri sonuçlandırdı. Maddi sıkıntıda olan kulüpler bu sezon daha çok takas yolunu seçerken, Parma'dan Sartor ile Roma'dan Siviglia'nın takasının gerçekleştiği açıklandı. 
     Öte yandan İtalyan basınında yer alan transfer pazarı iddialarında, Bologna takımının Cruz'un İspanya'ya gitmesi halinde Parma'dan Hakan Şükür'ü kiralık olarak almayı planladığı öne sürüldü. 
     Beşiktaş'ın Brescia'da oynayan orta saha oyuncusu Giunti'yi istediği de belirtilirken, iki kulüp arasında anlaşmanın sağlandığı, ancak İtalyan futbolcunun şimdilik İstanbul'a gitmekten yana olmadığı ifade edildi. 
     Gazetelerde, Chievo takımının Beşiktaş'tan İlhan Mansız veya Parma'dan Hakan Şükür'ü transfer etmek için görüşmelerine devam ettiği haberleri de yer aldı. 
     





</TEXT>
</DOC>
