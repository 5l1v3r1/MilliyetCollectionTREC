<DOC>
<DOCNO> 64363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/guncel/gun02.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Önce açlığı keselim 
</HEADLINE>
<TEXT>

Milliyet’in önerisine Saadet Partililerden destek geldi "Hacılar Türkiye’de kurban kestirsin, böylece açlar et görür" 
     ABDULLAH KARAKUŞ Ankara 

     Milliyet’in gündeme getirdiği, "Türk hacıların kurbanlarını Suudi Arabistan’da değil, Türkiye’de kesmesi" önerisine, SP’den de destek geldi. SP Genel Başkan Yardımcısı Veysel Candan, Türkiye’de ekonomik kriz olduğunu belirterek, "Böyle bir uygulama sosyal yapıya destek olur" dedi. 
     SP Hatay Milletvekili Metin Kalkan da, Suudi Arabistan’da kurbanların iyi değerlendirilmediğini gözleriyle gördüğünü bildirerek, "Dini açıdan müsaitse ben hacıların kurbanlarını Türkiye’de kesmeleri gerektiğini düşünüyorum. Dinin esası bütün yoksullara yardımdır. Yoksulluk açısından Afrika’dan bile ileri gittiğimiz için kurbanlar Türkiye’de kesilmeli. Böylece açlar et görür" dedi. 
     SP Genel Başkan Yardımcısı Mehmet Bekaroğlu, dini açıdan bir zorunluluk yoksa Türkiye’de kurban kesmenin makul bir teklif olduğunu kaydederek, "Ancak Arabistan’da kesilen kurbanlar da fakir ülkelere gönderiliyor" diye konuştu. 
     
     Mecburiyet yok 
     SP Genel Başkan Yardımcısı Nezir Aydın, Hac’da kurban kestirme mecburiyetinin olmadığını kaydederek, "Hacda kurban kestirmek kişinin takdirine kalmış. Dini sakıncanın olmaması durumunda ben Türkiye’de kestirilmesinden yanayım. Hacca gidenler vekalet verir ve kendi topraklarında kestirir. Zaten orada hayvanların çoğu telef oluyor" şeklinde konuştu. AKP Grup Başkanvekili Hüseyin Çelik ise şu görüşleri dile getirdi 
     "Hayvanların telef edilmemesi gerek. Dinen sakınca yoksa ben Türkiye’de kestirilmesinden yanayım. Çünkü o parayı orada vermenin lemi yok. Eğer orada hayvanlar toprağa gömülüyorsa hayvan katliamı olur. Diyanet buna yönelik fetva vermelidir. Böylece Türkiye’deki fakirler de et görmüş olur, bu da daha hayırlı olur." 
     SP Genel Başkan Yardımcısı Lütfü Esengün ise, öneriye karşı çıkarak, dini açıdan hacıların kurbanı Arabistan’da kesmelerinin zorunlu olduğunu savundu. Esengün, "Her şeyin bir usulü vardır. Haccın şartlarından biri de kurban kesmektir. Kurbanı kesip ihramdan çıkılması lazım" dedi. 
     SP İstanbul Milletvekili Süleyman Arif Emre de, "Arabistan’da kesilen kurbanlar eskiden toprağa gömülürdü, şimdi Sudan ve Somali’ye gönderiliyor. Türkiye’de kesilmesinin dini açıdan doğru olup olmadığına iyi bakmak lazım" açıklamasını yaptı. 
     



 GÜNCEL 






















</TEXT>
</DOC>
