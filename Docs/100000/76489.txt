<DOC>
<DOCNO> 76489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/ekonomi/eko01.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hurda arabası olan yaşadı 
</HEADLINE>
<TEXT>

21 yaşın üzerindeki aracını satıp yenisini alandan Özel Tüketim Vergisi ÖTV alınmayacak. 12 - 21 yaş arasındaki aracını yenileyene yüzde 50 ÖTV indirimi yapılacak 
     HARUN GÜREK Ankara 

     Devlet Bakanı Kemal Derviş ile dış ticaretten sorumlu Devlet Bakanı Tunca Toskay arasında gerginliğe neden olan vergi indirimi, otomotiv sektörü için Özel Tüketim Vergisi ÖTV ile yapılıyor. Otomotiv sektörüne araba başına 5 milyar lirayı bulan yenileme teşviği getiriliyor. 
     Maliye Bakanlığı tarafından hazırlanan ve en geç önümüzdeki hafta Bakanlar Kurulu’na sevkedilmesi beklenen Özel Tüketim Vergisi ÖTV Yasa Tasarısı’na konulan bir geçici maddeyle eski araçların yenilenmesine olanak sağlanıyor. Buna göre, 12 - 21 yaş arasında bir arabaya sahip olanlar, bu araçlarını, hurdaya çıkarıp sıfır araba ile yenilerse, ödenmesi gereken ÖTV’nin yüzde 50’si alınmayacak. Eğer hurdaya çıkarılan araç 21 yaşından büyükse ve sıfır kilometre bir araçla yenilenecekse hiç ÖTV tahsil edilmeyecek. 
     Kriz nedeniyle araba satışlarının son yılların en alt düzeyine indiği bir dönemde getirilen bu teşvik, eğer düzenleme aynen yasalaşırsa 2003 yılı sonuna kadar uygulamada kalacak. Teşvik 1600 cc’ye kadar motor hacmine sahip yeni araç alınması halinde geçerli olacak. 1600 cc’nin üzerinde olan ve lüks gruba giren otomobil alınması halinde bu teşvikten yararlanmak mümkün olmayacak. 
     Şu anda piyasada ortalama 10 milyar liradan 30 milyar liraya kadar fiyatlarla satılan sıfır kilometre otomobillerin Taşıt Alım ve Ek Taşıt Alım vergilerinin toplamı yaklaşık ortalama 2 ile 5 milyar lira arasında değişiyor. 
     Bu iki vergi yeni yasayla ÖTV’ye dönüşecek. Dolayısıyla tasarı yasalaşırsa, arabasını yenilemek isteyenler için, sıfır araba fiyatları aynı miktarlarda ucuzlamış olacak. 
     



 EKONOMİ 


















</TEXT>
</DOC>
