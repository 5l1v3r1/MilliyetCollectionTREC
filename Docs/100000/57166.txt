<DOC>
<DOCNO> 57166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun08.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtiraf kasedinin kahramanı ''Bin Ladin'in Suudi Şeyhi'' 
</HEADLINE>
<TEXT>

     Amerikan The Washington Post gazetesi, 11 Eylül saldırılarının baş sorumlusu olarak gösterilen terörist Usame Bin Ladin'in kanıt kasetinde konuştuğu Şeyhin, güney Suudi Arabistanlı ''El Hamdi'' adlı kişi olduğunu yazdı. 
     Gazete, bir Suudi yetkilinin, kasetteki kişiyi, ''militan din adamı'' El Hamdi olarak tespit ettiğini duyurdu. 
     Washington Post'a konuşan Suudi yetkili, kaseti, ''zalim ve gayri insani'' olarak nitelerken, kendi ismini vermeden, Bin Ladin'i sert dille eleştirdi. 
     Suudi yetkili, ''Bin Ladin'i reddediyoruz. Kasette söyledikleri, ne İslami inancı ne de Suudi halkını temsil ediyor. Bu şeytani bir davranış ve mümkün olan en güçlü ifadelerle kınıyoruz'' dedi. 
     Ancak yetkilinin bu güçlü kınamayı, ismini vermeden yapması dikkat çekti. 
     Amerikan yönetimi, Suudi Arabistan'ın terörle mücadeledeki işbirliğine teşekkür etse de, Kongre üyeleri, Bin Ladin'e tolerans gösterdiği için bu ülkeyi eleştiriyorlar. Kongre üyeleri, kasetin açıklanmasının ardından Bush yönetimini arayarak, Riyad hükümeti üzerindeki baskının artırılmasını istediler. 
     Cumhuriyetçi Parti Alabama Senatörü Richard Shelby, gazeteye açıklamasında, ''bir gün Suudi hükümeti, hangi tarafta olduğunu seçecek. Bence halen seçimlerini yapmış değiller'' dedi. 
     






</TEXT>
</DOC>
