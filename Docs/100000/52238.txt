<DOC>
<DOCNO> 52238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun10.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Molla Ömer ile Bin Ladin Pakistan'a mı kaçtı 
</HEADLINE>
<TEXT>

     Taliban lideri Molla Muhammed Ömer ile Usame Bin Ladin'in Pakistan'a kaçtığı ileri sürüldü. 
     Iran Daily gazetesinin bugünkü haberine göre, Taliban muhalifi Afganistan İslami Devrim Hareketi'nin Siyasi Büro Başkanı Muhammed Davud Gilani, Meşhed'de yaptığı açıklamada, Molla Ömer, Bin Ladin ve Taliban'ın üst düzey bazı yetkililerinin Afganistan'dan kaçtıklarını söyledi. 
     Tehran Times gazetesi ise bugün manşetten verdiği haberde, Molla Ömer'in Pakistan'a kaçtığını yazdı. 
     Pakistan sınırındaki Nangarhar eyaletinin başkenti Celalabad kentinin de Taliban'a karşı ayaklanan halk tarafından kurtarıldığını belirten Gilani, Kuzey İttifakı'nın ülkenin güneyinde Taliban askerlerinin teslim olması için çağrıda bulunduğunu da açıkladı. 
     Gilani, bu çağrıda, Taliban askerlerine ve Taliban idaresinde kamu idarelerinde çalışan personele af sözü verildiğini bildirdi. 
     
     Kandahar başkent 
     Bu arada, başkent Kabil'den çekilen Taliban'ın Kahdahar'ı kendi başkenti ilan ettiği bildirildi. 
     İRNA'nın haberine göre, Molla Ömer başkanlığında komutanların yaptığı toplantı sonunda bu karar alındı. 
     Toplantıda ayrıca, Taliban güçlerinin Kahdahar ve halen ellerinde olan diğer eyaletlerde kontrollerini sağlamlaştırma kararı aldıkları belirtildi. 
     Bir Taliban komutanı, dün askerlerinin Kabil'den çekilmesinden sonra yaptığı açıklamada, bundan sonra uzun süreli bir gerilla savaşına hazırlandıklarını ilan etmişti. 
     






</TEXT>
</DOC>
