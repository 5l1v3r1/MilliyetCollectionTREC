<DOC>
<DOCNO> 89273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo28.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa şokta... 
</HEADLINE>
<TEXT>

     Fransa'nın, Dünya Kupası 2002 finallerinde daha ilk turda elenmesi ülke genelinde büyük yankı 
     uyandırdı. 
     Televizyon ve radyolar, haber bültenlerinde, Fransa'nın yasadığı hayal kırıklığını sürekli birinci haber olarak veriyorlar ve milli takımlarının hiç bu kadar başarısız olmadığına dikkati çekiyorlar. 
     France 2 televizyon kanalı yorumcuları, sonucu ''büyük hayal kırıklığı'' şeklinde değerlendirdiler ve aslında milli takımın son iki yıl içinde oynadığı hazırlık maçlarında gösterdiği kötü performans ile bu sonuca adım adım yaklaşıldığını ifade ettiler. 
     Yorumcular, özellikle teknik direktör Roger Lemmerre'in oyun sistemini sadece Zidane'nin üzerine kurmasından dolayı yoğun bir biçimde eleştirdiler. 
     TF1 kanalı yorumcuları ise milli futbol takımının alınan kötü sonuçlardan dolayı tam anlamıyla rezil olduğunu belirterek, ''Bavulları toplayıp artık dönüyoruz'' dediler. 
     Fransa'nın Dünya Kupası finallerinde hiç bu kadar başarısız olmadığını kaydeden TF1 yorumcuları, sistemde yeni değişiklikler yapmadığı için teknik direktörü sert bir biçimde eleştirdiler. 
     Cumhurbaşkanı Jacques Chirac, milli takımın elenmesinden büyük hayal kırıklığına uğradığını belirtti. 
     Öte yandan, milli takımın elenmesi, Fransa'da pazar günü yapılan genel seçim sonuçlarını da unutturdu. 
     Fransa, bu pazar günü genel seçimlerin ikinci turunu düzenleyecek olmasına rağmen, kamuoyunda şu anda tek konuşulan konu milli takımın uğradığı hezimet. 
     Fransa'nın elenmesi de televizyon reklamlarında milli takım oyuncularına yer veren şirketleri zor durumda bıraktı. Fransız şirketlerinin, reklam firmalarıyla tekrar anlaşıp, daha önce anlaşmaya varılan reklamları iptal etmek için uğraştıkları bildirildi. 
     Fransa milli takımının aşağı yukarı butun oyuncuları, Dünya Kupası nedeniyle son üç haftadır sürekli reklam filmlerinde televizyon ekranlarına çıkıyorlar. 
     Parisliler, milli takımın Danimarka karşısında aldığı yenilgiyi, Belediye'nin şehir merkezine kurduğu dev ekrandan izlediler. Maç öncesi, Zidane'nin de katılımıyla Danimarka'yı yenip, 2 tura geçeceklerine inanan Fransızlar ikinci golden sonra hayal kırıklığına uğradılar. 
     





</TEXT>
</DOC>
