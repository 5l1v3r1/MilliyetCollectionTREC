<DOC>
<DOCNO> 52668 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/sontur04.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ben bakan kızıyım, sizi sürdüreceğim" sözünden yargılanıyor 
</HEADLINE>
<TEXT>

     ''Beyaz Enerji'' davası kapsamında tutuklu bulunan eski Devlet Bakanı Birsel Sönmez'in kızı Aslı Sönmez hakkında, babasını cezaevinde ziyarete gittiğinde, ''polis memurlarına görevlerinden dolayı hakaret ettiği'' iddiasıyla dava açıldı. 
     Ankara Cumhuriyet Savcısı Yücel Öckoymaz, müşteki polis memurlarının şikayeti üzerine başlattığı soruşturmayı tamamlayarak, 15. Asliye Ceza Mahkemesi'ne dava açtı. 
     İddianamede, Aslı Sönmez'in, Cumhuriyet Bayramı'ndaki açık görüş nedeniyle babası Sönmez'i ziyarete gittiği Ankara Merkez Kapalı Ceza ve Tutukevi'nde üst araması için bir odaya alındığı belirtilerek, polis memuru Selma Koca'nın, Sönmez'e soyunmasını söylediği, Sönmez'in iç çamaşırları dışında üzerindekileri çıkardığı ifade edildi. 
     
     İnce arama 
     Polis memuru Koca'nın, ''Daha da soyun, ince arama yapacağım'' demesi üzerine Aslı Sönmez ile aralarında tartışma çıktığı anlatılan iddianamede, sesleri duyan diğer müşteki polis memuru Aylin Altınok'un da odaya girdiği kaydedildi. 
     Kapı açılınca, Aslı Sönmez'in çıplak vaziyette jandarmalar tarafından görüldüğü belirtilen iddianamede, Sönmez'in, bu duruma tepki göstererek müştekilere yönelik, ''Siz kim oluyorsunuz da beni arıyorsunuz. Ben bakan kızıyım. Sizi sürdüreceğim. Kendinize yer beğenin...'' şeklinde bağırdığı ifade edildi. Müştekiler ile sanık arasında itiş kakış yaşandığı belirtilen iddianamede, müşteki Koca'nın 7 gün, Altınok'un ise 5 gün rapor aldığına yer verildi. 
     Olayın, müştekilerin keyfi davranışları sonucu meydana geldiği ve Aslı Sönmez'in, cebir ve şiddet göstererek, her iki müştekiye görevlerinden dolayı hakaret ettiği bildirilen iddianamenin sonunda, Aslı Sönmez hakkında Türk Ceza Kanunu'nun TCK ''resmi sıfatlılara görevlerinden dolayı sövme, hakaret'' fiilini düzenleyen 266 1, ''müessir fiil'' hükmünü içeren 456 4 iki kez , ''memura karşı müessir fiil'' başlıklı 271 1 iki kez ile ''memurun keyfi hareketleriyle fiile sebebiyet vermesi'' başlığını taşıyan 266 1. 
     maddeleri uyarınca 6 aydan 1 yıl 9 aya kadar hapis istendi. 
     






</TEXT>
</DOC>
