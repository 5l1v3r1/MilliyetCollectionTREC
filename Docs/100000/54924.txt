<DOC>
<DOCNO> 54924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sonspo08.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlerbirliği El Saka, Ahmet Hassan ve Cafer'i renklerine bağladı 
</HEADLINE>
<TEXT>

     Gençlerbirliği, Denizlispor'dan Mısırlı futbolcular El Saka ve Ahmet Hassan ile Ankaragücü'nden Cafer'i renklerine bağladı. 
     Beştepe İlhan Cavcav Tesisleri'ndeki imza törenine 3 futbolcunun yanı sıra kulüp başkanı İlhan Cavcav, basın sözcüsü Muammer Akyüz, genel menajer Cem Onuk ile genel kaptan Atilla Aytek katıldı. 
     Törende konuşan kulüp başkanı İlhan Cavcav, yabancı bir teknik direktörle yola çıktıklarını, ancak hocanın elindeki oyuncuları kullanamadığını belirterek, ''Gençlerbirliği korkulu rüya görmeyecektir'' dedi. 
     Yeni teknik direktörleri Erdoğan Arıca'nın raporu doğrultusunda, takımda bazı bölgelere transfer yapma ihtiyacı duyduklarını anlatan Cavcav, sözlerini şöyle sürdürdü 
     ''Erdoğan hocamızla görüştük ve bazı bölgelere transfer yapmamız gerektiği üzerinde görüş birliğine vardık. Bu yönde de Denizlispor'dan El Saka ve Ahmet Hassan ile Ankaragücü'nden Cafer'i kadromuza kattık.'' Hiç kimsenin endişelenmemesini isteyen başkan Cavcav, ''Şu anda puan cetvelinde iyi bir yerde değiliz. Gençlerbirliği korkulu rüya görmeyecek ve ligi üst sıralarda bitirecektir'' diyerek sözlerini tamamladı. 
     İmza töreninde konuşan Cafer, 8 yıl sonra Gençlerbirliği'ne dönmekten dolayı mutlu olduğunu belirtirken, El Saka da şimdi kendisinin huzurlu bir ortama geldiğini kaydetti. 
     Başkent ekibi, yeni transferleriyle 1,5'ar yıllık sözleşme imzalarken, futbolculara verilen rakam açıklanmadı. 
     Kırmızı-siyahlıların, Denizlispor'a Mısırlı oyunculara karşılık İsmail Doğan ve 550 milyar lira, Ankaragücü'ne de 350 milyar lira para verdiği öğrenildi. 
     Yeni transferlerden El Saka'nın 27 yaşında ve defansta, Ahmet Hassan'ın ise 26 yaşında ve orta sahada görev yaptığı bildirildi. Her 3 futbolcunun da teknik direktör Erdoğan Arıca tarafından hazır 
     görülmesi halinde bu haftaki Göztepe maçında oynayabileceği belirtildi. 
     






</TEXT>
</DOC>
