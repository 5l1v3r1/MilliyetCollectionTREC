<DOC>
<DOCNO> 99617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/soneko03.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cari işlemler dengesi açık verdi... 
</HEADLINE>
<TEXT>

     Türkiye'nin ödemeler dengesi bilançosuna göre Cari işlemler dengesi, bu yılın Ocak-Mayıs döneminde 884 milyon dolar açık verdi. 
     Türkiye'nin cari işlemler dengesi, geçen yılın aynı döneminde 544 milyon dolar fazla vermişti. 
     Merkez Bankası, Türkiye'nin 2002 yılı Ocak-Mayıs dönemine ilişkin ödemeler dengesini açıkladı. 
     Açıklamaya göre, Türkiye'nin Ocak-Mayıs döneminde dış ticaret açığı, geçen yılın aynı dönemine göre yüzde yüzde 16.2 oranında azalarak 1 milyar 867 milyon dolar oldu. 
     Dış ticaret açığında söz konusu azalmaya neden olarak, ihracat gelirlerinin yüzde 3.5, bavul ticaretinin yüzde 24.1 artmasına karşın, ithalat harcamalarının yüzde 1 oranında yükselmesi gösterildi. 
     Diğer taraftan 2002 yılı Ocak-Mayıs döneminde, diğer mal ve hizmetler ile karşılıksız transferlerden elde edilen net gelirler yüzde 64.5 oranında azalarak 983 milyon dolar oldu. 
     Geçen yılın Ocak-Mayıs döneminde, 1 milyar 289 milyon dolar tutarında bavul ticareti gelirinin de ilave edilmesiyle 14 milyar 251 milyon dolar olarak gerçekleşen ihracat gelirleri, bu yılın Ocak-Mayıs döneminde 1 milyar 600 milyon dolar tutarındaki bavul ticaretinin katkısı ile 15 milyar 335 milyon dolar oldu. 
     İthalat harcamaları, bu yılın Ocak-Mayıs döneminde, 481 milyon dolar tutarındaki altın ithalatı da dahil olmak üzere, 17 milyar 202 milyon dolara çıktı. 
     Türkiye'nin ithalat harcamaları geçen yılın aynı döneminde, 236 milyon dolar tutarındaki altın ithalatı da dikkate alındığında, 16 milyar 479 milyon dolar olmuştu. 
     Bu gelişmeler sonucunda, 2001 yılı Ocak-Mayıs döneminde 2 milyar 228 milyon dolar olan dış ticaret açığı, 2002 yılının aynı döneminde yüzde 16,2 oranında azalışla 1 milyar 867 milyon dolar olarak gerçekleşti. 
     
     DİĞER MAL VE HİZMET GELİR VE GİDERLERİ 

     Diğer mal ve hizmet gelirleri ana başlığı altında yer alan turizm gelirleri, geçen yılın aynı dönemine göre yüzde 0.4, faiz gelirleri yüzde 29.1, diğer mal ve hizmet gelirleri ise yüzde 50.9 oranında azalarak, sırasıyla 2 milyar 111 milyon dolar, 957 milyon dolar ve 1 milyar 785 milyon dolar oldu. 
     Turizm giderleri yüzde 2.1 oranında artarken, faiz giderleri yüzde 11.2, diğer mal ve hizmet giderleri ise yüzde 21.3 oranında azaldı. Sonuç olarak bu kalemler sırasıyla 715 milyon dolar, 2 milyar 666 milyon dolar ve 1 milyar 838 milyon dolar olarak gerçekleşti. 
     2002 yılı Ocak-Mayıs döneminde, karşılıksız transferler kalemi içerisinde yer alan işçi gelirleri yüzde 37.3 oranında azalarak 835 milyon dolar oldu. 
     
     SERMAYE HAREKETLERİ 

     Doğrudan yatırım kaleminde, yurtdışında yerleşik kişilerin yurtiçinde yaptıkları net yatırımlar ise geçen yılın aynı dönemine göre 1 milyar 777 milyon dolar azalarak 153 milyon dolar olarak gerçekleşti. 
     Yurtiçinde yerleşik kişilerin yurtdışında yaptıkları net yatırım da 2001 Ocak-Mayıs döneminde 318 milyon dolar, 2002 yılının aynı döneminde ise 22 milyon dolar olarak belirlendi. 
     Sonuç itibariyle, bu yılın 5 ayında doğrudan yatırımlar kapsamında, net 131 milyon dolarlık giriş oldu. 
     Portföy yatırımları çerçevesinde, geçen yılın 5 ayında, 169 milyon dolar net tahvil geri ödemesi, bu yılın aynı döneminde 871 milyon dolar tutarında tahvil ihracı yoluyla net borçlanma gerçekleşti. 
     Diğer taraftan, menkul kıymet yatırımlarında yurtiçinde yerleşiklerin yurtdışında menkul değer alım-satımları 2001 yılı Ocak-Mayıs döneminde 126 milyon dolar, bu yılın aynı döneminde 1 milyar 577 milyon dolar net alımla sonuçlandı. 
     Buna karşın, yurtdışında yerleşiklerin net menkul değer alım-satımlarının, geçen yılın Ocak-Mayıs döneminde 3 milyar 267 milyon doları net satım, bu yılın ilk 5 ayında 555 milyon dolar net alım gösterdi. 
     Sonuçta portföy yatırımları, 2001 yılı Ocak-Mayıs döneminde 3 milyar 562 milyon dolar, bu yılın ilk 5 ayında ise 151 milyon dolar net çıkışla sonuçlandı. 
     
     UZUN VADELİ SERMAYE HAREKETLERİ 

     Uzun vadeli sermaye hareketlerinde geçen yılın Ocak-Mayıs döneminde 1 milyar 333 milyon dolar net çıkış, 2002 yılının aynı döneminde ise 1 milyar 8 milyon dolar net giriş gerçekleşti. 
     Bu başlık altında yer alan kalemlerden ''uzun vadeli döviz kredisi'' kullanımları 4 milyar 243 milyon dolardan 5 milyar 587 milyon dolara çıkarken, ''diğer Sektörlerin'' borçlanmasında 1 milyar 7 milyon dolar, ''Bankacılık Sektörü'' borçlanmasında 336 milyon dolar artış gözlendi. 
     Geçen yılın 5 ayında, 5 milyar 589 milyon dolar olan anapara geri ödemeleri, bu yılın aynı döneminde 4 milyar 817 milyon dolara geriledi. 
     Kredi mektuplu döviz tevdiat hesaplarında, 2001 yılı Ocak-Mayıs döneminde 13 milyon ABD dolar, bu yılın aynı döneminde 238 milyon dolar artış görüldü. 
     
     KISA VADELİ SERMAYE HAREKETLERİ 

     Kısa vadeli sermaye hareketleri-Varlıklar bölümünün, verilen krediler kalemine göre 2001 yılı Ocak-Mayıs döneminde 128 milyon dolar tutarında yurtdışına kredi açılırken, bu yılın 5 ayında bu tutar 237 milyon dolar olarak gerçekleşti. 
     Bankaların yurtdışı muhabirleri nezdindeki döviz mevcutları kaleminde, geçen yılın ilk 5 ayında 737 milyon dolar, 2002 yılının Ocak-Mayıs döneminde ise 1 milyar 344 milyon dolar azalış gözlendi. 
     Kısa vadeli sermaye hareketleri-Yükümlülükler toplam olarak incelendiğinde, 2001 yılı Ocak-Mayıs döneminde 3 milyar 775 milyon dolar, 2002 yılı Ocak-Mayıs döneminde ise 1 milyar 29 milyon dolar azalış gözlendi. 
     Bunun içerisinde, Bankalarca sağlanan krediler kaleminde 2001 yılı Ocak-Mayıs döneminde net 1 milyar 946 milyon dolar, bu yılın aynı döneminde ise net 64 milyon dolar geri ödeme gerçekleşti. 
     Diğer sektörlere ait ticari krediler kaleminde 2001 yılı Ocak-Mayıs döneminde net 888 milyon dolar geri ödeme, 2002 yılının aynı döneminde ise net 156 milyon dolar kullanım gerçekleşti. 
     Nakit döviz kredilerinde geçen yılın Ocak-Mayıs döneminde net 219 milyon dolar kullanım, bu yılın aynı döneminde ise net 511 milyon dolar geri ödeme gerçekleşti. 
     Sonuç olarak, kısa vadeli yükümlülükler kapsamında yer alan sağlanan krediler kalemi, sırasıyla 2 milyar 593 milyon dolar ve 394 milyon dolar net geri ödeme gösterdi. 
     Mevduat hesapları, 2001 yılı Ocak-Mayıs döneminde 1 milyar 182 milyon doları azalırken, bu yılın aynı döneminde de kredi mektuplu döviz tevdiat hesabında 305 milyon dolar artışa karşın, özellikle yurtdışında yerleşik bankaların bankalar nezdindeki hesaplarında gözlenen azalışa bağlı, 635 milyon dolar tutarında azalış gösterdi. 
     Resmi rezervler, 2001 yılının 5 ayında 1 milyar 353 milyon dolar azalırken, bu yılın aynı döneminde ise 2 milyar 649 milyon dolar arttı. 
     





</TEXT>
</DOC>
