<DOC>
<DOCNO> 95566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur22.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortaköy'de tarihi okul binası alev alev yanıyor... 
</HEADLINE>
<TEXT>

     Ortaköy'de bulunan Gaziosmanpaşa İlköğretim Okulu'nun tarihi binasında çıkan yangın, itfaiye ekiplerinin müdahalesine rağmen üç saat sürdü. Yangının sabotaj sonucu çıktığı iddia ediliyor. 
     Eski adı Naime Sultan Yalısı olan ve halen Gaziosmanpaşa İlköğretim Okulu olarak kullanılan tarihi binada, saat 15.15 sıralarında henüz belirlenemeyen bir nedenle yangın çıktı. 
     Ortaköy sahilinde bulunan ve giriş katı betonarme, 2 ile 3. katları ise ahşap olan binadaki yangını söndürmek üzere görevlendirilen çok sayıda itfaiye ekibi, çökme tehlikesi bulunması nedeniyle merdiven araçlarının yardımıyla hem deniz tarafından hem de Ortaköy'ü Kuruçeşme'ye bağlayan yolun kenarındaki bahçeden su sıkarak yangına müdahale ediyor. 
     Deniz Şube Müdürlüğü'ne bağlı bir botun deniz tarafında güvenlik önlemi aldığı yangın, İstanbul Boğazı'nın görüldüğü semtlerden rahatlıkla izleniyor. Bu arada olay yerine gelen Okul Müdürü Hüseyin Acar, basın mensuplarının yangına ilişkin sorularına, ''Ne olduğu hakkında hiçbir fikrim yok'' karşılığını verdi. 
     Yangın itfaiyenin çabasına karşın üç saat sonra kontrol altına alınabildi. Yangında binanın tavanları ve yan cephesi çöktü. 
     Yangından sonra okul velileri yangının sabotaj yüzünden çıktığını öne sürüp "Daha önce bu okulun bahçesi otopark olarak kullanılmıştı. Şikayetler üzerine okul müdürü görevinden alınmış ve otopark uygulaması sona erdirilmişti" dediler. 
     





</TEXT>
</DOC>
