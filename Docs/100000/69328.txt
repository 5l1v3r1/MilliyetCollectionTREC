<DOC>
<DOCNO> 69328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur16.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan ''MHP, idam konusunu seçim propagandası yapıyor'' 
</HEADLINE>
<TEXT>

     SP Genel Başkanı Recai Kutan, MHP'nin, seçmen kitlesine ''Apo'yu asacağız'' diye taahhütlerde bulunduğunu ve bu kararından dönüş yapamadığını belirterek, ''MHP, bu konuyu seçim propaganda malzemesi yapma görüşünde'' dedi. 
     SP Genel Başkanı Kutan, partisinin Ankara İl Başkanlığı'nda partililerle bayramlaştıktan sonra gazetecilerin sorularını yanıtladı. 
     Bir gazetecinin, ''İdam cezasının kaldırılması konusunda hükümetin tavrını nasıl değerlendiriyorsunuz '' sorusu üzerine Kutan, konunun, son günlerin en aktüel konularından birisi olduğunu belirterek, idam cezasının kaldırılması konusunda koalisyon ortaklarının samimiyet içerisinde olmadıklarını söyledi. 
     İdam cezasının kaldırılması konusunun Ulusal Program içinde yer aldığını hatırlatan Kutan, şöyle konuştu 
     ''Siz hem Ulusal Program'da bunu taahhüt edeceksiniz, ondan sonra da ortaklar arasında, özellikle MHP, 'Biz bu meselede uzlaşma içerisinde değiliz' diyeceksiniz. 'İdam cezası kalkabilir, ancak terör, özellikle Apo için bu karar uygulanmasın' şeklinde bir görüş ifade ediliyor. MHP'nin bu meseledeki samimiyetsizliğinin en tipik örneklerinden bir tanesi şudur Meclis'te 312. madde müzakere edildi ve 312. madde, MHP'nin muhalefetine rağmen tatmin edici olmasa bile bir ileri adım olarak değiştirildi. Buna karşın Sayın Bahçeli hemen reaksiyon gösterdi. 'Bu koalisyon adabına uygun değil' diye. 
     Türkiye'de özgürleşme söz konusu olunca böyle bir tavır ortaya koyacaksınız, 'koalisyon ortakları hep beraber hareket etsin', idam cezası söz konusu olduğunda, 'DSP ve ANAP muhalefetle de işbirliği yapsınlar, Meclis'ten böyle bir karar çıkarsa biz bunu hükümet meselesi haline getirmeyiz.' Bunun anlamı şudur 'Siz bunu çıkarın, ben de bu konuyu seçim propaganda malzemesi yapayım.' Çünkü kendilerini vatandaşa karşı iyice bağladılar. Biz her halükarda Apo'yu asacağız diye taahhütlerde bulundular. Şimdi bir dönüş yapamıyorlar. 
     'İşte görüyorsunuz biz Meclis'te muhalefet ettik, ancak buna rağmen gittiler muhalefetle anlaştılar. Yine şehit istismarına gidecekler.'' SP'nin bu konudaki tavrının hükümetin ortaya koyacağı tavra bağlı olarak şekilleneceğini belirten Kutan, ''Prensip itibariyle işin başında idamın kaldırılmasına evet deriz ya da hayır deriz diye bir beyanda bulunmuyoruz ve peşinen de reddetmiyoruz. Hükümetin ortaya koyacağı tavra göre mesele müzakere edilebilir hale gelebilir'' diye konuştu. 
     
     "Ayaküstü söylenmiş sözler" 

     Devlet Bakanı Mehmet Keçeciler'in, ''PKK'yı sandıkta yeneriz'' yönündeki açıklamalarını nasıl değerlendirdiğinin sorulması üzerine Kutan, ''Türkiye'nin en ciddi meselelerinin hep ayak üstü beyanlarla halledilmek istendiğini'' savunarak, ''SP olarak baştan beri iktidar ortaklarına yaptığımız çağrı şu oldu. Ülkenin çok ciddi meseleleri elbirliği ile çözümlenmek mecburiyetindedir. Ancak hiç kimse bu yola başvurmuyor. Şu kadar önemli meseleler Meclis'ten geçti. İdam yasası ile ilgili olarak 'komisyona gönderdik, yarın müzakere etmeye başlıyoruz' diyecekler. Bundan önce yaptıkları gibi. Oturalım önce bir müzakere edelim. Keçeciler'in sözlerini de ayaküstü söylenmiş şeyler olarak değerlendiriyorum'' dedi. 
     Kutan, ''İdam cezasının kaldırılması konusunda MHP'nin, ANAP'ın ve DSP'nin tavrı net aslında. Sizin tavrınız bekleniyor '' yönündeki bir soruya ''Tavırlarını net olarak görelim. Kendi aralarında bir sürü müzakereler yapıyorlar. Ulusal Program'ın altında Sayın Bahçeli'nin de imzası var. Şimdi kamuoyu önünde bunun bir izahını yapmaları lazım'' karşılığını verdi. 
     Parti tabanının görüşünün sorulması üzerine de Kutan, ''Parti tabanının hükümet ortaklarının idam cezasının kaldırılması konusunu bir nevi şov haline getirmek istedikleri hususunda bir genel kanaati var'' dedi. 
     Kutan, kendi görüşünü soran bir gazeteciye de ''Şahsi görüşüm olmaz benim. Parti görüşüm olur'' karşılığını verdi. 
     






</TEXT>
</DOC>
