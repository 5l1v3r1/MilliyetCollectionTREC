<DOC>
<DOCNO> 72600 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo33.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'a çoşkulu karşılama... 
</HEADLINE>
<TEXT>

     Galatasaraylı taraftarlar, İtalya'dan dönen takımlarını coşkulu bir şekilde karşıladı. 
     Atatürk Havalimanı'na saatler öncesinde gelen yaklaşık 150 taraftar, kafileyi beklerken, ''Dağ başını duman almış'' diye başlayan Gençlik Marşı'nı söyledi ve Roma takımına tepki göstererek Lazio'yu destekleyici sloganlar attı. 
     İtalyan polisinin saldırısına uğrayan futbolculara, havalimanında sahip çıkan sarı-kırmızılı taraftarlar, ''Cimboma uzanan eller kırılsın'' sloganları atarken, ''Gerçek Avrupa'ya hoş geldiniz'' pankartları açtılar. 
     Taraftarlar, Roma Teknik Direktörü Capello'yu da sert bir şekilde protesto etti. Futbolculardan Hasan Şaş'a büyük ilgi gösteren taraftarlar, kaleci antrenörü Eser Özaltındere'yi de bağırlarına bastı. 
     Taraftarların çiçeklerle karşıladığı futbolcular, kendilerine getirilen konuşma yasağı üzerine havalimanında herhangi bir açıklama yapmazken, taraftarların yoğun ilgisi nedeniyle, bazı futbolcular ezilme tehlikesi geçirdi. 
     Galatasaraylı futbolcular, Trabzonspor maçının hazırlıklarına başlamak için Atatürk Havalimanı'ndan otobüsle Florya Metin Oktay Tesisleri'ne gittiler. 
     
     Cansun "Bugün burada olamayabilirdik" 
     Galatasaray Kulübü Başkanı Mehmet Cansun, Roma'da maçın ardından yaşanan olayların çok ciddi boyutlara ulaştığını belirterek, UEFA'dan resmi raporun gelmesinin ardından tavır belirlemek için Futbol Federasyonu ile ortaklaşa hareket edeceklerini söyledi. 
     Roma Teknik Direktörü Capello ile emniyet müdürünün yaptığı çirkinlikler bulunduğunu ifade eden Cansun, ''Federasyon başkanımız ve UEFA delegeleri araya girmeseydi, tahmin ediyorum bugün burada olamazdık. Bu derece olay çıkacağını düşünmüyordum. Polisin bir futbolcuya saldırdığı dünyada görülmüş şey değil. İlk kez böyle bir olay görüyorum'' diye konuştu. 
     






</TEXT>
</DOC>
