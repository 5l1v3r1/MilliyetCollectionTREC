<DOC>
<DOCNO> 79694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/aspo.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Emret yüzbaşım 
</HEADLINE>
<TEXT>

Galatasaray, korkulu Ankaragücü engelini net skorla aştı, şampiyonluk bestelerine ve 3. yıldız hazırlıklarına başladı 
     CİM - BOM, üç puanlık avantaja rağmen, sezonun taş gibi ekiplerinden Ankaragücü’nü ağırlarken tedirgindi. Ancak Galatasaray, hırsını ve temposunu iyi ayarlayınca, tehlikeli ataklarla, hatta gollük pozisyonlarla yokladığı Başkent kalesini 31. dakikada yıktı. Emre Aşık’ın yüklendiği bu pozisyonda Burak kendi ağlarını havalandırdı. İkinci yarıda da dengesini bozmayan ve de tedbiri elden bırakmayan Sarı - Kırmızılılar’da stres yüklü dakikalar, Arif’in iki kez ağlara yolladığı penaltıyla bayrama dönüştü. 
     
İki hata      HAKEM İsmet Arzuman için kolay bir maç değildi. Serdar Tatlı’nın sakatlanmasıyla, tayin olunca, çıkan tartışmalardan etkilenebilirdi. Ancak pozisyonları yakından izlemeye ve eşit düdükler çalmaya çalıştı. Yine de Emre’nin ikinci yarıda rakibinin sırtına vurduğu tabanın karşılığı kırmızı kart olmalıydı. Ayrıca penaltı pozisyonunda kaleci Zafer, Ümit Karan’dan önce topa dokundu. Bu nedenle penaltı kararı da yanlıştı. 
     
Batista yaralandı      GALATASARAYLI taraftarların, maç öncesinde konfeti yağmurundan Batista da nasibini aldı. Başına gelen konfeti nedeniyle soyunma odasına dönen Brezilyalı oyuncu bandaj taktırdı. Batista yeniden sahaya çıktığında ise açık tribündeki seyirciler adeta özür dilercesine uzun süre tezahüratta bulundular. Yıldız oyuncu da, bu bölüme gidip, selam verdi. 
     
Bülent cezalı      GALATASARAY Kaptanı, dördüncü sarı kartını gördüğü için cezalı duruma düştü. Bülent, Kocaelispor deplasmanında forma giyemeyecek. 
     
Saha sulandı      LUCESCU, takımını sahaya ısınmak için çıkarttıktan hemen sonra yetkililere "Bir an önce sahayı sulayın. Çünkü çimler çok sert" uyarısında bulundu. Futbolcuların içeri girmesinin ardından maçın başlamasına 15 dakika kala çimler sulandı. 
     
Fener’e sataşma      GALATASARAY’IN UEFA Kupası maçı, ardından da Fenerbahçe için hazırlanan özel klip dev ekrandan yayınladı. Sezen Aksu’nun "Sen ağlama" adlı şarkısıyla Fenerbahçeli taraftarın maçlarda ağladıkları görüntüleri yayınlayıp, Rüştü’nün dövüldüğü sahnelere yer verdiler. Yönetimin uyarısıyla yayın yarıda kesildi. 
     
Küfüre tepki      SARI - Kırmızılı taraftarların maç öncesinde hep bir ağızdan Fenerbahçe Başkanı Aziz Yıldırım ve Fenerbahçe’ye küfür etmeleri yönetimi çileden çıkardı. Özer Saraçoğlu amigolara haber gönderirken, zaman zaman yine de küfürlerin geldiği gözlendi. 
     
Sami Yen’de şölen      ANKARAGÜCÜ maçına ev sahibi taraftarlar büyük ilgi gösterdi. Tüm tribünler tamamen dolarken, Galatasaraylı seyirciler tezahüratlar ve şovlarla adeta mini bir şampiyonluk kutlaması gerçekleştirdiler. 
     
Canaydın maçta      DEPLASMAN maçlarına gitmeyen Galatasaray Başkanı Özhan Canaydın, Ali Sami Yen’deki dünkü mücadeleyi Şeref Tribünü’nden izledi. Yönetim de tam kadro olarak yanında yer aldı. 
     
Tartışma çıktı      İLK golden sonra Şeref Tribünü’nde Ankaragücülü yöneticiler ile Galatasaray kongre üyeleri arasında sözlü sataşmalar başladı. Aynı anda tribünler de karışırken, Ankaragücülü taraftalar eski açık tribündeki koltukları kırarak, Sarı - Kırmızılılar’a fırlattılar. 
     
Nasıl Oynadılar      GALATASARAY 

</TEXT>
</DOC>
