<DOC>
<DOCNO> 51343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur17.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarbon şakası yapan genç kız cezaevine kondu... 
</HEADLINE>
<TEXT>

     Kırıkkale'de, arkadaşına ''şarbon şakası'' yapmak için zarfa krema koyup postaya veren ve ''toplumda infial uyandırmak'' suçundan tutuklanan Güllü Karakaya, şaka yaptığı arkadaşının babasının itiraz dilekçesi üzerine, bir gün kaldığı cezaevinden serbest bırakıldı. 
     Güllü Karakaya 20 , önceki gün, arkadaşı Nezihe Çakırca'ya şarbon şakası yapmak için bir zarfa toz kahve kreması koymuş, postanede bir görevli, zarftan şüphelenince polis çağırıp Karakaya'yı yakalatmıştı. İçindeki maddenin kahve kreması olduğu belirlenen söz konusu zarftan ''Bunun da esprisini yapmazsak çatlarız'' yazılı bir not çıkmıştı. 
     Kırıkkale Sulh Ceza Mahkemesi'nce ifadesi alındıktan sonra ''toplumda infial uyandırmak'' suçundan tutuklanan Güllü Karakaya, 1 gün cezaevinde kaldıktan sonra, şaka yaptığı arkadaşının avukat babası Murat Çakırca'nın, Kırıkkale Asliye Ceza Mahkemesi'ne verdiği tutuklamaya itiraz dilekçesinden sonra serbest bırakıldı. 
     İtiraz dilekçesinde, mektubun karşı tarafa ulaşmadığı, mektup içindeki maddenin niteliğinin yazılı olması, Nezihe Çakırca'yı telefonla arayarak böyle bir şaka yaptığını bildirmesinden dolayı, bunun bir suç teşkil etmediği görüşüne yer verildi. 
     Dilekçede, Güllü Karakaya'nın 2 yıllık üniversite öğreniminden sonra yeniden üniversiteye girme hazırlığı içinde olduğu vurgulanarak, ''Hepsinden önemlisi, ortada davacı olmaması, üniversiteye hazırlanan bir genç kızın psikolojik durumunun gözönünde bulundurulması gerekir'' denildi. 
     Mahkemenin, tutuksuz yargılanmak üzere serbest bırakılmasına karar verdiği Güllü Karakaya'nın depresyona girdiği ve Kaletepe Mahallesi'ndeki evlerine kapanarak kimseyle görüşmediği bildirildi. 
     






</TEXT>
</DOC>
