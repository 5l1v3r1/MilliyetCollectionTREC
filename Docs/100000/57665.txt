<DOC>
<DOCNO> 57665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur22.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'daki sel can almaya devam ediyor 
</HEADLINE>
<TEXT>

     Antalya'nın Manavgat İlçesi'nde, sele kapılan otomobilde kaybolan 5 kişiden 2'sinin cesedi bulundu. 
     Manavgat Kaymakamı Mehmet Çapraz'dan alınan bilgiye göre, ilçeye bağlı Beşkonak Beldesi'nin Kırkkavak Köyü'ndeki bayramlaşma ziyaretinden dönerken sel sularına kapılarak kaybolan otomobil, jandarmanın yaptığı arama sonucu, Olukköprü Çayı'nda bulundu. 
     Suya gömülü otomobilden Mustafa Keleş ve Ayşe Can'ın cesetleri çıkarıldı. Aynı otomobilde bulunan diğer 3 kişinin aranması sürdürülüyor. 
     Manavgat Kaymakamı Çapraz, ilçede sel ve fırtına sırasında çok sayıda ağacın da devrildiğini bildirdi. 
     Öte yandan, Manavgat ve çevresini etkisi altına alan şiddetli yağış ve selle ilgili gelişmeleri izlemek üzere ilçeye giden A.A Foto Muhabiri Rıza Özel, trafik kazası geçirdi. 
     Özel'in kullandığı 06 KKG 56 plakalı otomobil, Çandır Beldesi yakınında, yağış nedeniyle yolun kaygan olması sonucu şarampole devrildi. Özel, kazayı yara almadan atlattı. 
     Finike İlçesi'nde de, şiddetli yağış nedeniyle Delicedere ve diğer küçük derelerin taşması sonucu, ilçe merkezinde su baskınları yaşandı. 
     Alacadağ Köyü yakınlarından geçen Delicedere ile bazı küçük derelerin taşması sonucu, İskele Mahallesi'nde baskınların yaşandığını kaydeden yetkililer, seralarda, evlerde ve işyerlerinde su tahliye çalışmalarının sürdüğünü bildirdiler. 
     Yetkililer, Finike-Bağyaka arasından sel suları geldiğini belirterek, vatandaşları uyardılar. 
     Meteoroloji yetkilileri de, Finike'de son 24 saatte, metrekareye 65 kilogram yağış düştüğünü, rüzgarın hızının da zaman zaman saatte 60 
     kilometreyi bulduğunu bildirdiler. 
     






</TEXT>
</DOC>
