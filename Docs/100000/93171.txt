<DOC>
<DOCNO> 93171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur03.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Temel, Rusça güldürecek... 
</HEADLINE>
<TEXT>

     Temel fıkraları, Trabzon Belediyesi Kültür Müdürlüğü tarafından Rusça'ya çevrilip, kitap haline getiriliyor. 
     Belediye Kültür Müdürü Selim Çelenk, ''Bizim Temel'' adlı fıkra kitabını Rusça'ya çevirdiklerini belirterek, ''Kitabın çeviri işlemleri büyük bir süratle devam ediyor. Önümüzdeki bir iki hafta içinde kitap tamamlanacak'' dedi. 
     Fıkra kitabının Rusya'da turizm bürolarında dağıtılacağını bildiren Çelenk, şunları söyledi 
     ''Rusya'dan ülkemize gelen turistlerin talebi üzerine böyle bir kitap hazırlıyoruz. Ayrıca, Rusya ile çok iyi ekonomik ilişkiler içerisinde olan işadamlarımız aracılığıyla da bu kitaplar, orada açılacak olan fuarlarda dağıtılacak. Böylelikle iki ülke arasında kültürel açıdanda güzel bir bağ kurulmuş olacak.'' Çelenk, bazı fıkraların bire bir tercümesinin yapılamadığı, onun için çok titiz bir çalışma yürüttüklerini bildirdi. 
     Trabzon Belediyesi Kültür Müdürlüğü tarafından hazırlanan ve 100'e yakın fıkranın çevirisinin yer alacağı kitaptan, bin 500 adet basılması planlanıyor. 
     ''Bizim Temel'' kitabı daha önce , ''Our Temel'' adı altında İngilizce olarak basılmıştı. 
     





</TEXT>
</DOC>
