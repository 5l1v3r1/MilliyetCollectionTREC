<DOC>
<DOCNO> 78679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko11.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF "Türk hükümeti, programın uygulanmasında ilerleme sağladı" 
</HEADLINE>
<TEXT>

     Uluslararası Para Fonu IMF'nin Birinci Başkan Yardımcısı Anne Krueger, Türkiye'nin ekonomik programını uygulamada önemli başarılar elde etmesine karşın, risklerin sürdüğünü ve büyümeye geçişin zamanlama ve gücünün halen belirsiz olduğunu söyledi. 
     Krueger, IMF İcra Direktörleri Kurulu'nun Türkiye'ye bir milyar doları aşkın yeni kredi dilimini serbest bırakasının ardından yaptığı geniş açıklamada, Türkiye'nin son ekonomik durumunu değrelendirdi. 
     Anne Krueger, makro ekonomik politikaların gerekli şekilde uygulanması sonucunda, hükümetin ödülünü faiz oranlarındaki kayda değer düşüş, güçlü bir ödemeler dengesi pozisyonu, Türk Lirası'nın değer kazanması ve enflasyon beklentisindeki düşüşlerle gördüğünü belirtti. 
     Krueger bu olumlu gelişmelere karşı risklerin sürdüğünü ve finans piyasalarının büyümeye ilişkin belirsizliğinin devam etmesiyle ilgili muhtemel yeni şok ihtimalini gözönünde tuttuğunu belirtti. 
     IMF Birinci Başkan Yardımcısı Krueger, bu yüzden koalisyon hükümetinin desteğiyle programın harfiyen uygulanmasının gereğine işaret etti. 
     Krueger, bu yıl GSMH'nin yüzde 6,5'i olarak belirlenen faiz dışı bütçe fazlası hedefinin tutturulmasının, Türkiye'nin borçları ödeyebilmesinin sürdürülebilmesi açısından şart olduğunu belirtti. 
     Anne Krueger, bu çerçevede bu hedefin tutturulamamasına yönelik işaretler olması durumunda, hükümetin telafi edici yeni önlemler alması gerekebileceğini belirtti. 
     Krueger, harcamaların azaltılmasına yönelik olarak da, kamu sektöründe ihtiyaç duyulan küçülme için kamu kuruluşlarındaki düşüşten fazlasının inandırıcı şekilde tespit edilmesini istedi. 
     Yapısal alanda da daha fazla ilerleme sağlanması gerektiğine işaret eden Krueger, Bankacılık sektörü reformunun, özelleştirme çabalarının ve yatırım ortamının düzeltilmesi çalışmalarının hızlandırılmasını talep etti. 
     





</TEXT>
</DOC>
