<DOC>
<DOCNO> 96852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur16.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
YSK Başkanı "Yanlış anlaşıldım, 3 Kasım'da seçim olur" 
</HEADLINE>
<TEXT>

     Yüksek Seçim Kurulu Başkanı Tufan Algan, yapılacak bir erken genel seçimin maliyetinin 40-45 trilyon lira civarında olacağını bildirerek, ''Seçimin 3 Kasım'da yapılmasında hiçbir sıkıntımız mevcut değildir'' dedi. 
     YSK Başkanı Algan, ANAP Genel Başkanı, Devlet Bakanı ve Başbakan Yardımcısı Mesut Yılmaz'ı AB Genel Sekreterliği'ndeki makamında ziyaret etti. 
     Algan, görüşmeden sonra gazetecilere yaptığı açıklamada, Yılmaz'ın talebi üzerine seçim konusunda bir görüşme yaptıklarını belirterek, ''Olacak bir seçimin hangi atmosferde yapılacağını, neler arzu ettiğimizi, kanunlarda değişiklik gerekip gerekmediğini, bütün bunların siyasi iradenin bir arzusu olacağını kendilerine ifade ettim'' diye konuştu. 
     Yılmaz'ın, TBMM'de erken seçim tarihinin belirleneceğini hatırlattığını kaydedin Algan, seçim dışında herhangi bir konuyu ele almadıklarını söyledi. 
     
     SEÇİMİN MALİYETİ 
     Algan, görüşme sırasında para konusunu da gündeme getirdiklerini belirterek, şöyle konuştu 
     ''Bugüne kadar bizim hala seçim ödeneğimiz verilmedi. Maliye Bakanlığı'nın ANAP'ta olması nedeniyle kendisinin Maliye Bakanlığı nezdinde girişimde bulunarak ödeneğimizin bir an önce verilmesini istedim. Seçimin maliyeti, takriben 40-45 trilyon lira civarında olacak.'' Algan, gazetecilerin sorusu üzerine, seçim tarihinin 3 Kasım 2002 olarak belirlendiğini hatırlatarak, bu konudaki açıklamalarının yanlış anlaşıldığını söyledi. Seçmen kütüklerinin 19 Nisan 1999 tarihinden itibaren güncelleştirilmediğini kaydeden Algan, şunları söyledi 
     ''Genel yazım yapılmamış olması nedeniyle seçim tarihinin belirlenmesi gerekiyordu. Anayasa ve kanunda yapılan değişiklikle 18 yaşını seçim tarihi itibarıyla ay ve gün olarak dolduranlar seçmen sıfatını kazanıyorlar. O nedenle biz, bir an önce seçim tarihinin kanunen belirlenmesini istedik. 
     Bir diğer sıkıntımız da Ağustos ayının genel olarak bir tatil ve izin mevsimi olması nedeniyle bu ayda yapılacak bir güncelleştirme sırasında vatandaşların müracaat etme ihtimali düşük. ÖSS sonuçlarının açıklanmış olması nedeniyle 18 yaşını dolduranlar değişik illere üniversite için gidecekler. Bu durum Ağustos'ta seçmen kütüğü yenilenmesini etkileyecek. Biz bunun için bu tarihe karşı olduk. 
     Seçimin 3 Kasım'da yapılmasında hiçbir sıkıntımız mevcut değildir.'' Başka bir soru üzerine de Algan, ani seçimler için YSK'nın ihtiyaç duyduğu sürenin 3 ay olduğunu belirterek, ''Zaten şimdi de öyle oluyor. Ağustos başında belirlenecek 3 Kasım'da da seçim yapılacak'' dedi. 
     
     312. MADDE 
     Algan, 312. Madde ile ilgili açıklamalarına SP ve AK Parti'nin tepki gösterdiğinin hatırlatılması üzerine de şöyle dedi 
     ''Basın toplantımızda kesinlikle hiç kimseyi hedef almış değiliz. 
     Biz kuralı ifade ettik. Ama nedense basında bu şahsileştirilmiştir. 
     Biz bireysel olarak kimsenin isminden bahsetmedik. Ama 312. madde seçilme ehliyetine mani midir, değil midir Bu sorulmuştur. Ben de 312. maddenin seçilme ehliyetiyle ilgili olduğunu ifade ettim.'' 
     





</TEXT>
</DOC>
