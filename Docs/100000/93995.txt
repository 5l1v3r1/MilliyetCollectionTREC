<DOC>
<DOCNO> 93995 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/ekonomi/eko03.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Transit Avrupa yolunda 
</HEADLINE>
<TEXT>

Ford Otosan Kocaeli Fabrikası’nda üretilen Transit Connect’lerin Avrupa yolculuğu başladı. Fabrikada üretilen ilk bin araçlık filo dün törenle yola çıkarıldı. Bu yıl 35 bin Connect ihracatı gerçekleştirilecek 
     ŞULE YÜCEBIYIK - FATİH ÇINAR Gölcük 

     Ford Otosan’ın Kocaeli Fabrikası’nda ürettiği Transit Connect modeli araçların ilk ihracatı, dün törenle gerçekleştirildi. İngiltere’ye ihraç edilen bin Connect, RoRo gemisiyle yola çıktı. 
     Kocaeli Fabrikası’nda düzenlenen törende konuşan Koç Holding Yönetim Kurulu Başkanı Rahmi Koç, 2004’ün ikinci çeyreğinden itibaren Transit ve Transit Connect araçların ihracıyla yılda 1.6 milyar dolarlık ihracat geliri sağlanacağını bildirdi. 
     
     Ford’un güveni tam 
     Ford Motor Co.’nun en modern tesislerinden birinin Kocaeli Fabrikası olduğunu ifade eden Ford Avrupa Başkanı Martin Leach de, "Kocaeli’de yapılan Transit Connect’in, ses getiren bir başarı olacağına inanıyoruz. Bu fabrika, dünyaca ünlü Ford Transit’in üretildiği yer. Bu ticari araç da şimdiden büyük övgüler almıştır. Ford Company ile Otosan’ın 70 yıllık bir ilişkisi var. Türkiye’deki yatırımlar uzun vadeli planlara dayalı. Kısa vadedeki gelişmelerden etkilenmez" dedi. 
     Martin Lech, Türkiye’ye AB’ye tam üyelik yolunda, desteklerinin kesintisiz süreceğini de söyledi. 
     Bu yıl 35 bin araç ihraç etmeyi planlayan Ford Otosan, önümüzdeki yıl ihracatı yüzde 167 artırarak 100 bin araca yükseltmeyi, 1.2 milyar dolarlık gelir sağlamayı ve Türkiye’nin toplam otomotiv ihracatında yüzde 25’lik paya sahip olmayı hedefliyor. 
     
Her kulübün kendi şartları var’      Koç Holding Yönetim Kurulu Başkanı Rahmi Koç, "Avrupa’da, dövizde bizdeki kadar iniş çıkış olmuyor. Türkiye’de, döviz kurunda yaşanan iniş ve çıkışlar, zaman zaman ihracat ve ithalatı olumsuz etkileyebiliyor" dedi. 
     Ford Transit Connect’in ihracatı için düzenlenen tören öncesi yaptığı toplantıda, gazetecilerin sorularını yanıtlayan Koç, Avrupa Birliği AB ile ilişkiler konusundaki bir soruya da şu karşılığı verdi 
     "AB’ye giren her ülkenin ekonomisi zenginleşiyor. Parası değer kazanıyor, yabancı sermaye geliyor. AB’den başka alternatif göremiyorum. Bir kulübe bile girerken, şartlarını kabul etmek gerekir. Üyelere, aday olanı sorarlar. AB’de de birçok ülke var. Türkiye’nin üyeliğini bu ülkelerin onaylaması lazım." 
     
Törende Ecevit’ polemiği      Türk Metal Sendikası Genel Başkanı Mustafa Özbek’in, törende Başbakan ve siyasetçilere yönelik eleştirileri gerginliğe yol açtı. Özbek, Türkiye ekonomisinin çok dinamik olduğunu ve ayakta durduğunu, en kaliteli aracı üretecek elemanların Türkiye’de bulunduğunu’ belirterek buna rağmen siyasetin ülkenin önünü tıkadığını öne sürdü. Özbek şöyle devam etti, "Böyle bir törene Başbakan gelse mutlu olurduk, ama yürüyemiyor. Yürüyebilen Başbakan istiyoruz. 550 milletvekiline söylüyorum. Siyasetin önünü açın." 
     Özbek’in bu sözlerinin hemen ardından ayağa kalkan DSP Kocaeli Milletvekili Halil Çalık, "Senin haddine mi düştü, haddini bil" diye bağırdı. 
     
     Sen de ağalığı bitir’ 
     MHP Kocaeli Milletvekili Kemal Köse de, "Meydanı boş buldunuz ve Başbakan ile Meclis’e saldırıyorsunuz" diye tepki gösterdi. 
     Töreni izleyenlerden biri de, Özbek’e, "Siz de sendika ağalığını bitirin" diye laf attı. Özbek bunun üzerine, "Siyaset ağalığı biterse, sendika ağalığı da biter" diye karşılık verdi. 
     



 EKONOMİ 




















</TEXT>
</DOC>
