<DOC>
<DOCNO> 76123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/spor/yguven.html </URL>
<DATE> 2002/04/03/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Herkes kaşık büker ama 
</HEADLINE>
<TEXT>

     UEFA ve Süper Kupa ile aklımızı başımızdan almıştı ama, bir Allahın kulu yoktu ki, Avrupa’nın devlerine kafa tutan Galatasaray’ın Süper Lig’de teklemesini, hele deplasmanlarda yerlerde sürünmesini anlamlandırabilsin... 
     Biz Dünyaca ünlü "enerji doktoru" Uri Geller’in, Galatasaray’dan "metafizik" yardımlarını esirgemediği duyumunu alıp, ziyaretine giderken tüm matematik ve fizik bahaneler bitmişti. 
     Geller’in iddiası da, öyle yabana atılacak cinsten değildi. "Cim - Bom’un Avrupa başarıları benden sorulur" diyordu özetle. 
     Adını biliyorduk ama, bu kadar büyük lafları olan bir insanın, özel yaşamında nasıl bu kadar tevazu içinde olduğunu anlayamadık önce. 
     O da farkındaydı... Röportajın ortalarına doğru bir masaya uzandı ve Ulus 29’un şık masalarındaki kaşıklardan birini aldı. Burnumuza yaklaştırdığı kaşık, boynunu okşadıkça mırıldayan bir kedi gibi kuyruğunu kaldırıyor, avına saldırmaya hazırlayan bir kobra kafasına dönüyordu. 
     Çekiçle eğilemeyecek kaşık iki büklüm olmuştu. 
     Geller, açıkladı 
     "Bundan nefret ederim ama, sözle anlatamadığım enerjiyi somut bir şekilde sergilemek için yapıyorum." 
     İnanılmazdı... Gözbağcılıksa, bir numara... Gerçekse, müjdeler Galatasaray’a... 
     Çünkü, uzun uzun anlattığımız Galatasaray’ın yurtiçi deplasman sorunlarına, kendi tarzında bir çözüm getirdi Uri Geller ve Ümit Karan’ın posterdeki resmi üzerine elini bastı. Kolay değil UEFA Kupası’nı bile kazandırdığı takıma karşı sorumlulukları vardı. 
     Fanatik’in Reklam Müdiresi Hande Sabuncuoğlu’dan "olağanüstü zengindir, parayla pulla işi olmaz" tiyosunu almasak, elimiz ayağımıza dolaşacak... Bir muskanın servet ettiği ülkemizde, Dünya’nın en büyük enerjisini nasıl öderiz .. Ayrıca, "zihin okuma yeteneğini" duymuşuz, yerin dibine geçeceğiz... Okudu mu ne .. "Ben spordan bir karşılık beklemem" dedi. 
     İlginç bir adam Geller... 53 yaşında olduğuna bin şahit lazım. Konuşkan ve herkese kapısı açık. Kendisine "tapanlar" kadar - ki, bunların arasında Japon sanayiciler, ABD’li petrolcüler, madenciler de var - nefret edip "şarlatan" diyenlere de hoşgörü ile yaklaşıyor. "Bana başvurana yardım eder, enerji ve motivasyon veririm. Kimse inanmak zorunda değil" diyor. 
     Yani, herkes kaşık büküyor ama, Uri Geller gibi sapını ortaya getiremiyor dünyada. 
     Bilemiyoruz... Elimizde, belge olarak beli dönmüş bir kaşık ve Galatasaray’ın inanılmaz maceraları var. Bu hafta Ümit’i dikkatle izleyelim, duruma göre Uri Geller’e çok işimiz düşebilir ileride. 
     



 SPOR 




























</TEXT>
</DOC>
