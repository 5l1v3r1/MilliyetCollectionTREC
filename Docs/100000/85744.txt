<DOC>
<DOCNO> 85744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sontur09.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit, Sezer ile telefonda görüştü... 
</HEADLINE>
<TEXT>

     Başbakan Bülent Ecevit, Cumhurbaşkanı Ahmet Necdet Sezer'i telefonla arayarak Arnavutluk gezisi ile ilgili iyi dileklerini iletti ve Salı günü yapılan Liderler Zirvesi'ne ilişkin bilgi verdi. 
     Başbakan Ecevit'in Basın Müşaviri Cem Avcı'nın verdiği bilgiye göre, Ecevit, bu sabah saat 10.00'da, Cumhurbaşkanı'nı, Başkent Üniversitesi Hastanesi'nde tedavi gördüğü odadan telefonla aradı. 
     Ecevit, bugün Arnavutluk'a gidecek olan Cumhurbaşkanı Sezer'e iyi dileklerini iletti. 
     Ecevit, ayrıca Salı günü yapılan Liderler Zirvesi ile ilgili olarak da Cumhurbaşkanı Sezer'e bilgi verdi. 
     Bu arada, Başbakan Ecevit, bu sabah sağlık kontrolünden geçti. 
     Doktorlar, Ecevit'i iyi gördüklerini bildirdiler. Ecevit'in tedavi gördüğü odasında oturarak çalışmalarını sürdürdüğü kaydedildi. 
     Öte yandan, Başbakan Ecevit'in eşi Rahşan Ecevit, sabah saatlerinde hastaneden ayrılarak konutuna gitti. Rahşan Ecevit, yaklaşık 1 saat sonra hastaneye döndü. 
     





</TEXT>
</DOC>
