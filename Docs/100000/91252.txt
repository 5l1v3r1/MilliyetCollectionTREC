<DOC>
<DOCNO> 91252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo09.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da Raul, Güney Kore maçında yok 
</HEADLINE>
<TEXT>

     17. Dünya Kupası'nda yarın Güney 
     Kore'nin Gwangju kentinde, ev sahibi ülkelerden Güney Kore ile karşılaşacak olan İspanya Milli Takımı'nda, yıldız forvet oyuncusu Raul'un, büyük bir olasılıkla takımındaki yerini alamayacağı bildirildi. 
     Kasığından sakatlığı bulunan Raul, 4 gündür ilk kez İspanya Milli Takımı'nın bugün yaptığı son idmana katılmasına karşın, takımdan ayrı hafif bir çalışma gerçekleştirdi ve çift kale maçta yer almadı. 
     Takım doktoru Genaro Borras, Raul'un sakatlığında düzelme görüldüğünü, ancak tam anlamıyla hazır olmadığını ifade ederek, kendisinden en iyi olasılıkla sonradan oyuna sokarak yararlanabileceklerini söyledi. 
     Raul'un Real Madrid'den takım arkadaşı Fernando Hierro, Raul'un, kendisini yüzde yüz hazır hissetmezse oynamayacağını belirtirken, teknik direktör Jose Antonio Camacho da Raul'u, tam olarak iyileşmeden oynatmak istemediğini vurguladı. Camacho, yıldız futbolcunun, şu durumda oynatılırsa, İspanya'nın kupadaki olası diğer maçları için kendilerine risk oluşturacağını kaydetti. 
     Camacho, şu ana dek kupada 3 gol atan Raul'un kendileri için çok önemli bir oyuncu olduğunu ve oynayabilirse, büyük bir güç oluşturacağını ifade ederken, oynamaması durumunda da onun yerini dolduracak düzeyde oyuncuları bulunduğunu sözlerine ekledi. 
     İspanya'da, Güney Kore karşısında Raul'un yerine forvette, Fernando Morientes ile birlikte Juan Carlos Valeron'a yer verilmesi bekleniyor. 
     





</TEXT>
</DOC>
