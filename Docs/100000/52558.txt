<DOC>
<DOCNO> 52558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/spor/aspo.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya zaferimiz büyük yankı uyandırdı 
</HEADLINE>
<TEXT>
AVRUPA ALKIŞLIYOR 
İsrail ve İtalya başta olmak üzere tüm ülkelerin medyası, Dünya Kupası finallerine yükselişimize övgüler yağdırdı. Avrupa basını, Ay - Yıldızlı ekibin mükemmel futbol oynadığını da yazdı 
     İSRAİL BASINI 
"İntikamımız alındı" 
     YEDİOTH Ahronot, "Türkiye intikamımızı aldı ve Avusturya’yı rezil etti" başlığını attı. Maariv "Türk Milli Takımı, Avusturya’yı parçaladı" diye yazdı, "Türkler golden sonra rahatladılar ve Avusturya ile oyuncak gibi oynadılar" yorumunda bulundu. Gazete yazarlarının yer aldığı ortak görüşte ise "İyi ki, bu maçı biz oynamadık. Avusturya bizim yerimize rezil oldu" sözleri yer aldı. 
     
     ALMAN BASINI 
"Avusturya battı" 
     BERLİNER Zeitung gazetesi, "Türkler Avusturyalıları dışarı attı" başlığını kullandı. Bild "Avusturyalılar, Türkler’in yanında battı", başlığını kullanırken, Avusturya’nın beklenen sürprizi yapamadığını, Viyana’daki 1 - 0’lık yenilgiden sonra Türkiye’de de bozguna uğradığını kaydetti. Alman Milli Takımı’nın başarısına yer veren Bild, "Teşekkürler kahramanlar" diye yazdı. 
     
     İTALYA BASINI 
"Abartılı 5’lik" 
     CORRİERE Dello Sport, "Türkiye’den abartılı 5’lik" başlığı altında verdiği haberinde, "Türkiye, 47 yıl sonra cennette. Avusturya, cehennem bir taraftarın olduğu Ali Sami Yen’den çıkamadı" diye yazdı. La Gazzetta Dello Sport ise "Türkiye’den 5 gollü gösteriş" ifadesini kullandı. Tutto Sport, "İstanbul’da Hakan ve Okan şov", La Repubblica, "Türkiye çığ gibi" başlıklarını attı. 
     
     FRANSA BASINI 
"Türkiye’nin ziyafeti" 
     ÜLKENİN önde gelen gazetelerinden Liberation, Türkiye’nin "Avusturya’yı rezil eden bir skorla yendiğini" bildirdi. Le Figaro Gazetesi ise, "Türkiye’nin Avusturya karşısında çok üstün bir oyunla farklı sonuca gittiğini" belirtti. Avrupa’nın en ünlü spor gazetesi L’Equipe "Türkiye’nin ziyafeti" başlığıyla 5 - 0’lık Avusturya galibiyetini okuyucularına duyurdu. 
     
     YUNAN BASINI 
"Yürüyüş temposu" 
     ELEFTEROS Tipos, "Büyük takımların zor anlarda belli olduklarını" belirttiği haberde, Türkiye’nin Avusturya karşısında neredeyse "yürüyüş" temposunda 5 - 0’lık bir galibiyet elde ettiğini kaydetti. To Vima Türk takımının görkemli oyunuyla hayranlık yarattığını yazdı. Ethnos, Türk takımının parlak oyunuyla rakibini adeta "aşağıladığını" ve 1954’den sonra dönüş yaptığını yazdı. 
     
DANİMARKA BASINI 
"Yağmur gibi goller"      EKSTRA Bladet "Avusturya’nın, İstanbul’da Türkiye karşısında hiçbir şansı yoktu. Türkiye oynadığı güzel futbol ve yağmur gibi attığı gollerle Avusturya’yı hezimete uğrattı" dedi. B.T. "Türkiye ayağa kalktı" başlığını atarken, "Türkiye, Avusturya karşısında güzel futbol ve bol golle Dünya Kupası yolunu açtı. Türkiye’de halk sokaklara döküldü" diye yazdı. 
     
Türk karnavalı      MÜNİR BAĞRIAÇIK - BERLİN 

     MİLLİ Takımımız’ın zaferi ülke dışındaki vatandaşlarımızı da sevince boğdu. Özellikle gurbetçilerin yoğunlukta olduğu Almanya başta olmak üzere Belçika, Avusturya, İngiltere, Fransa, İsviçre ve Danimarka’da yaşayan Türkler, maçın bitiş düdüğü ile birlikte sokaklara döküldüler. 
     BAYRAKLARINI kapan gurbetçiler Berlin’de karnavalı yaşattılar. Kadın, erkek, yaşlı, çocuk beş bine yakın Türk, trafiği felç ederken, konvoylar halinde kentin en merkezi caddesi Kurfuresten’de toplanarak saatlerce Türkiye’nin galibiyetini kutladı. 
     



 SPOR 






















</TEXT>
</DOC>
