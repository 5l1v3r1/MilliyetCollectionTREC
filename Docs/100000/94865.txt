<DOC>
<DOCNO> 94865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sondun33.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi "Türkiye'de insan hakları konusunda ilerleme var" 
</HEADLINE>
<TEXT>

     Avrupa Konseyi Bakanlar Komitesi, Türkiye'de güvenlik güçlerinin Avrupa İnsan Hakları Sözleşmesi AİHS ilkelerine saygı konusunda son yıllarda önemli ilerlemeler kaydettiğini bildirdi. 
     Bakanlar Konseyi, 1999 yılından bu yana güvenlik güçlerinin AİHS ilkelerine uyumu konusunda Türk hükümetinin aldığı önlemlere ilişkin bir ara karar yayınladı. 
     Bugün yayınlanan ara karar, 1999 yılında yine Bakanlar Konseyi tarafından yayınlanan ve Türkiye'ye sert eleştiriler yönelten ara kararın bir anlamda tekrar gözden geçirilmesi özelliğini taşıyor. 
     Avrupa İnsan Hakları Mahkemesi'nde insan hakları ihlalleriyle ilgili Türkiye aleyhinde alınan 42 karar ve Avrupa İşkenceyi Önleme Komitesi'nin İÖK yine Türkiye'ye ilişkin raporlarına ve Ankara'nın yanıtlarına, ara kararda ayrıntılı biçimde yer veriliyor. 
     Bakanlar Komitesi'nin yayınladığı ara kararda, hükümetin aldığı kararlar ve önlemlerin ''memnuniyet verici olduğu'' vurgulanırken, güvenlik güçlerinin yaptığı iddia edilen kötü muamelenin tamamen engellenmesi ve önüne geçilebilmesi konusunda daha fazla çaba sarf edilmesi çağrısında bulunuluyor. 
     Bakanlar Komitesi ara kararında, kötü muamele ve işkence yapan görevlilerin az süreli hapis ve para cezalarına çarptırılmaları eleştirilirken, Türkiye'nin bu konuda önlemler alması isteniyor. 
     Avrupa Konseyi'ndeki diplomatik kaynaklar, 1999 yılında yayınlanan eleştiri dozu fazla ara karardan sonra, bugün yayınlanan ara kararda, Türkiye'nin yaptığı çabaların memnunlukla karşılanması ve insan hakları alanında önemli ilerlemelerin olduğunun açıkça tespit edilmesine dikkati çekiyorlar. 
     





</TEXT>
</DOC>
