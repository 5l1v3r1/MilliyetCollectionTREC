<DOC>
<DOCNO> 88368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur09.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilot "Atla" denmesine rağmen uçağı niye terketmedi.. 
</HEADLINE>
<TEXT>

     Hava Kuvvetleri Komutanı Orgeneral Cumhur Asparuk, dün, İzmir Çiğli Havaalanı'na iniş yaptıktan sonra infilak eden F-16 uçağı ile ilgili incelemelerin devam ettiğini belirterek, ''Pilota 'atla' denmesine rağmen uçağı terk etmemesinde bir sebep var, onu bulacağız'' dedi. 
     Orgeneral Asparuk, Atatürk Havalimanı Askeri Apronu'nda düzenlenen, ''4. Uluslararası Sivil Havacılık ve Havaalanı Ekipmanları Fuarı''nda AİREX-2002 incelemelerde bulunarak, yetkililerden bilgi aldı. 
     Fuarın açılışı için gelen Ulaştırma Bakanı Oktay Vural ile bir süre sohbet eden Orgeneral Asparuk, basın mensuplarının, F-16 kazasına ilişkin sorularını yanıtladı. 
     Orgeneral Asparuk, ''uçakta meydana gelen arızanın nedeninin'' sorulması üzerine, ''Kazayı incelemeden bir şey söylemek mümkün değil. 
     Arkadaşlarımız kazayı inceliyorlar. En son, bir tek sandalyenin kaldığını öğrendim. Sandalyeyi de inceleyecekler, ondan sonra bütün olayları ifadelerle beraber bağdaştıracağız ve kazanın gerçek sebebini bulacağız. Bulmamamız mümkün değil'' diye konuştu. 
     
     PİLOTUN ISRARI 
     ''Pilotun tavrı'' ile ilgili soru üzerine de Orgeneral Asparuk, şunları kaydetti 
     ''Bir ısrar var. O anda insanların psikolojisini anlamak zor, mümkün değil. Kendisine 'atla' denesine rağmen uçağı terk etmemesinde bir sebep var, onu bulacağız. 3 defa indi, ama gazı kesip de uçağın süratini düşürememiş herhalde... Bir daha kalkmış, dördüncü de ağ bariyeri istemiş. Ağ bariyeri o süratlerde tutmaz, inceleyeceğiz.'' Orgeneral Asparuk, ''Pilotun kendisini feda ettiği yorumlarının sebebi nedir '' sorusuna karşılık da ''Isrardan... 3 defa uçak yere konuyor duramıyor. Yeniden kaldırıyor. Dördüncüde ısrar ediyor. Uçak konuyor, ama sürat düşmüyor. Oradan o şeye varıyoruz. Onunda sebebi vardır, mutlaka. İnceleyeceğiz, bakacağız'' yanıtını verdi. 
     Bu arada, fuarın açılışına katılmayan Orgeneral Asparuk, uçakla İstanbul'dan ayrıldı. 
     





</TEXT>
</DOC>
