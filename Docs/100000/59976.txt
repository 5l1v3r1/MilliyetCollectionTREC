<DOC>
<DOCNO> 59976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sondun01.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta yeni yıl nedeniyle olağanüstü güvenlik önlemleri 
</HEADLINE>
<TEXT>

     New York Belediye Başkanı Michael Bloomberg ve kent yetkilileri, New York'ta yapılacak yeni yıl şenlikleri nedeniyle olağanüstü güvenlik tedbirleri alındığını açıkladılar. 
     Bu bağlamda binlerce polis memurunun, büyük bir kalabalığın toplanacağı Times meydanında görevlendirildiği, ayrıca deniz ve havadan koruma yapılacağı kaydedildi. Alanda özel bomba imha ekipleri görev alırken, meydana girecek kişilerin üstlerinin aranacağı duyuruldu. Manhattan adası ve Times meydanının 700 metre üstünden uçulması da yasaklandı. Yetkililer, yeni yıl münasebetiyle herhangi bir terör ihbarı alınmadığını da açıkladılar. 
     Alınan önlemler arasında, kanalizasyon deliklerinin kapatılması, yol kenarlarındaki posta kutularının kaldırılması ve Times meydanına bakan binaların çatılarına keskin nişancılar yerleştirilmesi bulunuyor. Meydan ve çevresi ise saat 16'dan itibaren araç trafiğine kapatılacak. 
     Bu arada polis, yeni yıl arifesinde Kanada'dan ABD'ye giriş yaptıkları bildirilen bazı yabancıların peşine düştü. 
     Fotoğrafları polise dağıtılan bu kişilerin terör örgütleriyle bağlantılı olduğu sanılıyor. 
     Her yılbaşı gece yarısı Times meydanında geleneksel olarak bir kulenin tepesinden aşağıya düşürülen 180 santim çapındaki kristal kürenin, bu yıl Belediye Başkanı Bloomberg'e eşlik edecek aktör Christopher Reeve ve eşi Dana tarafından harekete geçirileceği belirtildi. Bu yıl, geçen sene iptal edilen havai fişek gösterilerinin de yeniden düzenleneceği bildirildi. 
     Meteoroloji yetkilileri, yılbaşı gecesi New York'ta havanın yağmurlu, sıcaklığın ise 5 derece dolayında bulunacağını bildirdiler. 
     





</TEXT>
</DOC>
