<DOC>
<DOCNO> 84362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/soneko13.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Ekonomi seçimden etkilenmez'' 
</HEADLINE>
<TEXT>

     Ekonomiden sorumlu Devlet Bakanı Kemal Derviş, Türkiye'de artık seçimlerden etkilenmeyecek güçlü ekonomik kurumların oluşturulduğunu söyledi. 
     Derviş, OECD Bakanlar Konseyi Toplantısı'nın ardından bir basın toplantısı düzenledi. 
     Yabancı bir gazetecinin Türkiye'deki ekonomik gelişmeler ve erken seçim ile ilgili bir sorusu üzerine Derviş, Türkiye'de seçim kararını TBMM'nin vereceğini hatırlatarak, Türkiye'de oluşturulan ekonomik kurulların seçimden etkilenmeyeceğini kaydetti. 
     Derviş, demokratik ülkelerde seçim ve ekonomik gelişmeler arasında bağlantı kurulmadığını hatırlatarak Türkiye'deki ekonomik kurumların güçlendirilmesiyle Türkiye'nin de artık bu seviyeye geldiğini söyledi. 
     Derviş bir başka soru üzerine de Türkiye'de ekonomiyle ilgili yapılan tahminlerde hedeflerin tutturulduğunu hatırlattı ve ''yaptığımız ekonomik projeksiyona göre enflasyon tahmin ettiğimizin daha altında, nominal faizler yine tahmin ettiğimizin altında, döviz gelirleri beklentilerimizin üzerinde'' şeklinde konuştu. 
     
     "Makro dengeler güçlendi" 

     Derviş, Türkiye'de makro ekonomik dengelerin güçlendiğini, ekonomik büyümenin ise beklenen ile örtüştüğünü bildirdi. 
     Derviş, basın toplantısında, soruları yanıtlarken ''Türkiye'de makro ekonomik dengelerin güçlendiğini, enflasyon ve nominal faizlerin tahmin edilen hedeflerin altında olduğunu, döviz gelirlerinin beklentilerin üzerinde bulunduğunu, ekonomik büyümenin ise beklenen ile örtüştüğünü'' kaydetti. 
     Geçtiğimiz yıl dünya ekonomisinde ciddi sorunlar yaşandığına dikkati çeken Derviş, 2002 yılında dünya ekonomisinde görülen iyileşmenin Türk ekonomisine olumlu katkıları olacağını belirtti ve bunun ihracat artışını olumlu yönde etkilemesinin beklendiğini söyledi. 
     Bankacılık kadar, sermaye piyasasında da şeffaflığa ihtiyaç olduğunu anlatan Derviş, bu konunun, yatırımcının kendisini emniyette hisetmesi açısından önemli olduğunu vurguladı. 
     Enflasyon muhasebesi olmadan, bilançoların anlaşılmasının zor olduğuna işaret eden Derviş, Türkiye'de özel sektörde belirli bir şeffaflık için ortamın geliştiğini söyledi. 
     Derviş, iç borç konusundaki soru üzerine, ''faiz, kur serbest piyasada oluşuyor. Dönem dönem dalgalanmalar olsa da, bu esneklik ile yaşamaya alışmamız gerekir '' şeklinde konuştu. 
     Derviş bu arada, genel liberal anlayışa rağmen, bazı devletlerin korumacı politikalara başvurmasının sakıncalarının, OECD nezninde tartışıldığını belirtti. 
     Derviş, yeni bir dünya düzeni için, OECD'nin yeri ve rolünün ayrıntılı bir şekilde değerlendirildiğini kaydetti. 
     Öte yandan Bakan Derviş, Ekonomik İşbirliği ve Kalkınma Teşkilatı OECD Bakanlar Konseyi toplantıları sırasında, AB'nin ekonomiden sorumlu temsilcisi Petro Sordez ile Türkiye-AB ilişkilerini görüştü. 
     Görüşme sırasında Derviş, AB Komisyonu Temsilcisine Avrupa Birliğinin tam üyelik müzakerelerinin başlaması konusunda Türkiye'ye tarih verilmesini istedi. 
     Derviş, AB Komisyonu temsilcisini Türkiye'de makro ekonomik düzeyde yaşanan olumlu gelişmeler hakkında bilgi verdi. 
     

     
</TEXT>
</DOC>
