<DOC>
<DOCNO> 84384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo10.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Aydın Örs "Vatan, millet sakarya ile başarılı olunmaz" 
</HEADLINE>
<TEXT>

     A Milli Erkek Basketbol Takımı Başantrenörü Aydın Örs, ABD'nin Indianapolis kentinde 29 Ağustos-8 Eylül 2002 tarihleri arasında yapılacak 14. Dünya Basketbol Şampiyonası Finalleri'nde en iyi dereceyi alabilmek için ellerinden geleni yapacaklarını söyledi. 
     Lütfi Kırdar Uluslararası Kongre ve Sergi Sarayı'nda gerçekleştirilen 7. İnsan Kaynakları Zirvesi'ne, yardımcısı Çetin Yılmaz, A Milli Basketbol Takımı Menajeri Doğan Hakyemez ve Milli Takım'ın eski kaptanı Orhun Ene ile birlikte katılan Aydın Örs, finallerde elde edecekleri derece için söz veremeyeceğini, ancak en iyisini yapmak için ellerinden gelen gayreti her zamanki gibi göstereceklerini belirtti. 
     Aydın Örs, Fazıl Oral'ın yönettiği panelde yaptığı konuşmada, Avrupa ikincisi bir takım olmaları ve kendilerinden beklentinin artması nedeniyle sorumluluklarının daha da ağırlaştığını vurguladı. 
     Katılımcıların yoğun alkışları üzerine Örs, ''Bu alkışlar bize çok büyük sorumluluk yüklüyor. Bunu şimdiden hissetmeye başladık. Bu ekip yine şampiyonaya kadar günlerce, hatta aylarca çalışarak, çağdaş Türk insanını, Türkiye'nin batıya yönelik yapısını gösterecektir. 
     Finallerde derece için söz veremem. En iyisini yapmaya çalışacağımızdan kimsenin endişesi olmasın. Ancak davranış ve tutumlarımızla, çağdaş Türkiye'nin Atatürkçü kimliğini yansıtacağımızdan kimse şüphe duymasın'' dedi. 
     Milli takımın başına Avrupa Şampiyonası öncesi oluşturulan ekiple, ''sıradışı başarılar'' elde etmek için geldiklerini anlatan Aydın Örs, 3 değişik jenerasyonu çok iyi kaynaştırarak, Türkiye'de yapılan Avrupa 
     Şampiyonası'nda Avrupa ikinciliğini elde ettiklerini kaydetti. 
     Teknik ekiple çok iyi uyum sağladıklarını, oyuncuları sadece motivasyonla maçlara hazırlamanın yeterli olmadığını ifade eden Örs, ''Vatan, millet, Sakarya edebiyatı ile Avrupa ikincisi olamazsınız. 
     Sadece motivasyonla olmaz. Ekip çalışması ile bu başarıya ulaştık'' diye konuştu. 
     Takımda yardımlaşma ve paylaşmanın önemine değinen A Milli Erkek Basketbol Takımı Başantrenörü Aydın Örs, ''Biz çok iyi bir ekip olduk. 
     Oyuncular da bize bakıp, örnek aldılar. Takım anlayışı başarıyı getirdi'' dedi. 
     A Milli Erkek Basketbol Takımı Yardımcı Antrenörü Çetin Yılmaz da milli takım için yetenekli oyuncudan çok, görevi paylaşacak oyuncu seçiminin önemine değinerek, ekip çalışmasının gerekliliğini vurguladı. 
     14. Dünya Erkekler Basketbol Şampiyonası Finalleri'ne de değinen 
     Yılmaz, ''Biz orada sadece basketbol maçı kazanmak istemiyoruz. Orada, basketbolda çok ileri gitmiş ülkelerden farklı durumda olmadığımızı da ispat etmeye çalışacağız. Orada sadece basketbol maçları oynanmıyor'' dedi. 
     A Milli Erkek Basketbol Takımı Menajeri Doğan Hakyemez de Türkiye'de devlet tarafından basketbola ayrılan bütçenin azlığına dikkat çekti. 
     Hakyemez, gelişmiş ülkelerle bu konuda aralarındaki farkı sponsorlar vasıtasıyla gidermeye çalıştıklarını anlattı. 
     Avrupa Şampiyonası sonrası milli takım defterini kapatan ve sezonu İTÜ'de kaptan olarak tamamlayan Orhun Ene ise geçmişe oranla Türkiye'de şartların olumlu yönde çok büyük ilerleme gösterdiğini anlattı. 
     Basketboldaki ilk yıllarında malzeme eksikliğinin büyük sorun olduğunu vurgulayan Orhun, ''Yıllarca arkasında Kemal Erdenay yazılı forma giydim. Uzun yıllar çok eski formalarla çalışmak zorunda kaldık. Oysa şimdi çalışma şartları çok iyi. Türk basketbolunun ilerlemesinde bunlar da çok önemli'' diye konuştu. 
     Takım kaptanlığının çok farklı bir konum olduğunu anlatan Orhun Ene, ''Hata olduğunda oyuncular bu hatayı en son kendilerinde ararlar. 
     Öncelikle başkalarını suçlarlar. Benim basketbolda en büyük aşamam, erken yaşlarda objektif olmayı öğrenmem oldu'' dedi. 
     Basketbolda oyuncuların teknik heyeti değerlendireceği bir platform olmadığını kaydeden Orhun, ''Soyunma odalarında bunu gerçekleştiriyor musunuz'' şeklindeki soru üzerine, ''Basketbol tarihine bakarsanız, soyunma odasına dinleme aleti koyan hocalar da var'' diye yanıt verince, salonda gülüşmelere neden oldu. 
     Orhun Ene, ''Basketbolda her zaman çok demokratik bir ortam olduğu söylenemez. Bu, dünyanın çeşitli yerlerinde de aynı. Milli takımlarda sorunlarımızı yetkililerle paylaşma ortamı var. Ancak bu ortam, kulüpler bazında her zaman olmuyor. Eğer medeni insanlarla da beraber değilseniz, oyuncular bu durumdan zarar görüyor'' şeklinde konuştu. 
     





</TEXT>
</DOC>
