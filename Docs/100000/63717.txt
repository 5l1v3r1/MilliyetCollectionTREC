<DOC>
<DOCNO> 63717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/spor/spo04.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bali'den itiraflar 
</HEADLINE>
<TEXT>

Trabzonspor’un Futbol Şube Sorumlusu, İstanbul kulüplerini taklit etmeye çalışmanın ağır faturasını ödediklerini söyledi. Serdar Bali, "Dördüncü büyüklüğümüz bile tartışılıyor" dedi 
     "Bizi geçtiler" 
     SERDAR Bali, son yıllarda kötü çizgi tutturduklarını, dördüncü büyüklüklerinin bile tartışıldığını söyledi. Trabzonspor Futbol Şube Sorumlusu, "Böyle onur kırıcı iddialarla yüz yüze gelmemizin sorumlusu biziz. İstanbul kulüplerini taklit etmeye çalışmanın faturasını ödüyoruz" dedi. Bali, 1970’ten itibaren yakalanan müthiş çıkışlarını, İstanbul’un örnek aldığını da hatırlattı, "Sonuç olarak bizi yakaladılar ve önümüze geçmeyi başardılar" diye konuştu. 
     
     "Misyon değişti" 
     BALİ, 1980’den sonra Trabzon’da göreve gelen yönetimlerin, başarıya gidilen yolun aksine, İstanbul kulüplerini örnek aldıklarını da ileri sürdü. Bali, "Böylece onlar, bizi takip ederken, bir anda camiamız misyonunu değiştirdi ve İstanbul kulüplerini taklit etme sorunumuz kronikleşti. Bundan dolayı el attığımız her oyuncu onlara gidiyor, diğer bazı Anadolu kulüpleri de, Trabzon, artık 4.büyük değil’ türünden açıklamalar yapıyor" dedi. 
     
     "Güçlü olmalıyız" 
     TRABZONLU yönetici, Kocaeli, Gaziantep, Gençlerbirliği ve Ç.Rize’nin bile, dördüncü büyükle ilgili görüşü savunma noktasına geldiklerini kaydetti. Serdar Bali şöyle devam etti "Bu görüşler, bizi büyük kabul etmek istemeyenlerin ayıbıdır. Bu anlayışın yeşermesinde bizim de hatamız var. Bu takım kötü sonuçlar aldığında büyüklüğümüzün tartışılacağı ortamı yok etmemiz, Trabzon gerçeğini tekrar dosta düşmana hatırlatmak için önce sahada güçlü olmalıyız." 
     
     Aktaş’a çiçek 
     BORDO - Mavili takımı uğurlamak üzere havalimanına gelen Vali Adil Yazar, Başkan Özkan Sümer’le görüştükten sonra takıma başarı diledi. Taraftarlar da, havalimanına gelerek futbolcular lehine tezahürat yaptılar ve morali bozuk olan kaleci Metin Aktaş’a çiçek verdiler. Ayrıca oyuncuların 300 milyarlık alacaklarıyla ilgili çekler dağıtıldı. Bu arada polis kamerasından tespit edilen 19 taraftar daha dün gözaltına ve sorguya alındı. 
     



 SPOR 























</TEXT>
</DOC>
