<DOC>
<DOCNO> 95093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun19.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türk siyaseti kan kaybetmeye devam ediyor" 
</HEADLINE>
<TEXT>

     Yunan basını, Türkiye'deki siyasi gelişmelere geniş yer verdi. 
     Atina'da yayımlanan Kathimerini gazetesi, DSP'den milletvekili ve bakan istifalarıyla ''kan kaybının'' devam ettiğini, ancak Başbakan Ecevit'in, bakan atamalarıyla ''yalpalayan geminin dümeninde kalmaya devam edeceği'' mesajı verdiğini yazdı. 
     İstifalarla birlikte meclisteki koltuk sayısı açısından üstünlüğünün DSP'den MHP'ye geçtiğini kaydeden gazete, MHP Genel Başkanı ve Başbakan Yardımcısı Devlet Bahçeli'nin AB'nin öngördüğü ''ölüm cezasının kaldırılması ve Kürt azınlığın haklarının tanınmasına'' karşı tavrının ise Türkiye'deki krizi daha da ''karışık'' hale getirdiği yorumunu yaptı. 
     To Vima gazetesi ise içinde bulunulan ''politik çıkmaza'' son vermesi ümit edilen ''yeni bir partinin kurulması'' çözümünün ''ufukta görünmeye'' başladığını yazdı. 
     Gazete, ''kurulacak partinin Avrupa'yı gösteren bir pusulası olcağını ve Türkiye'yi beklenen AB üyeliğine doğru taşımasının ümit edildiğini'' de kaydetti. 
     Elefterotipiya gazetesi ise konuya ilişkin haberinde, ''Türkiye'de yakın gelecekte gelişmeler bekleniyor. Türkiye-Yunanistan ilişkilerinin çıkarına olan, çağdaş, Avrupalı, demokratik bir Türkiye isteyenlerin mi, yoksa askerlerin gözdesi, profesör Şükrü Sina Gürel'in politikası mı '' dedi. 
     Ta Nea gazetesi ise İsmail Cem ile Yunanistan Dışişleri Bakanı Yorgo Papandreu'nun el sıkışırken çekilen resimlerinin altına koyduğu yorumunda, ''Yorgo'nun arkadaşı başbakan, daha ne isteriz ki '' ifadesiyle dikkat çekti. 
     Elefteros Tipos gazetesi, Ecevit'in yanında kalan milletvekillerinin önümüzdeki seçimlerde tekrar parlamentoya giremeyeceklerine neredeyse ''kesin'' gözüyle bakıldığını, Ecevit'in ise yaşanan krizin hacmini küçük göstermek için elinden geleni yaptığı yorumunu yaptı. 
     Apoyevmatini gazetesi ise ''Cem-Derviş-Özkan üçlüsünün'' işbirliğinin gerçekleşmesi halinde, Türkiye'nin Avrupa'ya doğru ilerlemek üzere ''sayfayı çevirebileceğini'' yazdı. 
     





</TEXT>
</DOC>
