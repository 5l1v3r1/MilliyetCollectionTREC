<DOC>
<DOCNO> 60776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/ekonomi/eko04.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasa ivme kazandı 
</HEADLINE>
<TEXT>

2002'ye olumlu beklentilerle başlayan piyasa alımlarla 1 senti test ediyor 
     Zeynep Candan AKTAŞ 

     Alım eğilimini yılın ilk haftasında da sürdüren endeks haftayı 14,272 puandan kapattı. Endeksin kısa vadeli göstergeleri aşırı alım bölgelerine ulaşmışken, uzun vadeli göstergeler çıkış eğilimlerini sürdürüyorlar. 
     14,000 seviyeleri aynı zamanda dolar bazında uzun vadeli direnç seviyelerine denk geliyor. Geçtiğimiz mayıs ayında yüksek hacimle endekse yaklaşık bir ay destek sağlayan 1 sent, endeksin 12 yıllık grafiğinde önemli bir direnç destek seviyesi olarak karşımıza çıkıyor. 
     
Destek 14,000 - 13,600’de      Bu anlamda önümüzdeki hafta önemli bir sınav piyasayı bekliyor. Gelecek hafta için endeksin destekleri 14,000 ve 13,600 iken dirençler 14,300 ve 14,800 seviyelerinde bulunuyor. 
     Senet bazında bakıldığında, çıkış hareketinin senet bazına döndüğü ve hareketin İMKB 100 senetlerinin dışındakilere de yayıldığı izleniyor. Birçok senet düzeltmesini yaparken, birçoğunda da yeni dirençlerin test edilmesi ve hatta tarihi zirvelere ataklar izleniyor. 
     
Gelişmeler piyasanın lehine      Bu arada yeni zirvelere ulaşan senetler de mevcut. Sadece teknik analiz gözüyle bakıldığında senetlerin uzun vadeli tabanlarından çıktıkları ve çıkışlarını sürdürmelerinin beklenebileceği söylenebilir. Diğer taraftan, ekonomik ve siyasi arenadaki gelişmeler de piyasanın lehine işliyor. Bankacılık kesimine destek, enflasyonda düşme eğilimi, faizlerdeki ve dolardaki düşüş, IMF'den gelecek ek kaynak gibi birçok olumlu haber satın alındı. 
     2002 yılının 2000 ve 2001'den daha iyi olacağı beklentisi piyasayı destekliyor. Ancak piyasada işlem gören şirketlerin performansına bakıldığında henüz gelişmelerin reel sektör verilerine yansımadığı izleniyor. 
     Zaten yansıması da zaman alacak. Bu nedenle senet seçiminde çok dikkatli olmak, piyasanın hareketliliği ve canlılığı içerisinde daldan dala atlayarak iyi senetleri elden kaçırmamak gerekiyor. 
     Hisse senedi piyasalarının hareketli olduğu dönemlerde yatırımcıları bekleyen en önemli tehlike, yatırımcıların olumlu beklentilere alışması nedeniyle reel gerçeklere tepki verememesidir. Beklentiler o kadar iyi işlenerek yatırımcılara sunulur ki, nasıl ki piyasanın en dip olduğu seviyelerde beklentiler o kadar kötümserdir ki hiç kimse cesaret edip senet alamaz yatırımcılar bu beklentiler içerisinde satış gelebileceğini düşünemezler. 
     Yeni yılın herkese refah getirmesi dileğiyle. 
     



 EKONOMİ 


















</TEXT>
</DOC>
