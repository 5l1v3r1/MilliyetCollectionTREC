<DOC>
<DOCNO> 76603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sondun23.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailliler Filistin topraklarının işgalini destekliyor 
</HEADLINE>
<TEXT>

     İsraillilerin büyük çoğunluğunun, Batı Şeria'da sürdürülen geniş çaplı operasyonları desteklediği ve bu operasyonların Başbakan Ariel Şaron'a desteği artırdığı bildirildi. 
     Jerusalem Post gazetesinde yayımlanan bir kamuoyu yoklamasına göre, 501 katılımcının yüzde 23'ü Filistin lideri Yaser Arafat'tan kurtulmak istiyor, yüzde 72'si de işgal altındaki topraklarda geniş çaplı operasyon kararını destekliyor. 
     Smith Ensititüsü'nün yaptığı kamuoyu yoklamasında, İsraillilerin yüzde 17'sinin operasyonlara karşı olduğu, yüzde 11'inin bu konuda kararsız kaldığı ortaya çıktı. 
     İsraillilerin yüzde 36'sı Arafat'ın sürgün edilmesini isterken, yüzde 19'u Filistin liderinin tecrit edilmesini destekliyor, yüzde 15'i ise Arafat ile görüşmelerden yana. 
     Katılımcıların yüzde 15'inin devamlı işgalden yana olduğu belirtilirken, yüzde 42'sinin buna karşı çıktığı, yüzde 39'unun ise geçici işgali desteklediği kaydediliyor. 
     Haberde, bugün bir genel seçim olsa, katılımcılardan yüzde 32'sinin Şaron'a oy vereceği, Şaron'un rakibi Binyamin Netanyahu'ya gidecek oyların oranının ise yüzde 26 olacağı belirtiliyor. 
     Dahaf Ensititüsü'nün 504 kişi üzerinde yaptığı ve sonuçları Yediot Ahronot gazetesinde yayımlanan kamuoyu yoklamasına göre ise İsraillilerin yüzde 62'si Şaron'un devleti iyi yönettiğini, yüzde 45'i operasyonların İsraillilere yönelik saldırıları azaltacağını düşünüyor. 
     Katılımcıların yüzde 73'ü, ''terörün durması'' halinde barış görüşmelerine başlanması gerektiği görüşünde. 
     






</TEXT>
</DOC>
