<DOC>
<DOCNO> 56795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun16.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman İçişleri Bakanı'ndan Kaplancılar açıklaması... 
</HEADLINE>
<TEXT>

     Almanya İçişleri Bakanı Otto Schily, İslami Cemaat ve Cemiyetleri Birliği'nin İCCB yasaklanmasıyla ilgili olarak, ''Sözde Halife Devleti, yandaşlarını, demokrasiye ve Türkiye Cumhuriyeti'ne karşı kışkırtıyor'' dedi. 
     Schily, bugün Berlin'de düzenlediği basın toplantısında, İCCB'nin yayın organı Ümmet-i Muhammed adlı gazetede de Yahudi düşmanlığı yapıldığını belirtti. 
     İCCB'ye bağlı ''İslamın hizmetçileri'' adlı vakfın ve yaklaşık 1100 üyesi bulunan derneğin 19 yan kuruluşunun yasaklandığını kaydeden 
     Schily, 7 eyalette toplam 212 evin ve büronun arandığını söyledi. 
     İCCB'nin yasaklanmasının, 8 Aralık'ta Dernek Yasası'ndaki din imtiyazının kaldırılmasıyla mümkün olabildiğini ifade eden Schily, ''Sözde Halife Devleti, 1924 yılında Mustafa Kemal Atatürk'ün kaldırdığı halifeliği yeniden canlandırmaya çalışıyor. Anayasamızı hiçe sayarak paralel bir devlet kurmaya çalışıyor. Fetvalarla da bizim hukuk düzenimize karşı gelmeye çalışıyor. Bence bu yasak gerekli bir önlemdi'' dedi. 
     Yasak kararının İslamiyet'e ve Almanya'da yaşayan Müslümanlara karşı bir karar olmadığını da vurgulayan Schily, ''Tam aksine, bu karar Müslümanlar için faydalı olacaktır, çünkü böylece Müslümanlar aklanmış olacak. Almanya'da yaklaşık 3 milyon 200 bin Müslüman yaşıyor. Bu insanlar arasında sadece 30 bin köktendinci var. Ancak Müslüman vatandaşlardan beklentim de köktendinciliğe karşı kesin tavır almaları'' diye konuştu. 
     Schily, İCCB'nin cezaevinde bulunan yöneticisi Metin Kaplan'ın sınırdışı edilip edilmeyeceği şeklindeki bir soruya karşılık da, ''Köln Yabancılar Dairesi bunun hemen mümkün olabildiğini bildirdi. Bu kapsamda daha da fazla dernek üyesi sınırdışı edilebilir. Alman vatandaşlığına geçmiş bulunan üyeler Alman yasalarına göre yargılanacaklar'' dedi. 
     Milli Görüş'ün de yasaklanıp yasaklanmayacağı şeklindeki bir soruya karşılık da Schily, ''Diğer radikal dinci dernekleri de araştıracağız. Bu konuda henüz isim veremem. Ancak bu, diğer aşırı dinci örgütlere de uyarı olmalı. Hangi dernekleri yasaklayacağımızı da önceden açıklamayacağız'' şeklinde konuştu. 
     Schily, Kaplan'ın sınırdışı edilmesiyle ilgili olarak Türk hükümetiyle görüşmeler yapılıp yapılmayacağı sorusuna karşılık olarak da, ''Türk hükümeti ile bu konuda görüşmeler yapacağız. Yasalarımız gereği, idama mahkum edilebilecek ya da işkence görebilecek kişileri sınırdışı edemiyoruz. Ancak, Türkiye'de Kaplan'a işkence yapılacağını düşünmüyoruz'' dedi. 
     Schily ayrıca, İCCB'nin, Usame Bin Ladin ile ilişkisi olduğuna dair ellerinde somut bilgi olmadığını söyledi. 
     






</TEXT>
</DOC>
