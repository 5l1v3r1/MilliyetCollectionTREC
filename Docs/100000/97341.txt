<DOC>
<DOCNO> 97341 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sonspo20.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adam İstanbul'a döndü... 
</HEADLINE>
<TEXT>

     ABD'nin İndianapolis kentinde düzenlenecek olan 14. Dünya Basketbol Şampiyonası için hazırlıklarını sürdüren A Milli Basketbol Takımı, İtalya kampını tamamlayarak İstanbul'a döndü. 
     Atatürk Havalimanı'nda basın mensuplarının sorularını yanıtlayan antrenör Aydın Örs, İtalya kampının Dünya Şampiyonası öncesi önemli bir etap olduğunu kaydederek, ''Burada hem kondisyon, hem bireysel teknik, hem de sisteme yönelik çalışmalar yaptık. Kamp son derece faydalı geçti. Oyuncuların istekli çalışmaları beni fazlasıyla umutlandırdı. Oyuncularımız hedefin ne kadar büyük olduğunun bilincindeler'' dedi. 
     Oyuncuların geçen yıla göre form ve öz güven olarak daha iyi durumda olduklarını da anlatan Örs, ''Şu anda tam değilse bile maç oynamaya neredeyse hazır durumdayız. Hazırlık maçları periyodu başlayacak. Burada eksiklerimizi daha iyi göreceğiz. Daha iyi olmak için çalışmalarımız devam edecek'' diye konuştu. 
     
     İBRAHİM ''KENDİMİZDEN EMİNİZ'' 
     Yıldız basketbolcu İbrahim Kutluay ise İtalya kampında çalışmaların iyi geçtiğini belirterek, ''Takım olarak iyi çalıştığımıza inanıyorum. Kamp süresince problemle karşılaşmadık. Takım olarak iyi durumdayız. Amacımız dünya şampiyonasında başarılı olabilmek. Şimdi maç eksiklerimizi gidermek için turnuvalara katılacağız. Takım geçen yıla göre daha iyi durumda. Kendimizden eminiz'' dedi. 
     
     HARUN'UN KARARINDA DEĞİŞİKLİK YOK 
     İtalya kampının yorucu ve yoğun geçtiğini dile getiren tecrübeli oyuncu Harun ise basketbolu bırakacağı açıklamasıyla ilgili yöneltilen bir soruya, ''Bu şampiyonada kariyerimin doruğuna ulaşacağım. Bırakmak yönündeki kararımda bir değişiklik yok'' yanıtını verdi. 
     





</TEXT>
</DOC>
