<DOC>
<DOCNO> 77836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur09.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Keçeciler ''Bostancıoğlu kararı sıkıntı yaratır ama aşacağız'' 
</HEADLINE>
<TEXT>

     Devlet Bakanı Mehmet Keçeciler, koalisyon hükümetinin getirdiği gizli oylama usulü ile hükümetin sıkıntıya sokulduğunu belirterek, ''TBMM'nin Bostancıoğlu hakkında verdiği karar elbette sıkıntı yaratır, ama bu sıkıntıyı aşacağız'' dedi. 
     Keçeciler, Selçuk Üniversitesi Yerleşkesi'nde kurulan Sarıkamış Şehitleri Ormanı'na fidan dikimi törenine katıldı. Burada gazetecilerin Milli Eğitim Bakanı Bostancıoğlu hakkında verilen soruşturma önergesi ile ilgili sorularını yanıtlayan Keçeciler, Meclis'in verdiği kararlara saygılı olduklarını belirtti. 
     Bakan Bostancıoğlu'nun şu an için istifa etmesini gerektirecek herhangi bir neden olmadığını ifade eden Keçeciler, şunları söyledi 
     ''Kurulacak komisyon 2 aylık çalışma süresinden sonra Bostancıoğlu hakkındaki kararlarını Meclis'e getirecek. Bostancıoğlu aleyhinde bir karar Meclis'e gelir ve bu kararı da Meclis onaylarsa o zaman istifa söz konusu olabilir. Koalisyon olarak gizli oylama uygulamasını biz getirdik. Koalisyon hükümetinin getirdiği gizli oylama usulü ile hükümet sıkıntıya sokulmaktadır. Ancak, koalisyon yoluna devam edecektir. TBMM'nin Bostancıoğlu hakkında verdiği karar elbette sıkıntı yaratır, ama bu sıkıntıyı aşacağız.'' 
     
     FİLİSTİN 

     Keçeciler, ''Türkiye'nin Filistin sorunu hakkındaki barış görüşmelerine katkısı'' ile ilgili bir soruyu da şöyle yanıtladı 
     ''Sayın Arafat ile en son telefon görüşmesi yapan lider bizim başbakanımız Ecevit'tir. Gelecek hafta Dışişleri Bakanı İsmail Cem barış girişimi için bir teşebbüste bulunacaktır. ABD ve İsrail ile sürekli irtibat halindeyiz. Oradoğu barışının tesis edilmesini ve İsrail'in işgal ettiği topraklardan çekilmesini istiyoruz. Bu konuda İsrail hükümeti nezdinde gerekli teşebbüsler de yapılıyor. Ayrıca, Filistin'de yaralanan insanların bir hava koridoru açılarak Türkiye'de tedavi edilmelerine sıcak bakıyoruz.'' Keçeciler, Irak'ın petrol sevkiyatını kesmesi ile ilgili bir soruyu ise, ''Irak'ın Türkiye'ye verdiği petrolü kesmesi siyasi bir karardır. Petrol siyasi olaylara alet edilmemelidir. Ambargo uygulanan Irak'ın dünya petrol pazarındaki payı yüzde 4'tür. Bu yüzden bu olay dünya ve Türkiye'deki petrol fiyatlarını etkilemez'' diye yanıtladı. 
     





</TEXT>
</DOC>
