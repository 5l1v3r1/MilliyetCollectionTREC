<DOC>
<DOCNO> 79912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo10a.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Tahta 
</HEADLINE>
<TEXT>

Kafa topa atılmalı      Bir futbol takımının sahada agresif olması takdire değerdir. Saldırgan ve istekli oyuncuların tempolu futbolunda katkı sahibi olanlar, ayrı bir övgü ile anılırlar. 
     Fakat Beşiktaş, bu sezon bu işi biraz abarttı. Önce İlhan Mansız olayları yaşandı. Sadece sahada değil, stat dışında polisler dahil bir sürü tartışma ve çekişme İlhan’ın başlığı altında yazıldı. 
     Ardından Ali Eren’in taraftarlarla olan yumruklaşmasına kadar varan bir kavga yaşadık. Malatya’da Tümer ve Ahmet Yıldırım’ın yaptıklarına şaşırıp kaldık. Son olarak da Erman soyunma odasında kendisine laf atan bir taraftara "kafayı" taktı. 
     Beşiktaş agresiflik sınırlarını aştı. Saha içinde takımına futbol oynatmaya çalışan Daum’un tartışıldığı bir ortamda, futbolcuları kontrol etmesi gereken Sinan Engin’in de, bu görev bölümünde biraz ihmalkar olduğu düşünülmeye başlandı. 
     "İmparator" unvanının yakıştırıldığı Engin, oyuncularını kavga ortamından, futbola sokamadı. Kafaların "topa" atılması gerektiğini, ayakların "falso" vermekte kullanılacağını bir türlü anlatamadı. Sinan Engin futbolcuya "sahip" çıkma uğruna, ipleri elinden kaçırdı. 
     
HAFTANIN SÖZÜ      Allah kimseyi hedefsiz bırakmasın. 
Beşiktaş Menajeri Sinan Engin 




 SPOR 





























</TEXT>
</DOC>
