<DOC>
<DOCNO> 61630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur12.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP, Tütün Yasası'nın iptali için Anayasa Mahkemesi'ne başvurdu 
</HEADLINE>
<TEXT>

     Anamuhalefet Partisi DYP, Tütün Yasası'nın bazı maddelerinin iptali istemiyle Anayasa Mahkemesi'ne başvurdu. 
     DYP Grup Başkanvekili Ali Rıza Gönül ve DYP Amasya Milletvekili Ahmet İyimaya, Anayasa Mahkemesi'ne gelerek, DYP Grup Başkanı Tansu Çiller'in imzasını taşıyan iptal dilekçesini Genel Sekreter Ahmet Hamdi Yapıcı'ya verdi. 
     DYP Grup Başkanvekili Ali Rıza Gönül, mahkemeden ayrılırken gazetecilere yaptığı açıklamada, tütüncünün mağdur edildiği, Türk Tütünün geleceği açısından zorlu günlerin geleceği kanısında olduklarını belirterek, bu nedenle Tütün Yasası'nın bazı maddelerinin iptali için Anayasa Mahkemesi'ne başvurduklarını söyledi. 
     Türk tütününün geleceği, üreticinin durumunun iyileştirilmesi ve geleneksel Türk tütününün daha kaliteli hale getirilmesi yönündeki düşüncelere tümüyle katıldıklarını ifade eden Gönül, ''Ama bizim karşı olduğumuz Türk Tütüncülüğü'nün bitirilmesidir. Türk Tütüncülüğü'nün geleceğinin karanlık olduğu şeklindeki girişimlerdir. Bu düzenlemeyi bu nedenle uygun görmüyoruz'' diye konuştu. 
     Ahmet İyimaya da açıklamasında, Tütün Yasası'nın 6. maddesinde bir takım düzenlemelerin yanı sıra tütün ve sigara ithali ile ilgili düzenlemeler getirildiğine işaret ederek, ''Bu madde, yasanın omurgasını oluşturmaktadır. Bu maddenin iptali, tüm yasanın iptal edilmesini gündeme getirir'' diye konuştu. 
     Cumhurbaşkanı Ahmet Necdet Sezer Tütün Yasası'nı daha önce yeniden görüşülmesi istemiyle TBMM'ye göndermişti. TBMM, yasayı yeniden görüşmüş ve 3 Ocak 2002'de aynen kabul etmişti. Yasa, dün Resmi Gazete'de yayımlanarak yürürlüğe girmişti. 
     






</TEXT>
</DOC>
