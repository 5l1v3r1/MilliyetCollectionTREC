<DOC>
<DOCNO> 86730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun17.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika kaçak yabancılara karşı tavrını sertleştirdi 
</HEADLINE>
<TEXT>

     Belçika hükümetinin kaçak göçe ve siyasi sığınmacılara karşı tavrı giderek sertleşirken, sınırdışı edilen yabancı sayısında yüzde 60 artış olduğu açıklandı. 
     Yetkililer, geçen yıl 15 bin, 2000'de ise 13 bin 300 kişinin sınırdışı edildiğini, daha önceki yıllarda bu rakamın 9 bin kadar olduğunu bildirdiler. 
     Belçika'ya 2001 yılında 24 bin 549 yabancının siyasi iltica talebiyle girdiği, bu rakamın 2000'de 42 bin 691 olduğu açıklandı. İçişleri Bakanı Antoine Duquesne, bu sonucu, ''AB'ye ilticacı akını olduğu bir dönemde büyük bir başarı'' olarak nitelendiriyor. 
     Ülkeye siyasi sığınma talebiyle girenlerin yüzde 90'dan fazlasının başvurusu reddediliyor, toplu ihraçlar yapılıyor ve bu amaçla askeri uçaklar da kullanılıyor. 
     ''Belçika'nın sığınmacılar için cazip bir ülke olmaktan çıkarılmasını'' hedefleyen Brüksel hükümeti, ilticacılara ve kaçak yabancılara maddi desteği durdururken, ülkeye siyasi sığınma talebiyle veya kaçak giren kişileri aylarca ''kapalı merkez'' olarak adlandırılan hapishanelerde tutuklu bulunduruyor. 
     Avrupa İnsan Hakları Mahkemesi AİHM , iltica talebiyle ülkeleye giren yabancıları askeri uçaklarla, toplu olarak sınırdışı eden Belçika'yı insan haklarını ihlal ettiği gerekçesiyle mahkum ediyor. Mahkeme, Belçika'nın yabancıları toplu olarak sınırdışı etme eylemlerini, ilticacıları tutuklu bulundurmasını, caydırıcı politikalarını, İnsan Hakları Sözleşmesi'ne aykırı buluyor. AİHM'in mahkumiyet kararlarına rağmen, Brüksel hükümeti tavır değiştirmeyeceğini duyuruyor. 
     





</TEXT>
</DOC>
