<DOC>
<DOCNO> 73861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur11.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nevruz'un iki yüzü... Savaş ve barış.... 
</HEADLINE>
<TEXT>

     Bugün 21 Mart Nevruz... 
     Nevruz Diyarbakır'da onbinlerce kişinin katılımı, Sezen Aksu'nun barışı haykıran sesiyle coşku içinde kutlandı. 
     Buna karşılık Mersin ve İstanbul'da Valilik gösterileri yasaklayınca eylemci gruplarla polis arasında çatışmalar çıktı, bir kişi yaşamını yitirdi. 
     Çatışmalar sokak aralarında saatlerci sürdü. Geride, su sıkan panzerler, biber gazı kullanan polisler, yüzleri atkıyla kapatılmış polise taş atan eylemcilerin görüntüleri kaldı... 
     Çatışmaların tümü bittiğinde yüzü aşkın yaralı, yüzlerce gözaltı vardı. Aynı saatlerdi Diyarbakırlılar Sezen Aksu'nun şarkılarıyla coşuyordu... 
     KENT KENT NEVRUZ 
     21 Mart Nevruz Bayramı, Türkiye genelinde 
     kutlandı. Kutlamalar, izin verilen kentlerde sakin geçti. Kutlamalara izin verilmeyen kentler arasında bulunan Mersin ve İstanbul'da olaylar meydana geldi, çok sayıda kişi gözaltına alındı ve yaralandı. 
     Mersin'deki olaylarda bir kişi duvarla panzer arasına sıkışarak öldü. 
     
     DİYARBAKIR'DA COŞKU 

     Nevruz Bayramı kutlamalarına izin verilen kentler arasında bulunan Diyarbakır'da çoşkulu bir şekilde kutlandı. Kutlamalar sırasında Sezen Aksu da bir konser verdi. 
     Nevruz Bayramı kutlamalarına izin verilen Diyarbakır'da on binlerce kişi kutlamaların yapılacağı Fuar Alanı'na sabahın erken saatlerinden itibaren akın etti. HADEP İl Başkanlığı tarafından düzenlenen kutlama töreni için Diyarbakır'da halk, sabah saat 06.00'dan itibaren belirlenen güzergahtaki araçlarla kutlamanın yapılacağı Fuar Alanı'na taşındı. 
     Otobüs, dolmuş, taksi ve kamyon gibi araçlarla insanların taşındığı fuar alanına giden yolda uzun araç kuyrukları oluştu. Hareketlilikle birlikte kent içi yoğun bir trafiğe sahne oldu. 
     Diyarbakır'da kutlamalar, Sezen Aksu'nun verdiği konserle çoşkulu şekilde sürdü. 
     Kutlamalara, Avrupa Parlamentosu milletvekilleri de katıldı. 
     Kentte Nevruz kutlamaları dün gece de yapıldı. Diyarbakır surları ile birçok mahallede gece ateşler yakıldı. 
     Feritköşk, Fatihpaşa, Hasırlı Mahallelerinde bir araya gelenler Nevruz ateşi etrafında halay çekti. 
     
     İSTANBUL 

     21 Mart Nevruz Bayramı nedeniyle izinsiz gösterilere 
     meydan vermemek için İstanbul Emniyet Müdürlüğü'ne bağlı ekipler, sabah saatlerinden itibaren İstanbul genelinde ve gösterilerin yapılması beklenen Topkapı, Cevizlibağ, Bayrampaşa, Edirnekapı, Aksaray, Çapa güzergahlarında olağanüstü güvenlik önlemi aldı. Zaman zaman yolu trafiğe kapatan polis, Eminönü-Zeytinburnu arasında sefer yapan tramvayların gidiş ve gelişlerine izin vermedi. Olağanüstü bir durumun yaşandığı Topkapı ve çevresinde çevik kuvvet ekipleri, ayrı ayrı yerlerde toplanan gruplara, panzer, gaz bombası, tazyikli su ve ateş açarak müdahale etti. Maltepe Matbaacılar Sitesi yakınlarında toplanan yaklaşık 60 kişilik grubu önce dağılmaları yolunda uyarak polis, gruba yönelik gözyaşartıcı gaz bombası kullandı. Cevizlibağ'da toplanan ve ellerinde sarı, kırmızı, yeşil puşiler bulunan 300 kişilik bir grup da, E-5 karayoluna çıkarak her iki yönde araç trafiğine kapattı. Merter'e kadar slogan atarak ilerleyen grup, Ambarlar Demirciler Sitesi'nden sonra dağıldı. 
     Edirnekapı çevresinde bulunan toplanan bir başka grubuna da müdahale ederek gözaltına alan emniyet güçleri, burada da plastik mermi kullandı. İzin gösteri yapanları ayrı ayrı noktalarda toplayan polis, çok sayıda kişiyi gözaltına aldı. 
     Olaylarda Yorga Haseki adlı kişi açılan ateş sonucu plastik mermiyle ayağından yaralandı. 
     İstanbul'daki resmi kutlamalar ise, Türk dünyası ve Akraba Toplulukları Koordinatörlüğü tarafından Sultanahmet Meydanı'nda "Türk Dünyası Nevruz Şöleni" ile başladı. 
     İstanbul Valisi Erol Çakır'ın Türk dünyası temsilcilerini makamında kabul etti. Şölende, Çakır Nevruz ateşi üzerinden atladı, daha sonra demir dövdü ve yumurta tokuşturdu. çakır, Nevruz'un 5 yıldır Türk dünyası tarafından geleneksel olarak kutlandığını belirterek, bu bayramın Türk dünyasının birlik, kardeşlik, dostluk, işbirliği ve dayanışmasının sergilendiği bir bayram olduğunu söyledi. 
     
     MERSİN'DE OLAYLAR 

     Sabah saat 09 30 sıralarında Mersin'in Yenimahalle ve Site semtinde toplanan yüzleri maskeli aralarında çocuk ve kadınların da bulunduğu yaklaşık bin kişilik bir grup, korsan gösteri yapmak istedi. Nevruz ateşi yakan gruba güvenlik güçleri dağılmaları yönünde uyarıda bulundu. 
     Güvenlik güçlerinin uyarılarına karşı terör örgütü PKK lehine slogan atan göstericilere polis panzerle müdahale etti. Polisin ilk müdahalesinin ardından göstericiler sokak aralarına dağıldılar ve polis ile aralarında uzun kovalamaca yaşandı. Polisin dağıttığı gruplar daha sonra başka bir yerde toplandılar. Az sayıda çevik kuvvetin bulunduğu bölgede göstericiler iki taraftan birden polisleri ve habercileri taş yağmuruna tuttu. Olaylarda çok sayıda polis ve haberci göstericilerin attığı taşlardan çeşitli yerlerinden yararlandılar. Bunun üzerine polis göstericilere sık sık uyarı ateşinde bulundu. Gaz bombalarının ve molotof kokteyllerin kullanıldığı olaylarda çok sayıda gösterici gözaltına alındı ve yaralandı. Mersin'de çıkan olaylarda bir kişinin yaşamını yitirdiği öne sürüldü. Nevruz gösterilerine karşı Mersin'e Ankara, Konya, Nevşehir, Niğde ve Adana'dan takviye güvenlik ekipleri geldi. Öte yandan, Ankara'dan Mersin'e Nevruz gösterileri için giden bir zırhlı polis aracı Mersin-Tarsus otoyolunda kaza yaptı. Kazada, Hüseyin Yılmaz ile Çetin Ayaz adlı polisler yaşamını yitirirken, Hilmi Yıldız adlı polis yaralandı. Yıldız, Mersin Devlet Hastanesi'ne kaldırılarak, tedavi altına alındı 
     
     ANKARA 

     Başkent Ankara'da ise Abdi İpekçi Parkı'nda gerçekleştirilen Nevruz mitingine katılanlarla polis arasında gerginlik yaşandı. Mitinge katılanların "Newroz" pankartı polisin almak istemisi üzerine göstericilerle emniyet güçleri arasında tartışma yaşandı. Bazı göstericilerin yaralandığı mitingde, gözaltına alınanlarda oldu. Miting nedeniyle Sıhhıye U Köprüsü trafiğe kapatıldı. 
     Ankara'da Gazi Üniversitesi tarafından "Türk Dünyası'nda Nevruz Kutlamaları ve Nevruz" paneli düzenlendi. 
     Panele katılan Kültür Bakanı İstemihan Talay, Nevruz kutlamalarının Türki Cumhuriyetleri'nin bağımsızlığı ile ayrı bir önem kazandığını söyledi. Talay, Nevruz'un Türk Cumhuriyetleri arasındaki kültür birliğini daha da pekiştireceğini söyledi. Başkentte Nevruz nedeniyle Güvenpark'ta ateş yakıldı. 
     
     İZMİR 

     İzmir'de Nevruz Bayramı İl Kültür Müdürlüğü tarafından düzenlenen etkinliklerle kutlandı. Sabah saatlerinde Cumhuriyet Meydanı'ndaki Atatürk Anıtı'na çelenklerin konulmasıyla başlayan kutlamalar, yürüyüş ve Konak Hasan Tahsin Anıtı önünde yapılan törenlerle sürdü. 
     
     BURSA 

     HADEP tarafından Bursa'da organize edilen kutlamalar, saygı duruşu ile başladı. Lastik yerine odunların yakıldığı kutlamalarda "Biji Apo" ve benzeri sloganlar atıldı. 
     Türkiye'nin çeşitli kentlerinde izinli ve izinsiz Nevruz kutlamaları hala sürüyor. 
     

     
</TEXT>
</DOC>
