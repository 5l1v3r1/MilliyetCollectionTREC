<DOC>
<DOCNO> 86114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sonspo06.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım gövde gösterisi yaptı, 11 Ortega vaad etti 
</HEADLINE>
<TEXT>

     Fenerbahçe Kulübü Başkanı Aziz Yıldırım, Yüksek Divan Kurulu Üyeleri ve Anadolu'ndan gelen Fenerbahçeliler Derneği'nin bazı üyelerine şirketleşme çalışmaları hakkında bilgiler vererek, kulübün mevcut tesislerini gezdirdi. 
     Dereağzı Tesisleri'nde üyelerle biraraya gelen kulüp başkanı Yıldırım ve sarı-lacivertli yöneticiler, yoğun ilgiyle karşılanırken, etkinliğe yaklaşık bin üye katıldı. 
     Dereağzı Tesisleri'ndeki Muhtar Sencer Spor Salonu'nda yapılan barkovizyon gösterisiyle üyelere şirketleşme ve halka arz ile ilgili olarak genel bilgiler sunulurken, kulüp başkanı Aziz Yıldırım, gelecek hafta yapılacak olağanüstü genel kurulda kongre üyelerinin kendilerine şirketleşme için yetki vereceğine inandığını söyledi. 
     Fenerbahçe Kulübü'nün şirketleşip, halka arz edildikten sonra bu şirketin yüzde 85 hissesine sahip olacağını anlatan Yıldırım, ''Bu şirketin gerçek sahibi Fenerbahçe Kulübü'dür. Sadece yüzde 15'lik kısım halka arz edilecektir. Yüzde 85 hisse Fenerbahçe Kulübü'nün elinde olacaktır'' dedi. 
     
     HEDEF, EZELİ RAKİPLERİ BORSA'DA GEÇMEK 

     Daha önce şirketleşerek halka açılan Beşiktaş ve Galatasaray kulüplerinden mali olarak daha iyi durumda olduklarını savunan Aziz Yıldırım, halka arzın sonucunda da beklenen gelirin ezeli rakiplerinden daha iyi olacağını iddia edip, bu amaçla işe giriştiklerini söyledi. 
     
     11 ORTEGA 

     Kurulacak olan Fenerbahçe Sportif A.Ş'ye, kulübün kiralanacağını anlatan Aziz Yıldırım, ''Bütün bu çalışmalarımız Fenerbahçe'ye sürekli gelir kaynağı yaratacak yatırımlar için. Bizim çalışmamızda kulüp, şirkete kiralanacak. Bu yolla kulüp hem kiralama, hem isim hakkı, hem de başka birçok kaynaktan gelir elde edecek. Bu gelir de kulübün bütün branştaki şubelerine aktarılacak. Amatör şubelerin ne olacağı sorusu artık sorulmayacak'' dedi. 
     Yıldırım konuşmasının sonunda, ''Şirketleşmeye onay verin, 11 Ortega izleyin'' derken, üyelerden büyük alkış aldı. 
     
     ZEYNEP SABANCI'NIN GÖRÜŞLERİ 

     Fenerbahçe Kulübü Şirketleşmeden Sorumlu Yönetim Kurulu Üyesi Zeynep Sabancı da, Fenerbahçe'nin ''dünya kulübü'' olması ve globalleşen dünyada yerini almasının şirketleşme ve halka arz ile mümkün olacağını ifade etti. 
     Yönetim kurulunun halka arzı gerçekleştirmek için piyasalar açısından en uygun zamanı seçeceğini kaydeden Sabancı, ''Hep ifade ettiğimiz gibi halka arzdan gelecek para kulübün yeni yatırımlarına kullanılacaktır. Bu kulübün gerçek sahibi Fenerbahçeliler'dir ve hep böyle kalacaktır. Fenerbahçe Sportif A.Ş'nin bu çalışmalarını yerine getirebilmesi için olağanüstü genel kurulda bize yetki vermenizi istiyoruz'' dedi. 
     
     TESİSLER GEZDİRİLDİ 

     Daha sonra kulüp başkanı Aziz Yıldırım ve yöneticiler, kulüp üyeleriyle birlikte Dereağzı Tesisleri'nde yemek yediler. 
     Yemeğin ardından Yıldırım ve yöneticiler, üyelere tesisleri gezdirip, bilgi verdiler. 
     
     YILDIRIM, PROTESTOYA ENGEL OLDU 

     Dereağzı Tesisleri'ndeki bilgilendirme toplantısı sırasında kısa süren bir gerginlik yaşandı. 
     Fenerbahçe Kulübü Başkanı Aziz Yıldırım, Manisa Fenerbahçeliler Derneği Başkanı Ahmet Kurşun'un, üzerinde ''Hep şaibe Galatasaray'' yazılı kağıdı genel kurul üyelerine dağıtmasına engel oldu. 
     Üzerinde Futbol Federasyonu Başkanı Haluk Ulusoy'un resminin de yer aldığı kırmızı zemin üzerinde sarı harflerle yazılı ''Hep şaibe Galatasaray'' yazılı kağıdın üyelere dağıtıldığını gören Aziz Yıldırım, ''Bunun yeri burası değil. Biz gerekli mücadeleyi veriyoruz, gerekenleri söylüyoruz'' diyerek, dağıtıma izin vermedi. 
     





</TEXT>
</DOC>
