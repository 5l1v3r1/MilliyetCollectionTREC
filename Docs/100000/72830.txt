<DOC>
<DOCNO> 72830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur10.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet Genel Müdürlüğü "Korkut Eken'i tartışmayız" 
</HEADLINE>
<TEXT>

     Emniyet Genel Müdür Yardımcısı ve Sözcüsü Feyzullah Arslan, emniyet teşkilatının hukuka saygılı olduğunu ve mahkeme kararlarını tartışmayacağını belirterek, ''Korkut Eken konusunda da aynı düşüncedeyiz'' dedi. 
     Arslan, Emniyet Genel Müdürlüğü'nde düzenlediği haftalık basın toplantısında, Geçen hafta meydana gelen asayiş, terör ve organize suçlar konusunda da bilgi verip daha sonra gazetecilerin sorularını yanıtladı. 
     Arslan, Roma-Galatasaray futbol takımları arasında yapılan karşılaşmanın ardından çıkan olaylar konusunda, ''Futbol bir spor müsabakasıdır. Dostluk ve kardeşliği simgeler. Olaylar üzücüdür'' dedi. Arslan, maç öncesi Interpol kanalıyla giden kafile ve seyirci hakkında İtalyan polisini uyardıklarını da bildirdi. 
     Fenerbahçe ile Antalyaspor takımları arasında yapılan karşılaşmadan önce Antalya polisinin Fenerbahçeli taraftara çok sert müdahale ettiğinin sorulması üzerine de Arslan, Antalya polisinin kastına aşan sertlikte bulunduğunu ifade ederek, konuyla ilgili araştırma ve soruşturmanın valilik tarafından sürdürüldüğünü söyledi. 
     Bir gazetecinin, Türk ve İtalyan polisinin bu tür olaylar karşısındaki tutumunu karşılaştırmasını istemesi üzerine Arslan, ''Biz hizmet verirken kaba davranmamaya özen gösteriyoruz. Hizmet sırasında nasıl davranılacağına ilişkin Davranış İlkeleri adı altında genelge hazırlayarak illere gönderdik'' diye konuştu. 
     
     Korkut Eken 
     Susurluk davasında hüküm giyen ve halen cezaevinde bulunan Korkut Eken'le ilgili son açıklamalar konusundaki bir soruya Arslan, ''Emniyet teşkilatı hukuka saygılıdır. Mahkeme kararlarını tartışmaz. 
     Korkut Eken konusunda da aynı düşüncedeyiz'' diye yanıt verdi. 
     Bir gazetecinin, ''Tartışan paşalar hukuka saygısız mı '' diye sorması üzerine Arslan, ''Ben böyle bir değerlendirme yapmadım. Ben teşkilatımın düşüncesini söyledim'' dedi. 
     NŞ-MES 
     






</TEXT>
</DOC>
