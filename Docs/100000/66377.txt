<DOC>
<DOCNO> 66377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun02.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Bush Irak'a karşı seçenekleri değerlendiriyor" 
</HEADLINE>
<TEXT>

     ABD Dışişleri Bakanı Colin Powell, Başkan George Walker Bush'un, ''Irak'a karşı nasıl davranacakları konusunda geniş bir seçenek yelpazesini değerlendirdiğini'' belirtti. 
     Powell, Temsilciler Meclisi Dış İlişkiler Komisyonu'nda yaptığı konuşmada, ''Bush'un, Bağdat'ı silah denetimcilerinin geri dönüşüne ikna etme ve Saddam Hüseyin'den kurtulma konusunda neler yapılabileceği seçeneklerini incelemekte olduğunu'' ifade ederek, ''Washington'un Bağdat'ta bir rejim değişikliğini sağlamak için tek başına hareket edebileceğini'' kaydetti. 
     ABD'nin ayrıca Somali'yi, terörist grupların aktif olup olmadığını veya buraya sığınıp sığınmadıklarını görmek için çok yakından izlediğini kaydeden Powell, ABD'nin terörist ülkeler listesinde bulunan Sudan'ın ise terörist örgütlerin ülkeden gönderilmesi ve istihbarat alanında işbirliği konusunda çaba gösterdiğini söyleyerek, bu ülkeyi kutladı. 
     Powell, ayrıca Filistin Lideri Yaser Arafat'ın, İsrail'in Kızıldeniz'de ele geçirdiği silah yüklü gemiyle doğrudan kişisel ilişkisi bulunduğunu ispat edecek kanıt bulunmadığını bildirdi. 
     Konuşmasında, İran'ı da Afganistan'ın içişlerine karışmakla bir kez daha suçlayarak, Tahran'ı ''şer ekseninden çıkmaya'' çağıran Powell, bu ülkeyi Afganistan konusunda oynadığı olumsuz rolden dolayı eleştirdi. 
     






</TEXT>
</DOC>
