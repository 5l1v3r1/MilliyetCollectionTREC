<DOC>
<DOCNO> 69459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo16.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür "Parma'da az pas almama rağmen iyi oynuyorum" 
</HEADLINE>
<TEXT>

     İtalya'nın A.C Parma takımında oynadığı futbolla basından övgüler alan Hakan Şükür, her geçen gün daha iyiye gittiğini söyledi. 
     İtalyan basınında en iyiler arasında gösterildiğine inanamayan Hakan Şükür, ''Takımda az pas alıyorum. Daha çok gol krallığına giden Di Vaio üzerine oynanıyor. Bunu teknik direktörümüz de söylüyor. Ama Parma'da iyiyim'' dedi. 
     Perşembe günü UEFA Kupası'nda İsrail'in Hapoel Tel Aviv takımına karşı oynanacak rövanş maçında forma giymek istediğini kaydeden Hakan, turu geçeceklerini savundu. Milli futbolcu, ''Eğer turu geçersek büyük olasılıkla karşımızda Milan olacak. Parma gibi büyük hedefleri olan bir takım sadece maçı değil sponsorlarını da düşünmek zorunda. UEFA Kupası'nın önemini biliyoruz. Lig ve İtalya Kupası'nda da yolumuza devam ediyoruz'' diye konuştu. 
     
     Revivo'ya övgü 
     Hakan Şükür, dün Fenerbahçe'nin Denizlispor'a karşı ilk golünü atan Revivo'ya da övgüler yağdırdı. 
     Revivo'nun özellikle duran toplarda etkili, çok kaliteli bir futbolcu olduğunu söyleyen Hakan, ''Türkiye'ye hemen uyum sağladı. Olumlu notlar aldı. İyi bir futbolcu olduğu kadar sempatikte bir kişi. Bunu bana takım arkadaşları Rüştü ve Abdullah da söylüyor'' dedi. 
     






</TEXT>
</DOC>
