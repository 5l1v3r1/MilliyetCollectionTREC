<DOC>
<DOCNO> 66768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/yazar/zbirand.html </URL>
<DATE> 2002/02/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Artık devletten yardım beklemeyelim... 
</HEADLINE>
<TEXT>

     Televizyonlarda izliyorsunuz. Depremde canı yanan, evi yıkılan, işyeri ağır hasara uğrayanlar haykırıyor "Devlet nerede Benim evimi ne zaman inşa edecek Evim dört katlıydı, bana dört odalı bir daire verdiler, olur mu böyle şey Ben çadırdayım, komşum prefabrike evde, neden " 
     Bu şikayet ve istekler bitmiyor. 
     Deprem sonrasında tek çeşit veya tek öğün yemeğe itiraz ediyor, daha bol ve birkaç çeşit yemek istiyoruz. 
     Her şeyi, ancak her şeyi devletten bekliyoruz. 
     Toplum olarak bu yaklaşıma alıştırıldık. 
     Politikacılar da bizi cesaretlendirdi. 
     Her defasında, "Devlet baba yardımınıza gelir, merak etmeyin" diyerek göz kırptılar. Devletin kesesinden yardım dağıtmak oy getirdiği için bu yöntemi yıllardır kullandılar. 
     Oysa artık deniz bitti. 
     Devletin, bu yükü taşıyacak gücü yok. Para bulunamıyor. Hele Türkiye'nin bir deprem ülkesi olduğunu düşünür ve önümüzdeki yıllarda daha çok deprem yaşayacağımızı hatırlarsak, devletin bu vaatleri tutamayacağını hemen görebiliriz. 
     
     Sezer'e sevgi mi 
     Herhalde dikkatinizi çekmiştir. Cumhurbaşkanı Sezer'in Afyon'a gidişi olaylı oldu. Yolda önünü kesenler, "Bizim köyümüze gel" diye kendilerini yerlere atanlar ve Cumhurbaşkanını getiremedin diye belediye başkanına dayak atanlar. 
     Bütün bu sahneleri siz cumhurbaşkanına olan büyük sevginin tezahürü diye görebilirsiniz. Cumhurbaşkanının kendi beldelerini ziyaret etmemesinden dolayı vatandaşların derin üzüntüsü şeklinde de yorumlayabilirsiniz. 
     Bunları yaparsanız çok yanılırsınız. 
     Bu vatandaşlarımız sadece devletten -diğer beldelerin yaptığı gibi- yardım veya para koparamamanın üzüntüsü ve tepkisiyle bu şekilde hareket etmişlerdir. Cumhurbaşkanını kendi köylerine getirebildikleri taktirde Ankara'dan bir şeyler koparabileceklerinin umuduyla kendilerini yerlere atmışlardır. 
     Bir toplumu buna alıştırmak ne acı bir şey. 
     İşte bundan dolayıdır ki, politikacılar artık boş sözler vermemelidirler. Zira insanları boş yere ümitlendiriyorlar. Ardından da hayal kırıklığına uğratıyorlar. 
     Yanlış anlaşılmasın, devlet tabii afetlerde toplumun imdadına koşacaktır. İlk yardımı getirecek, sağlık ekiplerini harekete geçirecek. Çadır ve geçici konut sağlayarak yaraları saracak. İnsanları soğuktan ve hastalıktan koruyacak. Ancak, her evi yıkılanın evini inşa edemeyecek. İşyeri yıkılana, ancak geçici işyeri ve yan destek vermekle yetinebilecek. 
     
     Herkes önce kendini düşünmeli 
     Gerçekler bunlar... 
     Artık devletten beklemek yerine, insanlarımız kendi kendilerini korumaya almalılardır. 
     Evini veya işyerini sadece deprem sigortası değil, afet sigortasına bağlamayan sonradan dizini dövecektir. 
     Devletin ne zaman geleceği belli olmayan yardımına bel bağlamak yerine, bir deprem olasılığına karşı önceden önlem almak kaçınılmazdır. 
     Bırakalım artık devletin yakasını... Devlette yaka kalmadı. Verilen sözlere kanmayalım. 
     Son olarak politikacılara da iki çift sözüm var 
     Lütfen halkı kandırmayın. Onları devletin kapısını çalmaya heveslendirmeyin. Tam aksine "Size ancak ivedi yardım verebiliriz. Geri kalanını sigortadan alabilirsiniz" deyin. 
     Artık nabza göre şerbet vermeyin. 
     
Radikal İslam'ın yol haritası...      Bu köşe yazısında bulacağınız görüşler tamamen Gilles Keppel'e aittir. Benim bilgim veya değerlendirmem ile ilgili değildir. Ben sadece bir uzmanın görüşlerini özetleyeceğim. 
     Sakın bana kredi vermeyin. Tüm kredi Keppel'e aittir. CİHAD kitabının yazarı Doğan Kitapları Keppel, Milliyet Gazetesi ve Çağdaş Eğitim Vakfı tarafından geçenlerde düzenlenen "Terör ve Eğitim" konulu konferansa katıldı. MANŞET programına CNN TÜRK davet edip, söyleşi yaptım. 
     Hepimizin az veya çok bildiğimiz bilgileri öylesine iyi topladı ve öylesine iyi sentez yaptı ki, hayran oldum. 
     Eğer ilgiliyseniz aşağıdaki bölümü kesin ve saklayın. 
     Bakın, Keppel aynı fikirde olursunuz veya farklı düşünürsünüz, Radikal İslam'ın yol haritasını çizdi ve Türkiye'deki gelişmesini nasıl değerlendirdi. 
     Aşağıda okuyacağınız bölümler, tamamen Keppel'den aldığım quote'lardır. Yani onun sözleridir, kelimesi kelimesine yakalayamamış olabilirim. Özetlemeye çalıştım. Özellikle üinversiteli gençler eğer bu konuya önem veriyorsanız, CİHAD kitabını satın almanızı tavsiye ederim... 
     
     Şimdi Keppel'i dinleyelim... 
     "... Her şey 1970'lerde başladı. Köylerden kentlere büyük akım yaşandı ve kentlerde varoşlar, gecekondular oluştu. Bu insanların büyük beklentileri vardı. Fakir ve işsizdiler. Aynı dönemde, onların anlayacakları dilde Kuran'ın emirlerini kapsayan mesajlar yaygınlaştı. Paris'te yaşayan Humeyni ve Mısır'daki bilim adamları çok etkili oldular. 
     Yine aynı dönemlerde Entellektüel İslamcılar ön plana çıktı. Bunlar dışarıda okuyan insanlar ve iş adamlarıydılar. Varoşlardaki gençleri hareketlendirdiler. Bu kesimlerin temel amacı Şeriat'ı getirmek değildi. Hedefleri, iktidarları yıkıp onların yerine geçmekti. 
     1979'da ilk başarılarını İran'da Şah'ı devirerek elde ettiler. Amerika'nın bir kalesini yıktılar. 
     1980'lere girildiğinde, İran İslam Cumhuriyeti devrim ihraç etmek için hareketlendi. Aynı tarihte Sovyetler Afganistan'ı istila etti. 
     ABD, İran'a böyle bir rol vermemek için, ağırlığını Suudi Arabistan'a verdi. Suudlar üzerinden Pakistan'ı da kullanarak Afganistan'da Sovyetler'e karşı CİHAD'ı destekledi. Radikal İslam için Suudlar merkez oldu. Sonunda, Sovyet imparatorluğu yenildi ve 1989'da Afganistan'ı terk etti. 
     Radikal görüşler için en büyük zafer buydu. 
     İslam, dinsizliğin sembolü olan Sovyetler'i yenmişti. Bundan sonra, herkesi yenebilirdi. 
     Taliban ve Bin Ladin'in El Kaide'si böyle doğdu ve gelişti. 
     1990'lar, Radikal İslam hareketlerinin yayıldığı yıllar oldu. 
     Afganistan'da işi bitenler, dünyanın diğer bölgelerine yayıldılar. 

</TEXT>
</DOC>
