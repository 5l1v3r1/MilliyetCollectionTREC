<DOC>
<DOCNO> 65247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur12.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dört mevsim Türkiye... Doğuda kar, güneyde deniz... 
</HEADLINE>
<TEXT>

     Türkiye bir kez daha dört mevsimi aynı gün içinde yaşıyor. 
     Doğuda kar ve fırtına yaşamı olumsuz yönde etkilerken, Antalya'da hava sıcaklığı gün içinde 22 dereceye kadar yükselince turistler kendilerini Akdeniz'in mavi sularına bıraktı. 
     Antalya'da bulunan turistler günlerini güneş altında yatıp bronzlaşarak ve havuza girerek geçiriyor. Daha cesaretli olanlar ise Ocak ayında denize girmenin keyfini yaşıyor. 
     Doğuda ise dün akşam başlayan şiddetli fırtına ve kar bugün de hüküm sürüyor. Erzurum'da kar nedeniyle kentiçinde trafikte aksamalar yaşıyor. 
     Kentin hemen yanıbaşındaki Palandöken'de ise turistler karın keyfini kayarak yaşıyor. 
     Ve Türkiye aynı saatlerde hem kar hem güneşli günleri birlikte geçiriyor... 
     
     Doğuda son durum 

     Doğu Anadolu Bölgesi'nde, şiddetli fırtına ve tipi yaşamı olumsuz etkiliyor. Bölgede, tipi nedeniyle 520 köy yolu ulaşıma kapanırken, Ardahan'da eğitime 2 gün ara verildi. 
     Köy Hizmetleri 10. Bölge Müdürü Turgay Şahin, A.A muhabirine yaptığı açıklamada, bölgede bir süredir kar yağışı olmaması nedeniyle bütün köy yollarının dün geceye kadar açık olduğunu ancak, gece başlayan şiddetli tipi ve fırtına nedeniyle 520 köy yolunun ulaşıma kapandığını söyledi. 
     Şahin, dün gece Erzurum'da 167, Ağrı'da 19, Ardahan'da 188, Kars'ta 133, Erzincan'da 13 köy yolunun ulaşıma kapandığını belirterek, sözkonusu köy yollarının ulaşıma açılması için çalışmaların aralıksız olarak devam ettiğini bildirdi. 
     Meteoroloji Bölge Müdürlüğü yetkilileri ise bölgede dün gece başlayan ve sabah da etkili olan fırtınanın saatteki hızının zaman zaman 60 kilometreyi bulduğunu söylediler. 
     Rüzgarın güneyden esmesi nedeniyle hava sıcaklıklarında yükselmelerin olduğunu belirten yetkililer, bu nedenle Erzurum'da gece en düşük sıcaklığın eksi 8, gündüz ise eksi 3 olarak kaydedildiğini bildirdiler. 
     Bu arada, Ardahan ve ilçelerinde şiddetli kar yağışı ve tipi nedeniyle ilköğretim ve liselerde eğitime 2 gün ara verildi. 
     






</TEXT>
</DOC>
