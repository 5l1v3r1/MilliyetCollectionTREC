<DOC>
<DOCNO> 96982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sondun16.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da yeğenini öldüren kişi uçurumdan atılacak... 
</HEADLINE>
<TEXT>

     İran'da yeğenini tecavüz ederek öldürmekten suçlu bulunan bir kişi, önce çuvala konularak uçurumdan atılacak, ölmezse asılarak idam edilecek. 
     Nevruz gazetesinin haberine göre, doğudaki Horasan eyaletinin başkenti Meşhed'de görülen davada mahkeme, yeğenini öldüren kişiye, tecavüz ve adam öldürmekten iki kez idam cezası verdi. Gazete, mahkemenin, bu kişinin tecavüz suçundan dolayı önce çuvala konularak uçurumdan atılmasına, ölmezse asılarak idam edilmesine karar verdiğini yazdı. 
     Gazeteye göre, temyiz mahkemesinin alt mahkemenin kararını onaylaması ve ailenin şikayetini geri almaması durumunda, alt mahkemenin kararı aynen uygulanacak, ancak aile şikayetini geri alırsa bu kişi sadece cinayet işlemekten idam edilecek. 
     Haberde, polisin, geçen yıl meydana gelen olayla ilgili olarak, çocuğun babasının oğlunun iki gün eve gelmediğini bildirmesi üzerine yaptığı araştırmada, dayısıyla aynı ağaç işleme fabrikasında çalışan çocuğun öldürüldükten sonra tomruk yığınlarının üzerinden yuvarlanan cesedini, fabrikada talaşların atıldığı yerde bulduğu belirtildi. 
     Polis, adli tıpta yapılan incelemede çocuğun tecavüz edildikten sonra boğulduğunun tespit edilmesi üzerine, çocuğun dayısını cinayet zanlısı olarak tutukladı. 
     Mahkeme yargıcı, söz konusu kişinin kararı temyiz etmesi için 20 gün süresi bulunduğunu belirtti. 
     





</TEXT>
</DOC>
