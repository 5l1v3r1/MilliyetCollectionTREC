<DOC>
<DOCNO> 67453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/soneko19.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası kredisi "şeffaf"lığa bağlı... 
</HEADLINE>
<TEXT>

     Dünya Bankası'na göre ''Türkiye'de Şeffaflığın Artırılması ve Kamuda Etkin Yönetimin Geliştirilmesi'' eylem planının uygulamaya hazır hale getirilmesinin, 1.3 milyar dolarlık Programlanmış Kamu ve Mali Sektör Özel Uyum kredisinin PSFSAL2 serbest bırakılmasında anahtar kriter olduğu öğrenildi. 
     Anadolu Ajansı muhabirinin aldığı bilgiye göre, Dünya Bankası'nın, herşeyin yolunda gitmesi halinde 15 Mart'ta İcra Direktörleri toplantısı yapmayı planladığı, bu nedenle, prosedür olarak 20 gün önceden Türkiye tarafının bu eylem planını uygulama hazır hale getirmesi gerektiği belirtiliyor. 
     Planın uygulamaya hazır hale getirilememesi halinde ise İcra Direktörleri Kurulu toplantısının daha ileri bir tarihte gerçekleştirilebileceği kaydediliyor. 
     
     Planın geldiği nokta... 
     Bu arada Eylem planı üzerinde tam bir uzlaşma sağlamak için, son gözden geçirme çalışmalarının tamamlandığı ve Bakanlar Kurulu'nun imzasının beklendiği öğrenildi. 
     Bakanlar Kurulu kararı olarak çıkartılacak eylem planının, belirlenecek takvime uygun olarak uygulanmasını ise bu konuda oluşturulan komitenin gözeteceği belirtiliyor. 
     Ayrıca Dünya Bankası'nın, şeffaflık prensibi çerçevesinde, eylem planının yayınlanmasını istediği de ifade ediliyor. 
     
     Eylem planı neler içeriyor 
     Kamuda etkinliği arttırmayı ve yolsuzluklarla mücadeleyi öngören eylem planı ise ana stratejilerden oluşuyor. 
     Buna göre, yolsuzluklarla mücadele için teftiş kurullarının bağımsızlığı ve etkinliği artırılacak. Kara para ile daha etkin bir mücadele sağlanacak. 
     Yargılama sistemi hızlandırılacak ve daha etkin bir hale getirilecek. Yolsuzluklarda, ''yapanın yanına kar kalmaması için'' yargılama süreci öncesinde sağlam kanıtlar oluşturulacak bir denetim sistemi sağlanacak. 
     Siyasi karar alma ve uygulamalarda şeffaflık sağlanacak merkezi yönetim tarafından sağlanmakta olan bazı hizmetler, iki yıllık bir plan içinde il özel idarelerinden başlamak üzere yerel yönetimlerin ve taşra birimlerinin yetki ve sorumluluğuna bırakılacak. 
     Seçim harcamalarına sınır getirilecek. Şeffaf mal bildirimi sistemi oluşturulacak. Bürokrasi kısalacak. Yolsuzluk üzerine uzman mahkemeler kurulacak. 
     Eylem planının, doğrudan yatırımın artmasında da önemli bir düzenleme olacağı vurgulanıyor. 
     1.3 milyar dolarlık PSFSAL2 kredisi konusunun, Dünya Bankası 
     Başkan Yardımcısı Johannes Linn'in ziyareti sırasında da ele alınması bekleniyor. 
     
     PFSAL kredileri 
     PFSAL kredileriyle ile Türkiye'nin, çok yıla yayılan mali ve kamu sektörü reform programı desteklenecek. Bu kredinin ana hedefi, Türk ekonomisindeki canlanmada anahtar önemdeki kamu ve mali sektör programlarının desteklenmesi olarak gösteriliyor. 
     Dünya Bankası kredisiyle desteklenecek bankacılık reformuyla, bankacılık sektöründeki iyileştirme tamamlanacak, kamu bankalarının yeniden yapılanması ve özelleştirilmesi devam ettirilecek. 
     Krediyle desteklenecek kamu sektörü reformuyla, ihale yasasıyla devlet ihaleleri işlemlerinde iyileşmeler sağlanacak, kamu yatırım programları rasyonalize edilecek, idari dahil, vergi sistemini iyileştirme stratejisi uygulanacak, kamu harcamaları ve kurumsal reformlar başlatılacak. 
     






</TEXT>
</DOC>
