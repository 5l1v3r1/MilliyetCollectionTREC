<DOC>
<DOCNO> 82837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo03.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in en istikrarlısı Celalettin... İşte futbolcu raporu... 
</HEADLINE>
<TEXT>

     Birinci Süper Futbol Ligi'nde 2001-2002 sezonunda 18 takım, 306 maçta, kadroya aldığı 550 futbolcudan 485'ini oynattı. 34 haftada tüm maçlarda 90 dakika forma giymeyi başaran futbolcu olmazken, Diyarbakırsporlu Celalettin, 3 bin dakika forma giyerek ligin en istikrarlı ve en fazla dakika forma giyen futbolcusu unvanını aldı. 
     Bu sezon Gaziantepspor ile Malatyaspor, 37 futbolcuyla, en fazla sporcuyu müsabaka kadrosuna alan takımlardı. Buna karşılık 26 futbolcuya kadrosunda yer veren İstanbulspor, kadrosunu en dar tutan ekip olarak dikkati çekti. İstanbulspor ayrıca 23 futbolcuyla en az futbolcu kullanan ekip de oldu. 
     Kadrosunda 37 futbolcuya yer veren takımlardan Gaziantepspor, bunlardan 36'sını, Çaykur Rizespor de kadroya aldığı 28 futbolcudan 27'sine oynama şansı vererek sporculardan en fazla yararlanan takımlar olarak göze çarptı. 
     35 futbolcuyu kadroya alan Denizlispor, bunlardan 28, 31 futbolcuyu kadroya alan Göztepe de bunlardan 24'ünü oyuna sokarak, en fazla oyuncusunu yedekte bekleten ekiplerdi. 
     Lig şampiyonu Galatasaray, sezonu 34 futbolcuyla tamamlarken, bu futbolcuların 30'unu oyuna soktu. Fenerbahçe, kadroya aldığı 28 futbolcudan 24, Beşiktaş ise 31 futbolcudan 28'ine oynama şansı tanıdı. 
     Bu sezon hiçbir futbolcu 34 maçta da 90 dakika forma giyemeyip 3 bin 60 dakikayı dolduramazken, 34 maçta da takımında yer alıp, bunların 32'sinde 90 dakika forma giyen Diyarbakırsporlu Celalettin, 3 bin dakikalık performansıyla bu sezonun en istikrarlı ismi oldu. 
     Sarı ve kırmızı kart görme sonrası cezalar ve sakatlıklardan etkilenmeyen bu futbolcu, böylece 3 bin dakikalık süreye ulaşan tek futbolcu olarak dikkati çekti. 
     
     Tüm maçlarda oynayanlar ve kadroya girenler 
     Öte yandan 34 haftada tüm maçlarda 90'ar dakika forma giyebilen futbolcu olmamasına karşın, 3 futbolcu da yalnızca 1'er maç kaçırarak 33'er maçta 90'ar dakika forma giydi. 
     Bu 3 futbolcu olan Antalyasporlu Burhan ile Trabzonsporlu Marco ve Gökdeniz, 2 bin 970'er dakika sahada kaldı. 
     Ayrıca Antalyasporlu Mustafa Gürsel ve Malatyasporlu Fazlı da tüm maçlarda görev yapmayı başardı. Bu futbolculardan Mustafa Gürsel, 34 maçın 23'ünde, Malatyasporlu Fazlı da 34 maçın 20'sinde 90 dakika sahada yer aldı. 
     Öte yandan Beşiktaşlı İbrahim, Çaykur Rizesporlu Tetteh, Ankaragücü'nden İsmet ve Niyazi, Kocaelispor'dan da Nuri, 33 maçta oynadı. 
     Bu 11 futbolcunun dışında ayrıca 7 takımdan 8 futbolcu da her maçta oynayamamalarına karşın tüm maçlarda takımlarının 18 kişilik maç kadrosunda yer aldılar. 
     Bu futbolcular şunlar 
     Bayram Beşiktaş , Serdar Bursaspor , Ünal, Okan Çaykur Rizespor , Hasan Gençlerbirliği , Veysel Denizlispor , Hasan Gençlerbirliği , Bora Göztepe 
     
     Yarım oynayanlar ve yedek kalanlar 
     Ligde bu sezon oynama şansı bulan 485 futbolcudan ancak 392'si en az 1 maçta 90 dakika oynama şansı bulurken, futbolcularına 90 dakika oynama olanağı tanıyan takımlardan Gaziantepspor, 34 maçta 28 değişik futbolcuyla ilk 11'ini belirlerken, Samsunspor'da bu sayı 16'ya kadar düştü. 
     Çoğu maçın tümünü oynayamayan futbolculardan İstanbulsporlu Güven, kadroya girdiği 33 maçın 26, Denizlisporlu Coşkun da kadroya alındığı 32 maçın 25'inde ya 90 dakikayı tamamlayamadı, ya da oyuna sonradan girdi. 
     Bu arada tüm maçlarda kadroya giren yedek kaleciler Gençlerbirliği'nden Hasan ve Göztepeli Bora, 3 kez 90 dakika sahada kalıp, 1'er kez de yarım oynarlarken, 30'unda da yedek kaldılar ve oyuna girme şansı elde edemediler. 
     Öte yandan Ankaragücü'nden Joseph, kadroya alındığı 4 maçta 4, aynı takımdan Tayfun, 4 maçta 5, Gençlerbirliği'nden Emre, 4 maçta ve Gaziantepsporlu Ali 9 maçta 6, Çaykur Rizesporlu Gökhan da 4 maçta 7 dakika oyunda yer alarak, ligde en az forma giyen oyuncular oldu. 
     





</TEXT>
</DOC>
