<DOC>
<DOCNO> 83290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo05.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kandemir "Basketbolda yılın takımı Beşiktaş'tır.." 
</HEADLINE>
<TEXT>

     Erkekler Birinci Basketbol Ligi play-off çeyrek final serisinde Ülkerspor'a galibiyetlerde 3-1'lik sonuçla elenen Beşiktaş, geride kalan sezondan memnun. 
     Beşiktaş Antrenörü Ahmet Kandemir, karşılarında kadro olarak son derece güçlü ve tecrübeli bir takım bulunduğunu söyleyerek, ''Oysa oyuncularım birçoğu ilk defa play-off oynadılar. Bence maçın genelinde çok iyi oynamamıza rağmen, tempoyu ayarlamakta zorlandık. 
     Tecrübesizliğimizin kurbanı olduk ve elendik. Ama şunu herkes bilmeli ki, bu sezon aldığı neticeler, oynadığı basketbol ve oyuncuların gelişimi açısından yılın takımı Beşiktaş'tır'' diye konuştu. 
     
     Yeni sezonda hedef şampiyonluk 
     Kandemir, yeni sezon için takviye edilmiş bir kadroyla, şampiyonluk hedefiyle mücadele edeceklerini de belirterek, şöyle devam etti 
     ''Ama kulüp takımlarının bizim geldiğimiz yerden yukarı çıkması mümkün olmuyor. Sistemin değişmesi lazım. Bir yerden sonra seyirci de gelmeyecek ve bir kaç şirket takımının reklamı için maçlar devam edecek.'' Ahmet Kandemir, dün Ahmet Cömert Spor Salonu'nda Ülkerspor ile yaptıkları karşılaşmada seyircilerinin büyük bir bölümünün salona alınmadığını belirterek, tepki gösterdi. 
     Ülkerspor'un saha dışından yakışmayan şeyler yaptığını iddia eden Kandemir, şöyle konuştu 
     ''Basketbol, seyirci için oynanıyor, başka kimse için değil. Ne sporcular, ne teknik heyetler, ne de hakemler için bu oyun oynanmaz. Siz eğer taraftarı salona almazsanız, daha sonra seyirci gelmiyor diye sitem etme hakkına sahip değilsiniz. Biz hala salon kapasitesini küçük göstererek, az bilet vermek gibi küçük hesapların peşinde koşarsak, ileride zararını görürüz. Zaten en anlamlı protestoyu da yöneticilerimiz, maçı izlemeyerek yapmışlardır.'' 
     





</TEXT>
</DOC>
