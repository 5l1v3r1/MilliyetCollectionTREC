<DOC>
<DOCNO> 70748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sonspo08.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Beşiktaş maçıyla liderliği geri alırız" 
</HEADLINE>
<TEXT>

     Galatasaray Futbol Şubesi Üyesi Abdurrahim Albayrak, Göztepe karşısında dün aldıkları yenilginin kendilerine büyük bir ders olduğunu söyledi. 
     Takımın maçta kimsenin beklemediği bir oyun sergilediğini kaydeden Albayrak, ''Bu tüm Galatasaraylılar gibi beni de çok üzdü. Uzun süredir liderdik, averajla ikinci sıraya düştük. Liverpool maçındaki Galatasaray'ı çok aradık ama bir türlü bulamadık. Bu bize ciddi bir ders oldu'' dedi. 
     Albayrak, bunu üst üste oynanan maçların yorgunluğuna bağladığını belirterek, sözlerini şöyle sürdürdü 
     ''Ancak, ben futbolcu arkadaşlarımıza güveniyorum. puanı taplayan yine bu kadroydu. İnşalah Beşiktaş maçıyla, bu kaybettiğimiz puanı telafi edeceğiz. Ben bu maçı galip bitirip tekrar liderliğe yükseleceğimize inanıyorum. Burada herkes üzerine düşeni yapmalı, birlik ve beraberlik içinde şampiyonluğa emin adımlarla yürümeliyiz.'' Göztepe maçından sonra 8 aydır yaşamadıkları üzüntüyü yaşadıklarını dile getiren Albayrak, ''Maçtan sonra ağzını kimsenin bıçak açmadı, bu yarım saatte ağzımda üzüntüden yaralar oluştu'' dedi. 
     Abdurrahim Albayrak, soyunma odasında futbolcuların da en az kendisi kadar üzüldüğünü gördüğünü belirterek, bu yenilginin belki de kendileri için hayırlı olduğunu kaydetti. 
     
     Lucescu'nun sözleri 
     Albayrak, teknik direktör Mircea Lucescu'nun futbolcularına yaptığı açıklamada, istediklerinin yerine getirilmediğinden yakındığını kaydetti. 
     Lucescu'nun, futbolcularının çok pas hatası yaptığını dile getirdiğini anlatan Lucescu, ''Oyuncularımıza yaptığı konuşmada Galatasaray gibi oynamamız gerektiğini, UEFA şampiyonu olmuş bir takımın böyle bir oyun oynamaması gerektiğini, bu mağlubiyetin hepimizde derin bir yara açtığını söyledi. Kendisi de dakikalarca kendine gelemedi'' şeklinde konuştu. 
     Albayrak, hem teknik heyete, hem de futbolculara güvenlerinin tam olduğunu tekrarlayarak, bu yenilgiyi telafi edebilecek güçlerinin bulunduğunu sözlerine ekledi. 
     






</TEXT>
</DOC>
