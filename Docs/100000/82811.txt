<DOC>
<DOCNO> 82811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun37.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınır Tanımayan Gazeteciler Örgütü'nden açıklama 
</HEADLINE>
<TEXT>

     Merkezi Paris'te bulunan Sınır Tanımayan Gazeteciler Örgütü RSF , Genelkurmay Başkanı Orgeneral Hüseyin Kıvrıkoğlu'nun fotoğrafının, bir tren garında sergilenen haritada yer almasına gösterilen tepkiler üzerine bugün bir açıklama yaptı. 
     RSF tarafından yapılan yazılı açıklamada, Saint-Lazare garında açılan sergide, basın özgürlüğünün ihlal edildiği 38 ülkedeki sivil ve askeri yetkililerin portrelerinin yer aldığı bildirildi. 
     Açıklamada, ''Bu sergiye davet edilenler, basın özgürlüğüne engel olanları tanısın diye çağrıldı. Türk basınında belirtildiği gibi, portreler ayaklar altında çiğnensin diye konulmadı'' ifadesi kullanıldı. 
     RSF'nin, dünyada basın özgürlüğü ihlalleriyle ilgili olarak 2002 yılında hazırladığı raporda Türkiye ile ilgili 16 sayfaya yer verdiği hatırlatılan açıklamada, Türkiye'de ifade özgürlüğünü kullandığı için yargılandığı iddia edilen bazı gazetecilerden örnekler verildi. 
     RTÜK'ün görüntülü medya üzerinde sıkı bir denetim yaptığı iddia edilen açıklamada, bu kuruluşun Kürtçe şarkı yayımladı diye bazı televizyon kanallarını kapattığı iddia edildi. 
     Türkiye'deki uygulamaların ifade özgürlüğüyle bağdaşmadığı ileri sürülen açıklamada, AB'ye üyelik sürecinde yapılan yasaların da beklenen etkiyi göstermediği ve özellikle basına yönelik cezaların ağır olduğu ileri sürüldü. 
     Açıklamada, RSF'nin Genel Sekreteri Robert Menard'ın, Orgeneral Kıvrıkoğlu'na bir mektup yazarak, Türk yetkililerden insan hakları ve ifade özgürlüğü konusunda AB'ye yönelik taahhütlerin yerine getirilmesi çağrısında bulunduğu bildirildi. 
     





</TEXT>
</DOC>
