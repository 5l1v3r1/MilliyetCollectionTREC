<DOC>
<DOCNO> 59051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yasam/yas08.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuyruk bitti, çile bitmedi 
</HEADLINE>
<TEXT>

SSK’nın hastalar sırada beklemesin diye devreye soktuğu telefonlu randevu sistemiyle ancak birkaç ay sonrasına gün verilebiliyor 
     ŞÜKRAN ÖZÇAKMAK İstanbul 

     Çalışma Bakanı Yaşar Okuyan ile Sağlık Bakanı Osman Durmuş'un değiştiğini savunduğu SSK ve devlet hastane-lerinde, acil hastalara bile tetkik için aylarca sonrasına gün veriliyor. 
     Telefonla randevu, ışıklı numaratör ile sözde modern görünüme kavuşan hastanelerde, hastalar mamografi için ağustos, tomografi için haziran, ultrason için marta gün alabiliyor. Hastalar, tasarruf önlemleri nedeniyle özel merkezlere de sevk yaptıramıyor. 
     SSK Okmeydanı Hastanesi'ne mamografi için başvuran Sabiha Çelik'e Ağustos 2002'ye randevu verildi. Seher Kaynak ise beyin filmini ancak üç ay sonra çektirebilecek. Acile kaldırılan Ayşe Kahraman'ın hastalığına geciken tetkikler nedeniyle 6 aydır teşhis konamadı. Sunay Albayrak ise doktorun acil kaşesine rağmen üç ay sonraya randevu alabildi. 
     İÜ Onkoloji Bilim Dalı Başkanı Prof. Dr. N. Faruk Aykan, 6 -7 ay sonrasına randevu verilmesi nedeni ile teşhisin gecikeceğine ve hastalı-ğın ilerleyeceğine dikkat çekerek, şunları söyledi "Meme, beyin veya vücutta tümör varsa ve bu 6 ay sonra teşhis edilmişse hasta hayatı tehlikeye girmiş demektir. Tetkikler en fazla bir ay içinde yapılmalı. Bu-nun yurtdışı standardı 15 gündür." 
     



 YAŞAM 




















</TEXT>
</DOC>
