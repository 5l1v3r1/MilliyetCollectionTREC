<DOC>
<DOCNO> 61680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/guncel/gun10.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli Robin Hood 46’lık çıktı 
</HEADLINE>
<TEXT>

Para saçtı, ceza almadı 
     İSTANBUL Milliyet 

     İstanbul’da 22 Haziran 2001’de çalıştığı Emlak Bankası Kocamustafapaşa Şubesi’nin kasasından aldığı 38 milyar lirayı banka çevresinde dağıtan güvenlik görevlisi Arif Korkut’a, "cezai ehliyeti" olmadığı gerekçesiyle ceza verilmedi. 
     İstanbul 3. Ağır Ceza Mahkemesi’ndeki duruşmada mahkeme başkanı, Adli Tıp Kurumu 4. İhtisas Kurulu tarafından sanığın akli dengesine ilişkin hazırlanan raporda, Arif Korkut’un, "suç öncesi işten atılma gibi stresör bir faktör yaşadığı ve olay tarihinde ceza ehliyetine müessir, kişide şuur, hareket serbestisi ile olayları değerlendirip onlardan sağlıklı sonuçlara varabilme yeteneğini ortadan kaldıracak mahiyette ve derecede eksitatif bir tablo içinde olduğunun" bildirildiğini söyledi. Mahkeme, bu raporla sanığın olay sırasında "cezai ehliyeti" olmadığının anlaşılması üzerine Arif Korkut’a, TCK’nın 46. maddesinin 1. fıkrası uyarınca ceza verilmesine gerek olmadığını kararlaştırdı. Korkut’un bir yıl boyunca şifa bulana kadar hastanede tedavi olmasına da karar verildi. 
     



 GÜNCEL 






















</TEXT>
</DOC>
