<DOC>
<DOCNO> 74895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun26.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Suudi barış önerisinden mennunum" 
</HEADLINE>
<TEXT>

     Filistin lideri Yaser Arafat'ın Ramallah'ta yaptığı konuşmanın uydu aracılığıyla Beyrut'ta yapılan Arap Birliği zirvesinde yayınlanmaması nedeniyle Filistin heyetinin ardından Suudi heyeti de zirveden çekildi. 
     Arafat'ın Ramallah'ta yaptığı konuşma El Cezire televizyonu tarafından yayımlanırken, zirvede Lübnan Devlet Başkanı Emil Lahud'un ilk oturumun bittiğini ilan etmesi üzerine, Faruk Kaddumi başkanlığındaki Filistin heyetinin kızgın bir şekilde toplantıyı terk ettiği bildirildi. 
     Bu arada, Suudi Arabistan heyetinin de Beyrut zirvesinden çekildiği haber verildi. 
     Adının açıklanmasını istemeyen bir Arap yetkili, Filistin heyetinin ardından Suudi heyetinin de zirveden çekildiğini söyledi. 
     İlk açıklamayı yapan bir Filistinli yetkili, Lübnan'ın Arafat'ın konuşmasının uydu aracılığıyla zirvede dinlenmesine izin vermediğini ve Filistin heyetinin de bunu protesto ettiğini kaydetmişti. 
     Aynı yetkili, ''Arafat'ın konuşmasının zirvede yayınlanmasına izin verilmesi amacıyla Lübnanlı yetkililerle görüşmek için saatler harcadık. Bütün Arap liderler de bizim adımıza girişimde bulundu, ancak onlar Lübnanlılar saçma bir mazeret sundu'' demişti. 
     Bu arada, Filistin, Lübnan Devlet Başkanı Lahud'dan konuyla ilgili açıklama yapmasını istedi. 
     Suudi Veliaht Prensi Abdullah da, Lübnan'ın Filistinlilerden özür dilemesini istedi. 
     
     Arafat'ın konuşması 
     Filistin lideri Yaser Arafat, Lübnan'nın başkenti Beyrut'taki Arap Birliği zirvesinde yayınlanmayan konuşmasında, Suudi barış girişiminden memnuniyet duyduğunu söyledi. 
     Katar'ın El Cezire televizyonu Arafat'ın Batı Şeria'nın Ramallah kentindeki karargahından yaptığı konuşmayı uydu aracılığıyla canlı yayınladı. 
     Arafat, Suudi Arabistan Veliaht Prensi Abdullah tarafından yapılan barış girişimiyle ilgili olarak, ''Filistin liderliği Veliaht Prens Abdullah tarafından başlatılan cesur ve aydınlatıcı girişimden memnun olduğunu doğrular'' dedi. 
     Yaser Arafat, bu iyi niyetli girişimin, Arap Birliği zirvesinde, ''Yahudi halkı ve İsrail ile Filistinliler arasında cesur barış için bir Arap girişimine dönüşeceğini'' ifade etti. 
     






</TEXT>
</DOC>
