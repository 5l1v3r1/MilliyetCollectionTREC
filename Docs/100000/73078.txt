<DOC>
<DOCNO> 73078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/yazar/cemal.html </URL>
<DATE> 2002/03/17/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
İyimserlik karamsarlık üzerine bir pazar yazısı... 
</HEADLINE>
<TEXT>

     Hep öyle olur. Eğer memlekete Doğu ülkelerinden gelmişsem, Türkiye'ye daha bir iyimserlikle bakarım. 
     Bu kez de farklı olmadı. 
     Pakistan ve Afganistan'da geçirdiğim on gün sonrasında Türkiye gözüme daha iyi göründü. Hatta toplu bir gazete okuması bile iyimserliğimi fazla bozamadı. 
     Korkut Eken olayı mı 
     Bazı emekli generaller dahil Susurluk davasında ağır hapse mahkum olan Eken'i kahraman sayanlar konuşmuş. Bir 'aklama kampanyası'yla yargı etki altında bırakılmak istenmiş. 
     Farklı düşünenler ise kalemlerini çekip karşı görüşlerini serbestçe dile getirmişler. Ve bu taraf, başta gazetem Milliyet olmak üzere fena halde ağır basmış. 
     Son noktayı da yargı koymuş 
     Kahraman olabilir ama suçlu 
     Yani bir mekanizma işlemiş... 
     Kamuoyu, medya, yargı üçgeninde, eksikleri de olsa, hukukla demokrasinin bazı temel çarkları herşeye rağmen dönüyor ülkemizde. 
     Doğu ülkelerinde bu hiç yok 
     Ben mi ne düşünüyorum 
     Susurluk konusunda çok yazdım. Susurluk Davası'nın Susurluk demek olmadığını, buzdağının yalnızca su yüzüne vuran küçük bir bölümü olduğunu belirttim. 
     PKK'ya karşı verilmiş olan haklı ve meşru mücadelede, devletin içindeki bazı odakların yer yer hukuk dışına kaydığını, Susurluk Davası'nın da bu bakımdan bir durak olduğunu çok yazdım. 
     Devlet hayatında hukuk dışılığı savunmanın, hele yüceltmenin çok tehlikeli bir eğilim olduğunu birçok kez vurguladım. 
     Bugün de söylüyorum. 
     Emekli generallerin çıkışı da, tabii ki, hukuk devletine aykırı bir çıkıştır. 
     
     
     
     Toplu gazete okumasında ikinci konu 
     MGK Genel Sekreteri Orgeneral Tuncer Kılınç olayı... 
     Fazla heyecanlanmadım. 
     Orgeneral Kılınç bir toplantıda kendi 'kişisel' görüşlerini açıklamış. Avrupa Birliği'ni eleştirmiş. AB'ye karşı Rusya'lı, İran'lı, ABD'li bir alternatif arayışı içinde gözükmüş. 
     Kimileri, Kılınç'ı desteklemiş. 
     Kimileri de eleştirmiş. 
     Eleştirenler, anlaşılan, çok daha ağır basmış olmalı ki, Orgeneral Kılınç yanlış anlaşıldığını açıklamak zorunda kalmış... 
     Yine bir mekanizma işliyor. 
     Serbest tartışma çarkı dönüyor. 
     Doğu ülkelerinde bu hiç yok 
     Ben mi ne düşünüyorum 
     Milli Güvenlik Kurulu Genel Sekreteri'nin, bir askeri kişinin, kendi 'kişisel görüşü' de olsa böyle bir konuda uluorta fikir beyan etmiş olmasını yanlış buluyorum. 
     Türkiye - AB konusu hassas. 
     Üstelik kritik bir aşamada. 
     Ayrıca, hükümetin bu konuda saptamış olduğu resmi bir politika var. AB'ye alternatif öngörmeyen bir politika bu... 
     Bir MGK Genel Sekreteri'nin, orgeneral düzeyinde bir asker kişinin hükümetinkine aykırı bir görüşü kamuoyu önünde savunması yanlış olmuştur. Ciddi devlet anlayışına, demokrasilerde geçerli olması gereken sivil - asker ilişkisinin ilkesel yapısına aykırı düşen bir tutum sergilemiştir. 
     Ayrıca bu tutumun, yalnız bizde değil AB içinde de, Türkiye'yi Avrupa'dan dışlamak isteyen odakların elini güçlendirdiği kanısındayım. 
     
     
     
     Orgeneral Tuncer Kılınç'ın çıkışı, acaba perde arkasında Genelkurmay'ın bir 'karargah çalışması'nın ürünü olabilir miydi 
     Kimileri bu görüşte... 
     Ancak, benim edindiğim bazı duyumlar pek öyle değil. İran'la Türkiye arasında 'güven arttırıcı önlemler'le ilgili olarak Genelkurmay'da bazı çalışmalar vardı. Fakat AB'ye alternatif bir çalışmanın bulunmadığı belirtiliyordu. 
     Bilemiyorum. 
     Bu konu önceki akşam Mesut Yılmaz'la yediğimiz yemekte de konuşuldu. 
     Beykoz Konakları'ndaki evinde bazı gazete yönetici ve yazarlarıyla sohbet ederken, Orgeneral Kılınç'ın çıkışını eleştirdi Yılmaz. Aynı zamanda askerin AB ile ilişkilerdeki bazı tavırlarından memnun olmadığını belirtti. 
     Hükümetin resmi politikasına ters düşen tutumların, Türkiye'yi AB'den dışlamak isteyenlerin değirmenine su taşıdığını söyledi. 
     Kürtçe radyo - televizyon, Kürtçe öğrenim ve idam konularındaki mevcut tıkanıklık aşılamazsa, yıl sonunda Türkiye - Avrupa ilişkilerinde bir 'felaket senaryosu'nun yaşanabileceğine işaret etti. 
     Haklı kaygılar var Yılmaz. 
     AB'ye asılması yerinde bir tutum... 
     Ama iyimser değil. 
     Bana gelince... On gününü Pakistan ve Afganistan'da geçirmiş bir kişi olarak, benim Türkiye'yle ilgili iyimserliğim, hiç olmazsa, bir süre için bozulmaz. 
     Hele aslan Cimbom, Avrupa'da çeyrek finalin kapısını aralamış durumdayken, izin verin bir süre daha iyimser kalayım. 
     Son söz 
     İyi ki Galatasaray var Avrupa'da 
     Fenerli dostlar ne düşünüyor 
     
     







Ve Yürekler... 


Dikey adalet 


İyimserlik karamsarlık üzerine bir pazar yazısı... 


Yol 


ÖSS değişiyormuş 


Bu yüzyılda böyle erkek... Çok zor... 


Aydın Boysan ve Tekel takımı 


Koş Süreyya Koş 


Fon bankasına borçlu sanayiciye 15 dolar faizi 


Gönüllü işkence toplumu 


Ucunda hapis var 


Bu, "Kopenhag kriterleri"nde yok ama.. 


Büyüme mi dedin, demek ki sen enflasyoncusun 


Hapishane, gazhane santral şimdi "modern sanat müzesi" 


Erivan’dan çıktım yola İzmir’de verdim mola 


</TEXT>
</DOC>
