<DOC>
<DOCNO> 58618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sonspo06.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Menaceri "Olayları yedek kulübesi tahrik etmedi" 
</HEADLINE>
<TEXT>

     Beşiktaş Kulübü Futbol Takımı Menajeri Sinan Engin, Gaziantepspor maçındaki olayları, yedek kulübesinin tahrik ettiği iddialarının doğru olmadığını söyledi. 
     Sinan Engin, taraftarların sahaya inmelerini kesinlikle onaylamadıklarını ve bu hareketin doğru olmadığını kaydederek, şunları söyledi 
     ''Bu olayları bizim tahrik ettiğimiz yönündeki iddialara da katılmıyorum. Bizim yedek kulübesinden hakem Ali Aydın'a kesinlikle bir sataşma olmadı. Her maçta, her teknik adam, kulübeden zaman zaman fırlayıp oyuncularına ikazda bulunur veya tepkisini dile getirir. 
     Gaziantepspor maçı çok yüksek bir atmosferde oynandı ve bu nedenle de taraftarlar gergindi. Yoksa teknik heyetimizin herhangi bir kışkırtması kesinlikle söz konusu değildir.'' 
     
     İlhan ve Ali'ye uyarı 
     İlhan Mansız ve Ali Eren Beşerler'in, Gaziantepspor maçında zaman zaman sinirli hareketlerde bulunduğunu kaydeden Engin, bu nedenle 2 futbolcuyu da uyardığını kaydetti. 
     Engin, İlhan Mansız'ın 3 haftadır gol atamadığını, Gaziantepspor maçında kaydettiği gol sonrası da korner direğini bu nedenle tekmelediğini ifade ederek, ''İlhan, uzun süredir gol atamamanın stresini yaşıyordu. Ayrıca büyük takımda da yeni oynuyor. Ancak düzelmek zorunda'' diye konuştu. 
     
     "Daum kalacak" 
     Engin, takımın başında kalıp kalmayacağını yılbaşına dek açıklayacağını belirten teknik direktör Christoph Daum için de ''Daum görevinin başında kalacaktır'' dedi. 
     Kulüp başkanı Serdar Bilgili ve asbaşkan Yıldırım Demirören'in, Daum ile görüştüklerini hatırlatan Engin, ''Bence Daum, Beşiktaş'ı çalıştırmaya devam edecek'' diye konuştu. 
     Transfer konusuna da değinen Engin, çok kaliteli olmadıkça takıma takviye yapmayı düşünmediklerini belirterek, ''Transfer konusunda şu an net birşey söyleyemiyorum. Yeni futbolcu alabiliriz de almayabiliriz de. Devre arasında çok iyi oyuncu bulmak kolay değil'' diye konuştu. 
     Engin, gelecek sezon için transfer çalışmalarını sürdürdüklerini ve bazı oyuncularla anlaşmaya ulaştıklarını, bunların içinde yıldız, ve yıldız adayları olduğunu bildirdi. 
     
     "Hastayı masada bırakmam" 
     Engin, kulüp başkanı Serdar Bilgili'nin görevi bırakması durumunda kendisinin de ayrılacağı yönündeki iddialara da şöyle yanıt verdi 
     ''Ben Serdar Bilgili yoksa, ben de yokum demedim. Sadece seçim öncesi nezaket gereği, istifa edebileceğimi ve yeni gelebilecek yönetimin önünü açacağımı söyledim. Normali de budur. Yeni yönetim başka biriyle de çalışmak isteyebilir. Eğer yeniden benimle çalışmak isterse de Beşiktaş'a hizmete hazırım. Hastayı ameliyat masasında bırakmam.'' 
     






</TEXT>
</DOC>
