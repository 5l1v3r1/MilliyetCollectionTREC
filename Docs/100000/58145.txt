<DOC>
<DOCNO> 58145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sonspo06.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya Avrupa takımlarının kamp merkezi oldu... 
</HEADLINE>
<TEXT>

     Antalya, kış sezonunda Avrupalı takımların kamp merkezi durumuna gelecek. İlk yarıların sona ermesiyle yerli ve yabancı futbol takımlarının kamp için tercihleri Antalya oluyor. 
     Antalya, Ocak, Şubat ve Mart aylarında 300'ün üzerinde futbol takımını ağırlayacak. Ocak ayından itibaren Avrupa'nın ünlü kulüpleri ile Birinci Süper Lig ve İkinci ile Üçüncü Lig takımları, Antalya'ya gelecek. 
     TSV Bayer 04 Leverkusen, FC Bayern Münih, IFK Göteborg, SV Werder Bremen, Arminia Bielefeld, FC Schalke 04, Spartak Moskova, PFC Levski Sofya, Glasgow Rangers, PSV Eindhoven, SK Sturm Graz gibi Avrupa'nın ünlü kulüpleri, Antalya merkez, Belek, Side ve Alanya yöresindeki lüks otel ile tatil köylerinde kamp ve hazırlık maçları yapacaklar. 
     Türkiye'den ise başta Galatasaray, Fenerbahçe, Beşiktaş ve Trabzonspor olmak üzere, Birinci Süper Ligi ile İkinci ve Üçüncü Liglerin takımları da ikinci yarıya Antalya'da hazırlanacak. 
     
     Futbol turnuvası 
     Antalya'da 7-13 Ocak tarihleri arasında ''2. Antalya Cup 2002 Futbol Turnuvası'' düzenlenecek. Turnuvaya, Galatasaray, Fenerbahçe, Spartak Moskova, SK Sturm Graz, IFK Göteborg ve SV Werder Bremen takımları katılacak. Antalya Atatürk Stadı'nda 2 grup halinde yapılacak turnuvayı, Eurosport TV kanalı naklen yayınlayacak. 
     
     Yabancı basın ordusu gelecek 
     Akdeniz Turistik Otelciler Birliği AKTOB Başkanı Ahmet Barut, turizm sezonunun kapandığı kış aylarında futbol takımlarının Antalya'ya gelmesiyle birlikte otelcilerin yüzünün güleceğine dikkati çekerek, ''Antalya'ya Türkiye'den ve Avrupa'dan 300'ün üzerinde takım gelecek. Özellikle ünlü takımlarla birlikte yabancı basın ordusu da Antalya'da olacak'' dedi. 
     Futbol takımlarının Antalya'da kamp yapmasının 2 ayrı özelliğinin olduğuna işaret eden Barut, A.A muhabirine şunları söyledi 
     ''Avrupa'nın ünlü takımlarının gelmesi, hem ekonomik açıdan hem de tanıtım açısından çok önemli. Antalya, yalnızca denizi, kumu ve güneşiyle tanıtılmaktaydı. Yabancı futbol takımlarıyla gelen basın mensupları, Antalya'nın iklimini, otellerini, futbol sahalarını ve kalitesini de tanıtacaktır. Bu açıdan futbol takımlarının gelmesi çok önemli. Özellikle yabancı futbol takımları, artık Antalya'yı kamp merkezi durumuna getirdi. Türkiye'den profesyonel futbol takımları geliyor. Ancak Avrupa'dan ünlü futbol takımlarının yanı sıra amatör takımlar da gelmektedir. Birçok takım futbolcuları Antalya'ya aileleriyle geliyor. Ünlü takımlarla birlikte yabancı basın mensuplarının gelmesi, Antalya'nın farklı tanıtımına katkıda bulunmaktadır.'' Otellerin futbol takımlarına göre yeniden düzenleme yaptıklarına da işaret eden Ahmet Barut, ''Oteller kendilerini kış koşullarına göre yeniden hazırladı. Çok güzel sahalar yaptılar. Ayrıca çok güzel hizmet veriyorlar. Tüm bu olumlu gelişmeler, Avrupa takımlarının Antalya'da kamp yapmasını sağlıyor. Avrupa takımlarının gelmesi ücretsiz reklam yapmamızı da sağlıyor'' diye konuştu. 
     Barut, Türk takımlarının da Avrupa yerine Antalya'da kamp yapmayı tercih ettiğini, Antalya'da düzenlenen futbol turnuvasının buna katkı sağladığını dile getirdi. 
     






</TEXT>
</DOC>
