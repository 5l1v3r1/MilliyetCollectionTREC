<DOC>
<DOCNO> 70593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur12.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobilinizi kontağı kapatmadan terketmeyin... 
</HEADLINE>
<TEXT>

     Edirne Emniyet Müdürlüğü, artan otomobil hırsızlığına dikkati çekerek, ''kısa bir süre için'' bile olsa kontağı kapatıp anahtarı yanına almadan, otomobilden ayrılmamaları konusunda sürücüleri uyardı. 
     Edirne Emniyet Müdürlüğü, bir broşür yayınlayarak, otomobil sahiplerini, kontak anahtarını ve trafik tescil belgesini otomobil içinde kesinlikle bırakmamaları konusunda uyardı. 
     Otomobilin direksiyon ile gaz pedalını birbirine bağlayan anahtarlı kilit ve alarm sistemi takılmasının yararına da değinilen broşürde, aracın anahtarlarının ve tescil belgesinin, yabancıların ulaşabileceği yerlerde bırakılmaması gerektiği vurgulandı. Bir anlık ihmal sonunda otomobilin kontak anahtarının kopyasının yapılarak, tescil belgesinin sahtesi ile tanzim edilebileceği belirtilen broşürde, ''Eğer tescil belgenizdeki numaralarla otonuzun üzerindeki numaralar aynı değilse, derhal aracınızın kayıtlı olduğu Trafik Tescil Birimlerine giderek bu yanlışlığın düzeltilmesini sağlamalısınız'' denildi. 
     Otomobilin kimlik kartı olan şasi numarasının bir yere kaydedilerek saklanması gerektiği belirtilen Emniyet Müdürlüğü'nün broşüründe, cüzdan, çanta, kredi kartı, cep telefonu gibi değerli eşyaların ya da değerli olmasalar bile değerli görüntüsü veren paket veya poşetlerin arabada bırakılmasının sakıncalarına da değinildi. 
     






</TEXT>
</DOC>
