<DOC>
<DOCNO> 84198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur12.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer "TSK'nın dünya barışına katkısı büyük" 
</HEADLINE>
<TEXT>

     Cumhurbaşkanı Ahmet Necdet Sezer, disiplinli ve yüksek donanımlı yapısıyla yurt topraklarının korunmasında en büyük güvence olan Türk Ordusu'nun, bölgenin en gelişmiş silahlı gücü durumundaki konumuyla dünya barışına katkıda bulunduğunu vurguladı. 
     Cumhurbaşkanı Sezer, Hava Şehitlerini Anma Günü nedeniyle yayınladığı mesajda, disiplinli ve yüksek donanımlı yapısıyla yurt topraklarının korunmasında en büyük güvencemiz olan Türk Ordusu'nun, bölgenin en gelişmiş silahlı gücü durumundaki konumuyla dünya barışına katkıda bulunduğunu kaydetti. TSK'nın bu niteliğini güçlendiren Hava Kuvvetleri'nin, yurt savunmasındaki ve dünya barışının sürekliliğinin sağlanması amacıyla oluşturulan işbirliğindeki başarılarıyla gurur kaynağı olduğunu dile getiren Sezer, "Yüce görevini inanç ve kararlılıkla yürüten Hava Kuvvetlerimiz, teknolojik gelişmelerden yararlanarak gücünü ve hareket yeteneğini her geçen gün daha da artırmaktadır. Yurt semalarının ve ulusal çıkarlarımızın korunması için hiçbir özveriden kaçınmadan, canlarını hiçe sayarak görev yapan Hava Şehitlerimiz, birlik ve beraberliğimizin simgesi olarak sonsuza kadar Ulusumuzun gönlünde yaşayacaklardır" diye konuştu. Sezer, havacıların Atatürk'ün "İstikbal göklerdedir" sözünün yılmaz savunucuları olarak Türk Bayrağı'nı özgür gökyüzünde dalgalandırmakta ve Türkiye'nin savunma gücünün en üst düzeye çıkmasına büyük katkıda bulunduklarını vurguladı. 
     
     İZGİ'NİN MESAJI 
     TBMM Başkanı Ömer İzgi de mesajında, Hava Kuvvetleri Komutanlığı'nın her bireyinin, içinde çıktığı Büyük Türk Ulusu'nun vatanını ve geleceğini korumak için her zaman canını verdiğini, bundan sonra da vermeye hazır olduğunu ifade etti. İzgi, "Yurdumuzun her karış toprağında, kahramanlık, yiğitlik ve cesaret örnekleri vermiş şehitlerimizin kanı vardır. Bu güzel vatan, bizlere atalarımızdan kalan en büyük mirastır. Bizlere düşen görev de bu toprakları sonsuza kadar korumak, laik, demokratik cumhuriyeti daha da güçlendirerek geleceğe taşımaktır" dedi. 
     





</TEXT>
</DOC>
