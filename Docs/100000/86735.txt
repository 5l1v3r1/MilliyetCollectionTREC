<DOC>
<DOCNO> 86735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sondun22.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Anketlere göre Fransa seçimlerini merkez sağ kazanacak 
</HEADLINE>
<TEXT>

     Fransa'da yapılan son anketlere göre, 9 ve 16 Haziran'daki genel seçimleri merkez sağ partiler açık farkla kazanacak. 
     Sofres araştırma merkezinin anket sonuçlarına göre, merkez sağ partiler yüzde 38 ile 41, sol ittifakta yer alan partiler ise yüzde 35 ile yüzde 38 arasında değişen oranda oy alacak. 
     Sofres'e göre, Jean-Marie Le Pen'in liderliğini yaptığı aşırı sağ yüzde 14, aşırı sol ise yüzde 3.5 civarında oy alacak. 
     Fransa'daki seçim sistemine göre, bu oy oranları temel gösterge alındığında sağ partilerin 348 ile 400, sol partilerin ise 155 ile 207 arasında değişen sandalyeyle Meclis'te temsil edilmeleri bekleniyor. 
     Öte yandan, IFOP araştırma merkezi tarafından yapılan ankete göre, Fransızların yüzde 55'i artık merkez sağ bir hükümetin ülkeyi yönetmesinden yana. 
     Fransa'da sol koalisyon hükümeti, cumhurbaşkanlığı seçimlerinden sonra istifa ederek, yerini geçici merkez sağ koalisyon hükümetine bırakmıştı. 
     Cumhurbaşkanlığı seçimleri sonrası muhalefete düşen Sosyalist Parti'den bugün yapılan açıklamada, merkez sağ hükümeti, ''iş yapmak yerine, sadece bildiri yayınlamakla'' suçlandı. 
     Sosyalist Parti'nin eski Maliye ve Ekonomi Bakanı Laurent Fabius, Başbakan Jean-Pierre Raffarin için ''sadece konuşuyor, hiçbir iş yapmıyor'' dedi. 
     





</TEXT>
</DOC>
