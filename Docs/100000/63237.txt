<DOC>
<DOCNO> 63237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/ysengul.html </URL>
<DATE> 2002/01/20/ </DATE>
<TIME>  </TIME>
<AUTHOR> CEM ŞENGÜL  </AUTHOR>
<HEADLINE>
Victoria’nın nikahını gördünüz mü 
</HEADLINE>
<TEXT>

     Takım olmanın birinci şartı uyumdur. Uyumun da birinci şartı arkadaşlık. Victoria’nın önceki gün Florya’da kıyılan nikahını gördünüz mü Galatasaraylı tüm futbolcuların, arkadaşlarının mutluluğuna ortak oluşuna, yöneticilerin bu dostluğa hayranlıkla bakışına tanık oldunuz mu Televizyondan bile olsa, ben oldum... O, arkadaşlığın nasıl yakalandığını, nasıl takım olunduğunu gördüm. İşte, bence Cim - Bom’un sırrı bu... 
     
     Peki dün Galatasaray’ın ilk yarım saatteki iş bitirici futbolunu gördünüz mü Ben bu kez çıplak gözle tanıklık ettim ve Victoria’nın nikahını hatırladım. Çünkü, her Galatasaraylının bile kafasında "Acaba" sorusu bırakacak kadar korkulacak ekip olan Gaziantep önündeki "uyumu" görmemek, "körlük" olurdu. Bu uyum, Galatasaray’da blokları yok ediyor, tek bir bloku inşa ediveriyor. Hep sözü edilen o üç blok arasındaki kolektif birliktelik öylesine yakalanmış ki, Mondragon dışındaki on kişi hep birlikte hareket ediyor öne, geriye, sağa, sola... Rakibin ilk yumruklarını karşılamak için defansa çekilmiş bir boksör kimliğindeki Gaziantep’ın "Aman yemeyeyim" telaşı da, bloku tamamen karşı alana yıkan Galatasaray’ın ekmeğine yağ sürmeye yetti... Çok pozisyon bulmadı Cim - Bom, ama bulduğuyla yetinmesini bildi. Ehh, bu süre içinde de herkese arkasına yaslanıp, şovu seyretmek kaldı. 
     Aslına bakarsanız Galatasaray’ın bu güzel futbolunun içersinde daha işlemeyen çarklar da vardı. Mesela bir Sergen, mesela bir Hasan Şaş, mesela bir Ümit Karan, klaslarını tam anlamıyla ortaya koyamadılar. Sonra bir de yedek sorunu göze çarpıyor. Hazır değiller. Arif "bitkin", Bülent Akın "küskün", Serkan "şaşkın" bir görüntü içinde. Zaten, onlar oyuna girdikten sonra, yani ikinci yarıda, "blok çatladı", ama Gaziantep o çatlaklardan süzülme becerisini gösteremedi. 
     Ayhan’a dün geceyle ilgili bir paragraf açmak gerekiyor. İkinci yarıdaki tek hatası dışında kusursuz oynadı. Batista’nın sakatlanmasıyla gücü düşen orta sahayı enerjisi, beyni ve hırsıyla ayakta tuttu. 
     Hakem Metin Tokat formsuz bir günündeydi. Faul düdüklerinde istikrarı sağlayamadı. Bizce ilk yarıda Ümit Karan, ikinci yarıda da Fatih Tekke ile Cesar’ın birlikte girdikleri pozisyonlarında yanlış kararlar verdi. İlki fauldu, ikincisi ise değil. Ve ikisi de kritikti. 
     



 SPOR 


























</TEXT>
</DOC>
