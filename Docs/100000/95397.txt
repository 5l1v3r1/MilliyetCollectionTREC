<DOC>
<DOCNO> 95397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/ekonomi/eko04.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’a Fon’dan 160 trilyonluk destek 
</HEADLINE>
<TEXT>

BDDK’nın alacağı karardan sonra Tasarruf Mevduatı Sigorta Fonu, Vakıfbank’a 160 trilyon liralık devlet tahvili ya da bono aktararak, Fon’u temsilen bankanın yönetimine bir üye atayacak 
     HARUN GÜREK Ankara 

     Bankacık sektörünün güçlendirilmesine yönelik operasyon kapsamında Vakıfbank’a 160 trilyon liralık sermaye desteği sağlanıyor. Bankanın yüzde 75 hissesinin satışı için gereken ihalenin, önümüzdeki yılın ilk aylarında yapılması bekleniyor. 
     Sektörün güçlendirilmesi için yürütülen sermaye desteği operasyonu kapsamında yapılan üçlü denetim sonunda bankanın sermaye yeterliliği rasyosunun yüzde 5 olduğu belirlendi. 2001’i 5 trilyon lira k rla kapatan bankanın, üçlü denetimde uygulanan enflasyon muhasebesi nedeniyle zararı ise 700 trilyon liraya yakın çıktı. 
     
     Sermaye açığı kapatılacak 
     Bankalara kamu desteği sağlanmasını öngören yasa uyarınca Vakıfbank Genel Kurulu dün sermaye açığını kapatmak için karar almak üzere toplandı. Ankara’daki genel müdürlük binasında yapılan genel kurulda, bankanın hakim hissedarı olan Vakıflar Genel Müdürlüğü, sermaye artırımına katılamayacağını bildirdi. Bunun üzerine genel kurul, Hazine’den sermaye desteği sağlanması için BDDK’ya başvurma kararı aldı. 
     
     Sermaye 465.6 trilyona yükselecek 
     BDDK’nın önümüzdeki günlerde alacağı kararın ardından Tasarruf Mevduatı Sigorta Fonu TMSF , bankaya 160 trilyon liralık devlet tahvili ya da bono aktararak, fonu temsilen bankanın yönetimine bir üye atayacak. Böylece bankanın sermayesi 319.6 trilyon liradan 465.6 trilyon liraya yükselecek. 
     Bu arada, sermaye desteği ile mali bünyesi uluslararası standardın üzerine çıkacak olan bankanın, enflasyon muhasebesi nedeniyle oluşan zararını düşürmek için iştirak satışı, harcamaları azaltma ve karlılığı az olan şubeleri kapatma kararı aldığı belirtildi. 
     Bankadaki kamu hisselerinin satışı için yeniden ihale açılacağı ve ihale sürecinin önümüzdeki günlerde başlatılması bekleniyor. Sürecin 6 aylık bir zaman alması nedeniyle hisselerin ancak önümüzdeki yıl başında satılabileceği kaydedildi. 
     



 EKONOMİ 



























</TEXT>
</DOC>
