<DOC>
<DOCNO> 82326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/siyaset/siy02.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastaya yerli bakana ithal 
</HEADLINE>
<TEXT>

Sağlık ve çalışma bakanları, doktorları, hastalara yerli malı sağlık malzemesi takmaları için uyardılar. Ama, Bakan Durmuş’a geçtiğimiz günlerde ithal stent takıldı 
     Ankara'da bunlar konuşuluyor 
Serpil Çevikcan 

     Sağlık ve Çalışma Bakanlıkları ile üniversitelerin tıp fakülteleri arasında bir süredir yaşanan "protez ve iyileştirici malzeme" tartışması bitmiyor. Günlerdir kamuoyunu meşgul eden ve sayısız ameliyatın durmasına neden olan tartışmanın odak noktasında ise kalp damarlarına takılan ve stent olarak bilinen çelik kafes kullanımı var. Her iki bakanlık da doktorların ithal ve pahalı stent kullanmalarından şikayetçi. Genellikle bin doların üzerinde bir maliyetle ithal stent takan doktorları eleştiren bakanlar, bunun yerine 450 dolarlık yerli malzeme kullanılmasını istiyorlar. Vatandaşlar da soruyor Bakan kalp hastası olsa kendisine 450 dolarlık stent takılmasını mı tercih eder Kaderin cilvesine bakın ki kalp damarında tıkanıklık saptanan Sağlık Bakanı Doç. Dr. Osman Durmuş’a geçtiğimiz günlerde Yüksek İhtisas Hastanesi’nde stent takıldı. Öğrendik ki bakana yerli değil "Hexacath" marka ithal stent takılmış. Değeri 1100 dolar civarındaymış. Bakanın günahı yok. Doktorlar karar vermiş. 
     
İsmail Cem neye hazırlanıyor      TOBB Genel Kurulu’nun önceki günkü açılış töreninde, sağdan sola siyasi yelpazenin önemli isimleri ateşli konuşmalar yaptı. Bunların içinde en dikkat çekeni ise merkez sağa kaynaklık eden böyle bir platformda Dışişleri Bakanı İsmail Cem’in yaptığı ateşli konuşmaydı. Cem, kürsüye geldiği ilk andan itibaren, alışılmışın dışında "gür bir sesle" konuştu. Cem’in "iç politik" mesajları, son günlerde yayınlanan ve "DSP’nin başı için" kendisine yüzde 40’larda şans tanıyan anketleri akla getirdi. Cem konuşmasında, Türkiye’nin önünde çok sayıda engel bulunduğunu belirterek, "Sorunlar çok büyük ama Türkiye’nin gücü ve kudreti bu sorunlardan daha da büyüktür. Bugün memur, işçi, sanayici mucize yaratıyor. Size rekabet yapın diyoruz. Türkiye’de artık güne yolsuzluk ve uğursuzluk haberleri ile başlamak istemiyorum. Biz artık sanayicisiyle işçisiyle bakanıyla temiz bir ülke olmak istiyoruz" dedi. 
     
Derviş’e oğlunun dosyası verildi      Devlet Bakanı Kemal Derviş oğlu Erol’un magazin gündeminin ilk sırasına oturan olay nişanıyla sıkıntılı günler yaşıyor. Yasemin Kozanoğlu’nun son skandallarının ardından oğluna basından uzak durma öğüdü verdiği belirtilen Derviş’in yazılıp çizilenlere yine de kayıtsız kalamadığı ortaya çıktı. Geçtiğimiz günlerde uzun yurt dışı gezisinden döndüğünde Esenboğa Havaalanı’nda Derviş’e sunulan dosyanın ilk sayfaları oğlu ve nişanlısına ilişkin haberlerden oluşuyordu. Anlaşılan Bakanlık ve Hazine Müsteşarlığı Basın Merkezinin ekonomik gidişata ilişkin haberlerin yanı sıra artık ikinci bir görevi daha var. 
     
Bayar’ın kadrosu şekilleniyor...      Merkez sağın yeni lider adayı Mehmet Ali Bayar, 18 Mayıs’taki kongrede, DTP Genel Başkanlığı’na seçilecek. Bayar, kendi ekibini de DTP yönetimine alacak. Bu nedenle son günlerde Genel İdare Kurulu GİK kulisi yoğunlaşmaya başladı. GİK’teki 40 üyeden en az 30’u değişecek. Kulislere yansıyan bilgilere göre yeni isimler arasında 9. Cumhurbaşkanı Demirel’in doktoru Prof. Osman Müftüoğlu ile ünlü Anayasa profesörlerinden Süheyl Batum’un adı geçiyor. Kadrosunu açıklamamaya özen gösteren Bayar’ın AB konusunda uzman yakın arkadaşı Sarp Kutay’ın da hareket içinde yer alacağı kaydediliyor. Bayar’ın yakınındaki etkili isimlerden biri DTP GİK üyesi Aydın Giz. Bayar, "siyasi üs" olarak şimdilik genellikle İsmet Sezgin’in Göreme Sokak’taki bürosunu kullanıyor. 
     



 SİYASET 










</TEXT>
</DOC>
