<DOC>
<DOCNO> 81985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/siyaset/siy01.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’yi hemen masaya çağırın 
</HEADLINE>
<TEXT>

Avrupa’nın en önemli işadamlarının derneği UNICE, en kısa zamanda Türkiye ile üyelik müzakerelerine başlanmasını istedi 
     GÜVEN ÖZALP Brüksel 

     Avrupa özel sektörünün en önemli temsilcisi konumunda bulunan UNICE Avrupa Sanayi ve İşverenler Konfederasyonu Birliği tarafından hazırlanan bir raporda Avrupa Birliği’ne AB çağrıda bulunularak, Türkiye ile üyelik müzakerlerine bir an önce başlanması istendi. Gümrük Birliği’ne ilişkin müzakerelerden bu yana Ankara’ya verdiği destekle dikkat çeken UNICE, genişlemeden gerek AB’nin gerekse aralarında Türkiye’nin de bulunduğu adayların büyük fayda sağlayacağını kaydetti. 
     "Genişlemeyi Başarmak" başlığını taşıyan raporda, genişlemenin şirketler üzerinde olumlu etkiler yaratacağına dikkat çekilerek, iç pazarın yüzde 22 oranında büyüyerek 482 milyon tüketiciye ulaşacağı ifade edildi. Türkiye’nin de genişlemeye dahil edilmesi halinde ise bu oranların sırasıyla pazarda yüzde 31 ve tüketicide 547 milyon kişiye ulaşacağı belirtildi. 
     Raporda, Türkiye’ye özel bir dikkat sarf edilmesi gereği üzerinde durulurken siyasi kriterlerin tamamlanması şartıyla mümkün olan en kısa zamanda Türkiye ile üyelik müzakerelerine başlanması istendi. Ekonomik çevrelerde UNICE’nin Türkiye’ye verdiği desteğin "sembolik" olmanın çok ötesinde yarar sağladığı vurgulandı. 
     UNICE’ye, AB’ye aday ülkeler arasında sadece Türkiye, Malta ve Kıbrıs tam üye. UNICE’de Türkiye’yi temsilen ise TÜSİAD ve TİSK yer alıyor. 
     



 SİYASET 
















</TEXT>
</DOC>
