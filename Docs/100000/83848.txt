<DOC>
<DOCNO> 83848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/spor/spo02.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sıra Ancelotti'de 
</HEADLINE>
<TEXT>

Fenerbahçe, Ortega’nın transferini sonuçlandırmak için her yolu deniyor. Yönetim son olarak dört yıl önceki görüşmelerde samimi ilişkiler kurulan İtalyan hocayı devreye soktu 
     YUSUF KOBAL 

     Arabuluculuğa soyundu 
     SARI - Lacivertli yönetim, Ortega’nın transferi için son kozlarını oynuyor. Bir an önce ünlü oyuncuyu renklerine bağlamak isteyen Başkan Aziz Yıldırım, transferi sonuçlandırmak amacıyla eski bir dostu arabulucu olarak görevlendirdi. Fenerbahçe, dört yıl önce İstanbul’a getirip, eşinin izin vermemesi nedeniyle takımın başına geçmekten son anda vazgeçen İtalyan Ancelotti’yi devreye soktu. 
     
     Parma’yla temasa geçti 
     AZİZ Yıldırım’ın büyük umutlarla İstanbul’a getirdiği, ancak Türkiye’de çalışamayacağını iletmesine rağmen yönetimle olumlu ilişkilerini devam ettiren Ancelotti, Ortega’nın transferine katkı sağlamak için harekete geçti. Parma’da oturan İtalyan çalıştırıcı, bu kulüpteki tanıdıkları vasıtasıyla Parma kulübü ile temasa geçip, ünlü futbolcunun bonservisini makul bir düzeye indirmeye çalışıyor. 
     
Serhat işi bitti      HÜSEYİN YAVUZ 

     FENERBAHÇE Basın Sözcüsü Atilla Kıyat, dünkü yönetim kurulu toplantısı sonrası yaptığı açıklamada, Serhat’la ilgili tüm pürüzleri giderdiklerini ve milli futbolcunun bugün sözleşme imzalayacağını açıkladı. Lorant’ın da ısrarla istediği Serhat, bu kararı Dünya Kupası’na kafası rahat gitmek için aldığını ve kulübünde kalmaktan dolayı çok mutlu olduğunu söyledi. 
     
Fener’de imza şov      FENERBAHÇE’NİN büyük umutlarla transfer ettiği Brezilyalı golcü, dün sabaha karşı İstanbul’a geldi. Washington bugün sağlık kontrolünden geçirilip, daha sonra kendisini Sarı - Lacivertli renklere bağlayan sözleşmeye imza atacak. 
     YÖNETİMİN dış transferde daha önce anlaşmaya vardığı üç isme de imza attırıp, töreni şova dönüştürmeyi planladığı öğrenildi. İsmail Güldüren, Cem Karaca ve kaleci Volkan da bugün Washington ile birlikte imza töreninde hazır bulunacak. 
     
Gruplardan destekŞirketleşme ve halka arz konusunda yönetimin harekete geçmesi, Sarı-Lacivertli derneklerde olumlu karşılandı 
     YALÇIN TÜRK 

     YÖNETİM kurulunun hayata geçirmeyi düşündüğü şirketleşme ve halka arz konusunda Fenerbahçe dernekleri tam destek verdi. 1907 Fenerbahçe Derneği Başkanı Necdet Ersoy, çalışmaları olumlu buldu ve "Bu bizim en çok istediğimiz proje. Ancak üyelerin daha geniş şekilde aydınlatılması gerekir. Gelecek gelirler de doğru kullanılmalı" açıklamasını yaptı. 
     FENERBAHÇE 2000 Derneği Başkanı Şevket Yılmaz, "Yönetimin bilgi vermesinin ardından kulübün menfaatleri doğrultusunda tavrımızı koyarız. Şirketleşme ve halka arzı savunuyoruz" ifadesini kullandı. Birleşik Fenerbahçeliler Vakfı Başkanı Aziz Yılmaz, "Geç bile kalındı" derken, Kadıköy Grubu da, "Aceleye getirilmemeli" uyarısında bulundu. 
     
Apo’ya jest      LORANT’IN istememesi nedeniyle sıkıntılı günler geçiren, bu konuda garanti almasının ardından sözleşme yenilemeyi kabul eden Abdullah için Avrupa kapısı açık tutulacak. Dünya Kupası’nda forma giyecek olan tecrübeli futbolcuya yurt dışından teklif gelmesi halinde kolaylık gösterilecek. Yönetim, Abdullah’a bu konuda garanti verdi. 
     



 SPOR 






















</TEXT>
</DOC>
