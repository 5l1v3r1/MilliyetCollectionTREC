<DOC>
<DOCNO> 55183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun09.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair "Savaşın ikinci bir aşaması olacak" 
</HEADLINE>
<TEXT>

     İngiltere Başbakanı Tony Blair, Afganistan'a yönelik askeri harekatın belli bir noktaya geldiğini belirterek, bundan sonra terörizme karşı savaşın bir ikinci aşamasının olacağını vurguladı. 
     The Independent on Sunday gazetesine konuyla ilgili özel bir demeç veren Başbakan Blair, bu ikinci aşamada teröre karşı oluşturulan uluslararası koalisyona mensup devletlere danışılmadan ve bu ülkelerin onayı olmadan hiçbir adım atılamayacağını da vurguladı. 
     Blair, Irak'ın bir sonraki hedef olup olmayacağı yolundaki bir soru üzerine de şöyle dedi 
     ''İkinci bir aşama olacağı kesin ama, kimse bu ikinci aşyamanın ne olacağı konusunda hemen bir sonuca varmaya kalkmasın. Zira müttefiklerin arasında bu konular konuşulup tartışılmadan ve bir karar alınmadan hiçbir şey yapılamaz. Ben size, ne yapılacaksa son derece bilinçli ve iyi düşünülmüş şekilde yapılacaktır, bundan emin olabilirsiniz.'' Blair, Maliye Bakanı Gordon Brown'ın İngiltere'nin neredeyse üçüncü dünya ülkeleri seviyesine gerileyen milli sağlık sistemini düzenleyebilmek için vergi oranlarında artış yapma planını desteklediğini açıkladı. 
     The Independent on Sunday gazetesine demeç veren Blair, sağlık hizmetlerinin kalitesini yükseltebilmek için tek çarenin genel vergi oranlarında bir artış yapmak olduğunu vurgulayarak, ''evet bunu yapacağız ve göreceksiniz bu da siyaseten bizim sonumuz olmayacak, halk bunu niye yaptığımızı iyi anlayacak çünkü'' dedi. 
     İngiltere Başbakanı Tony Blair, 2005 yılına kadar İngiltere'nin sağlık harcamaları için bütçeye konulacak miktarın artırılmasına devam edileceğini ve bu yılda Avrupa ortalamasını yakalayacaklarını da bildirdi. 
     






</TEXT>
</DOC>
