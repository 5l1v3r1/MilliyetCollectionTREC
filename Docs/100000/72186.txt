<DOC>
<DOCNO> 72186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo07.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Toshack, Real Sociedad'dan 3. kez kovuldu.. 
</HEADLINE>
<TEXT>

     Beşiktaş'ın eski teknik direktörlerinden John Benjamin Toshack'ın Real Sociedad'daki görevine son verildi. 
     1985-89 ve 1991-95 yıllarında da Real Sociedad'ı çalıştıran ve 2001 yılında tekrar takımın başına getirilen Galli teknik adam, 3. kez İspanyol kulübündeki görevinden ayrılmış oldu. 
     20 takımlı İspanya Ligi'nde 19. sırada bulunan Real Sociedad'ın 18. sıradaki Tenerife'ye pazar günü 2-0 yenilerek tehlikeli bölgeden uzaklaşamaması üzerine yönetim, Galli teknik direktörün görevine son verdiğini açıkladı. Real Sociedad, sezon başında Copa Del Rey'in Kraliyet Kupası birinci turunda 3. lig takımlarından Hospitalet'e 2-1 yenilerek elenmişti. 1979'da teknik direktör-oyuncu olarak Galler'in Swansea takımında görev yapan Toshack, 1984'de Portekiz'in Sporting Lizbon takımının başına geçti. Ertesi yıl Real Sociedad'a giden ve burada 4 yıl görev yaptıktan sonra 1989'da Real Madrid'le anlaşan Toshack, 1 yıl sonra görevine son verilince 1991'de tekrar Real Sociedad'la sözleşme imzaladı. Bir ara Galler Milli Takımı'nı da çalıştıran Toshack, 1994'de Real Sociedad'la ilişkisi kesilince 1995'de yine bir İspanyol kulübü olan Deportivo La Coruna'da görevi devraldı ve 2 yıl sonra istifa etti. 25 Haziran 1997'de Beşiktaş'ın teknik direktörü olan Galli çalıştırıcı, 24 Şubat 1999'da siyah-beyazlı kulübü bırakarak 2. kez Real Madrid'in başına geçti. 17 Kasım'da görevden alınan Toshack, Fransa'nın Saint Etienne takımına gitti, 1 yıl sonra tekrar Real Sociedad'la masaya oturdu. 1987 yılında Real Sociedad'a İspanya Kupası'nı kazandıran ve lig ikincisi yapan Toshack'ın sözleşmesi, Haziran 2003'de sona erecekti. 
     






</TEXT>
</DOC>
