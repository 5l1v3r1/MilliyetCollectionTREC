<DOC>
<DOCNO> 63107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/yazar/okur.html </URL>
<DATE> 2002/01/19/ </DATE>
<TIME>  </TIME>
<AUTHOR> Meliha OKUR  </AUTHOR>
<HEADLINE>
Patronsuz holding "EGS’de son tango" 
</HEADLINE>
<TEXT>

     Patronsuz şirketler makus talihlerini bir türlü değiştiremiyorlar. İster işçi şirketi olsun, ister sektörel dış ticaret şirketi, fark etmiyor. Gerçi iyi çalışan modeller var. Onlara sözümüz yok ama EGS Holding gerçeği de bütün yalınlığıyla karşımızda duruyor. 
     1974 yılında Başbakan olan Bülent Ecevit’in döneminde birer birer batan işçi şirketleri gündemdeydi. Bugün gündemde çok ortaklı bir "holding" var. 
     Düşünülmesi ve üzerinde durulması gereken bir yapı... 
     Özellikle de siyasi açıdan tartışılması çok önemli. Rekabet, siyasetçi yandaşlığı, politika yapma arzusu bakın nelere yol açıyor... 
     
DYP - ANAP cepheleri      EGS Dış Ticaret, 99 ortakla 1993 yılında İzmir’de faaliyete geçtiğinde o vakitler herkes DYP’ye olan yakınlığını tartışıyordu. Çünkü İstanbul’da ANAP’lı Turgut Yılmaz’ın başını çektiği bir sektörel dış ticaret şirketi olan GSD Holding vardı. Her yıl 850 milyon dolarlık bir dış ticaret hacmini tutturuyor, bu haliyle de tekstil ve konfeksiyoncular için cazibe merkezi olmaya devam ediyordu. 
     Girişimci ama işletme sermayesi yetersiz olanların bir araya gelerek kurdukları EGS Dış Ticaret büyüdükçe büyüdü. 1997 yılında holding oldu, ortak sayısı 1200’e ulaştı. Şirketleri ve projeleriyle yıldız gibi parladı. Hoş, ortada tek patron yoktu, yönetim kurulu ve atanan profesyoneller vardı. Onların vizyonu holdingi taşıdı. 
     İhracatta rekorlara imza atıldı, yetmedi. Çünkü kurulacak bir bankayla sektöre daha fazla kredi olanağı yaratabileceği düşüncesi ağırlık kazandı. Ve EGS Holding’in yüzde 88 payıyla ortak olduğu "EGS Bank" kuruldu. Şirketlerin beşi halka açılıp fon yaratıldı. 91 bin yatırımcı gidip bu holdingin şirketlerine ortak oldu. 1200 ortaklı EGS’de dolaylı çalışanlar da işin içine dahil edildiğinde 288 bin kişiye iş ve aş sağlayan bir yapı ortaya çıktı. 
     
Çark dönmüyor      Ancak sonun başlangıcı açık pozisyonlar, kur riski, Hazine bonosu portföyü ve en önemlisi tekstil sektörüne verilen kredilerin geri dönüşünde yaşanan sıkıntılarla başladı. EGS Bank’ı Tasarruf Mevduatı Sigorta Fonu’nun kolları kanatları arasına bıraktı. Holdinge bağlı tüm şirketlerin her şeyine el konuldu. Ve iş kilitlendi. 
     Her şey Bankacılık Düzenleme ve Denetleme Kurumu tarafından bloke edildiği için de yapılacak fazlaca bir şey kalmadı. Şimdi EGS Holding BDDK ile bir protokol imzalama derdinde. Beş kez bir araya geldiler ama bir çözüm bulunamadı. 
     EGS Holding’in varlıkları 450 milyon dolar. Borçları ise 350 milyon dolar. EGS Holding diyor ki "Ey BDDK durum ortada. Gelin, varlıklarımızın 250 milyon dolarını borcumuzun karşılığı olarak alın. Geri kalan 100 milyon doları da 2 yıl geri ödemesiz yılda 15 milyon dolar ödeyecek şekilde 5 yıla yayın. Çünkü elimizdeki projelerle, iş yapma potansiyelimizle biz bu işin üstesinden gelebiliriz." 
     Eğer böyle bir ödeme planı üzerinde anlaşılırsa elbette önce 91 bin borsazede derin bir nefes alacak. Gerçi EGS Holding yetkilileri, SPK’nın istediği biçimde kamuoyu aydınlatma formlarını doldurup göndermiş, kurul bu işe karar verecek ama tablo da bu... 
     Şimdi kötü yönetenlerle, ekonomik krizin getirdiği dayatma ile girilen zorlu süreç, 288 bin kişinin istihdam edildiği bu yapı için çok önem arz ediyor. 
     Ancak bir nokta var siyasi hevesleriyle, kötü yönetimleriyle eğer birileri bu yapıya zarar vermişse hesap versin. Ama üretimin önü kesilmesin, istihdam engelenmesin. Şirketler yaşasın 
     
     







Belediye mi, 'merkez' mi 


Uyandırma... 


Derdim Saddam’la değil 


Susurluk mu Hukuk devleti mi Hangisi .. 


IMF'yi hortumlamak... 


Söz Oğuzhan Müftüoğlu'nda... 


Gebze Yüksek Teknoloji Enstitüsü 


Rol için de para gerek 


Dilimin ucunda kelimeler 


Patronsuz holding "EGS’de son tango" 


Nazım Hikmet ve siyaset... 


Ecevit’ten kahkaha 


Dünya Bankası ve IMF toplantısı 2003'te Dubai'de 


Çok suç işleniyor 


Bilanço 


İş ilanlarında kıpırdama’ var 


</TEXT>
</DOC>
