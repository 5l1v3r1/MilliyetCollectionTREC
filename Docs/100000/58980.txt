<DOC>
<DOCNO> 58980 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur22.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'a su sağlayan barajlar ağzına kadar dolu 
</HEADLINE>
<TEXT>

     İSKİ Genel Müdürü Veysel Eroğlu, son günlerde yağan yağmurlarla birlikte İstanbul'a su sağlayan 11 barajdan 8'inin dolduğunu, 3'ünün de dolmak üzere olduğunu bildirdi. 
     Şile Belediyesi tarafından ilçede verilen su ve kanalizasyon hizmetlerinin İSKİ'ye devriyle ilgili protokol, Büyükşehir Belediye Başkanı Ali Müfit Gürtuna'nın şahitliğinde, İSKİ Genel Kurul Salonu'nda imzalandı. 
     İmza töreninde konuşan Eroğlu, İSKİ'nin sorumluluk alanında olmayan bölgelere hizmet verebilmesi için ilgili belediyelerin kararından sonra Bakanlar Kurulu'nun onayına ihtiyaç duyulduğuna dikkat çekerek, bugüne kadar bu çerçevede Avrupa yakasında 14, Anadolu yakasında da 7 beldeyi İSKİ şemsiyesi altına aldıklarını söyledi. 
     Eroğlu, Şile Belediyesi'ndeki su ve kanalizasyon işlerinin İSKİ'ye devriyle birlikte abone sayılarının 3 milyon 40'a ulaştığını bildirdi. 
     Son günlerde yağan yağmurlarla birlikte barajların doluluk oranlarının yüzde 70'in üzerine çıktığını belirten Eroğlu, ''İstanbul'a su sağlayan 11 barajdan 8'i doldu. 3'ü de dolmak üzere'' dedi. 
     Eroğlu, Darlık, Terkos ve Alibeyköy barajlarının da, olası bir taşkını önlemek amacıyla dün akşamdan itibaren kapaklarının açıldığını kaydetti. 
     İstanbul Büyükşehir Belediye Başkanı Gürtuna da, Şile'nin metropolün dışında olmasına rağmen ilin bir parçası olduğunu dile getirerek, anlaşmanın her iki tarafa da hayırlı olması dileğinde bulundu. 
     Konuşmaların ardından Şile Belediye Başkanı İhsan Çayıroğlu, Eroğlu ve Gürtuna tarafından imzalanan protokolle ilçenin su ve kanalizasyon işleri İSKİ'ye devredildi. 
     






</TEXT>
</DOC>
