<DOC>
<DOCNO> 92947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/spo07.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kavuşma zamanı" 
</HEADLINE>
<TEXT>

Şenol Güneş, görevlerini başarıyla tamamlamış olmanın onurunu yaşadıklarını vurguladı, "Şimdi Türkiye’de iki sevgili buluşacak, özlem giderecek" dedi 
     "Ülkeye armağan" 
     MİLLİ Takım’ın teknik patronu, iki yıllık emeklerinin karşılığını aldıklarını söyledi. Büyük bir mutluluk yaşadıklarını belirten Şenol Güneş, "Dünya Kupası’na onurla geldik, onurla gidiyoruz. Bunlar tesadüf değil, çok çalıştık, hak ettik. Tek üzüntümüz, Dünya Kupası’nı alamadık. İnşallah bunu 2006’da yakalarız. Ancak tüm dünyanın beğenisini kazandık. Halkımız bize cesaret verdi, onları kahraman yaptık. Bu başarıyı ülkemize armağan ediyoruz" diye konuştu. 
     
     "Tarih yazdık" 
     TÜRK futbolunda ilkleri başardıklarını hatırlatan Güneş, "Tarih yazdık. Dünya Kupası’na renklilik getirdik. İki ev sahibini yendik, en hızlı golü attık. G.Kore’ye kupada üç gol birden atan tek ekip olduk" açıklamasını yaptı. İmtihanı geçtiklerini kaydeden tecrübeli hoca, şöyle devam etti "Dinlenmeden maç oynamak zorunda kaldık. Tecrübe kazandık. Saha sonuçları ve fair play olarak çok iyi işler yaptık. 63 bin seyircinin ayakta alkışlaması bizi duygulandırdı." 
     
     Son uyarı 
     ŞENOL Güneş, İstanbul’da görkemli bir kutlama hazırlığının yapıldığının hatırlatılması üzerine, "Şimdi iki sevgili bulaşacak, özlem giderecek" ifadesini kullandı. Başarılı hoca, vatandaşları uyarıp, "Ancak sevincimiz başkalarını üzme adına olmamalı. Saldırgan, silah atılan görüntüler görmek istemiyoruz. Bu başarının her alana yansımasını umut ediyoruz. Futbolcularım halkımızın hayata umutlu ve mutlu bakması adına olağanüstü çalıştılar ve başardılar" dedi. 
     



 SPOR 






























</TEXT>
</DOC>
