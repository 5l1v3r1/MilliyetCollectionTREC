<DOC>
<DOCNO> 91373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yazar/cem.html </URL>
<DATE> 2002/06/22/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
1 trilyona ne yapılır 
</HEADLINE>
<TEXT>

     Türkiye Odalar ve Borsalar Birliği TOBB’den gelen açıklamaya göre futbol milli takımımız final oynarsa, bu kurum 1 trilyonluk bir teşvikle onları destekleyecek. 
     Çeyrek finale yükselen millilerin final oynaması hepimizin arzusu. Bunun gerçekleşmesi için, üstün performansın yanı sıra bol şansa da ihtiyaç var. 
     Buraya kadar her şey yolunda. Ancak TOBB gibi üyelerinin aidatlarıyla yaşayan bir kurumda eğer böyle bir kaynak varsa, veya böyle bir kaynak ayırılabiliyorsa, finanse edebileceği çok daha farklı etkinlikler belirlenebilir. Futbolumuz ve özellikle bu seviyeye yükselmiş sporcularımız, zaten toplumun en çok kazanan kesitleri arasında yer alıyor. Belki onlar da bu gibi bir teşviki alma aşamasına gelseler, bu parayı bağışlamayı uygun görecekler. 
     Bu satırları İstanbul - Ankara arasında bir araba yolculuğunda kaleme alıyorum. Bir yandan etrafıma bakıyor, diğer yandan düşüncelere dalıyorum. Beynimde sabitlenen en önemli düşünce ise, etrafın güzelliği ve doğanın cömertliği. Diğer belirgin his de, bazı güzelliklerin nasıl kiremit tarlasına dönüştürüldüğü. Plansız, bitmemiş iskan alanları, dipdibe kondurulmuş yapılar, yer yer çevreyle tamamen çelişen bir yaşam biçimi... 
     Türkiye için 1 trilyon büyük para. Böyle bir fonla ben olsam ne yapardım diye düşünüyorum. Aklıma daha çok çevre ve eğitimle ilgili projeler geliyor Çevre deyin, 1 çöp alanlarının ıslahı 2 Deniz ve göllerin arıtılması 3 Ağaç dikilmesi gibi konularda bir veya birkaç projeye fon sağlardım. 
     Çevre olmasın, eğitim olsun derseniz, 1 Kimsesiz çocukların bakım ve eğitimi 2 İlkokullarda bilgisayar odası ve eğitimi 3 Meslek liselerine destek için harcardım bu parayı. Tabii tüm bu konulara bir arada fon sağlamaktan değil, bunlardan birini seçerek o konuda fark yaratacak projelerden söz ediyorum. 
     Haklı olarak bu fon spora ayrılsın da diyebilirsiniz. O zaman da kariyerlerinin zaten zirvelerinde olan bir oluşumdan çok, 1 Amatör sporcuların desteklenmesi veya 2 Okullardaki beden eğitimi derslerine daha fazla kaynak ayırılması doğrultusunda sarf edilmesini desteklerdim. 
     Şu anda tamamen bir fantezi üzerine hayal kuruyor, benim olmayan bir fonun ne şekilde dağıtılacağı konusunda fikir yürütüyorum. Madem öyle, ütopyayı biraz daha derinleştirip toplumsal sorunlara da girebilirim. Bu parayla faydalı başka şeyler de yapılabilir 1 Meclis üyelerine ekonomi, uluslararası ilişkiler, tarih ve kıyaslamalı politika kursları açılabilir. Böylelikle milletvekilleri, toplumu ilgilendiren konularda parti liderlerinin yönlendirmeleri ile değil de, kendi bilgi, vicdan ve seçmene olan sorumlulukları doğrultusunda hareket edebilsinler. 2 Hükümete ve kabineye -her ne kadar liderler zirvesi mekanizmasıyla çoğu kez devre dışı kalsa da - yöneticilik, zaman kullanımı, rasyonel karar alma, kriz çözümü teknikleri gibi konularda eğitim verilebilir. 
     Bunları imgelerken İstanbul - Ankara yolu bitti bile. Ankara’ya varınca da şimdilik bu hayallerimden uyanmak zorunda kaldım. 
     
     







Avrupa ve milliyetçilik 


Merhaba ey 76 


Vapura selam 


Çiller Kürtçe dahil anadilde yayın yapılsın 


1 trilyona ne yapılır 


İflasın eşiğine gelmeden olmuyor 


Yeni "üç" mü 


Vakıf üniversitelerinin vizyon arayışı 


Sevilla fırsatı kaçtı, ama... 


Başarıya başarı demem sanatla taçlandırılmayınca... 


Bodrum’da aile zirvesi 


İstanbul'un karma mahalleleri... 


Senegal anıları 


Dünyanın en manzaralı müzesi 


Tercih sizin 


Üçüncü büyük üniversite rektör seçiyor 


</TEXT>
</DOC>
