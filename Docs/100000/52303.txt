<DOC>
<DOCNO> 52303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur05.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurtdışına burslu giden öğretim üyeleri başarısız oldu 
</HEADLINE>
<TEXT>

     Yükseköğretim Kurulu YÖK , öğretim üyesi olarak yetişmeleri için yurtdışında burslu okuttuğu araştırma görevlilerinden çoğunu ''başarısız'' buldu. 
     YÖK'ün hazırladığı raporda, öğretim üyesi yetiştirilmesi amacıyla YÖK tarafından 1987 yılından 2000 yılı sonuna kadar yurtdışına gönderilen araştırma görevlilerinin durumu değerlendirildi. 
     Belirtilen süre içinde, 27 değişik ülkeye toplam 3 bin 503 öğrenci araştırma görevlisi gönderildiği kaydedilen raporda, bunların yaklaşık yüzde 50'sinin ABD'de, yüzde 39'unun da İngiltere'de öğrenim gördükleri anlatıldı. 
     
     375 kişi yüksek lisans alabildi 

     Bugüne kadar yurtdışına gönderilen 3 bin 503 kişiden 8'ünün öğrenimlerini sürdürdüğü bildirilen raporda, şöyle denildi 
     ''Yurtdışına gönderilen araştırma görevlilerinden eğitimlerini tamamlayarak Türkiye'ye dönenlerin sayısı 1909'dur. Bu araştırma görevlilerinin 375'i, sadece yüksek lisans derecesi alarak dönmüştür. 
     Bu kişilerin yurtdışına gönderilmelerinin ana amacının doktora derecesi almak olduğu göz önünde tutulduğunda, yurtdışında bir derece aldıkları için kağıt üzerinde hukuki açıdan başarılı gözüken bu kişilerin, aslında başarısız oldukları ortaya çıkmaktadır.'' 
     
     Eğitimini tamamlayamayanlar 

     Raporda, yurtdışına gönderilen öğrencilerden 340'ının eğitimini tamamlayamadan Türkiye'ye döndüğü, bunların yüzde 42'sinin derslerde başarısız oldukları için, yüzde 12'sinin ise sağlık durumları nedeniyle dönmek zorunda kaldıkları ifade edildi. 
     Raporda, ''Geriye kalan yüzde 46'sının büyük çoğunluğunu, YÖK Kanunu'nun 33. maddesinin ruhuna aykırı olarak, üniversitelerimiz tarafından kısa süreli yurtdışına gönderilip, Türkiye'ye dönen araştırma görevlileri oluşturmaktadır. Bu tip uygulamaya, son 4 yıldır kesinlikle izin verilmemektedir'' denildi. 
     400 öğrencinin de Türkiye'ye dönmediği veya müstafi sayıldığı 
     belirtilen raporda, yurtdışına gönderilen 3 bin 503 öğrenciden ancak 14'ünün yüzde 58 doktora derecesi alarak Türkiye'ye geldiği kaydedildi. 
     
     Yılda 25 bin dolar 

     YÖK'ün, 1996 yılında yaptığı hesaplamalara göre, yurtdışına gönderilen araştırma görevlisi başına, yılda ortalama 25 bin dolar harcanıyor. 
     YÖK Kanunu'nun 33. maddesine uyarınca, üniversitelerin öğretim üyesi ihtiyacının karşılanması amacıyla, eğitimlerini tamamladıklarında üniversitelerde belli bir süre çalışmak koşuluyla, yurtdışına araştırma görevlisi kadrosundan öğrenci gönderiliyor. 
     YÖK, yurtdışına gönderilecek araştırma görevlilerinin sağlaması gereken koşullarda 1996 yılında yaptığı düzenlemede, adayların yabancı dili çok iyi bilmelerini ve yapılacak sözlü sınavda başarılı olmalarını şart koştu. 
     






</TEXT>
</DOC>
