<DOC>
<DOCNO> 55193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sondun19.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas, Hayfa'daki saldırıyı da üstlendi 
</HEADLINE>
<TEXT>

     Aşırı dinci Hamas örgütünün silahlı kanadı ''İzzeddin El Kassam Tugayları'', Hayfa'daki saldırıyı da üstlendi. 
     Örgütten yapılan açıklamada, Hayfa'da bir otobüste meydana gelen patlamanın bir intihar saldırısı olduğu kaydedildi. 
     Hamas, internet sitesinde yayımlanan bildiride, Gazze Şeridi ve Kudüs'teki saldırıları üstlenmişti. 
     Kanlı olaylarla sarsılan İsrail'de Batı Şeria'nın kuzeyinde Cenin kenti yakınlarında bir İsraillinin Filistinlilerin açtığı ateşte başından ağır yaralandığı bildirildi. 
     İsrail televizyonundaki haberde, Cenin kenti yakınlarındaki Yahudi yerleşim birimi Kadim girişinde yaralanan İsraillinin asker mi yoksa yerleşimci mi olduğu belirtilmedi. 
     Bu arada, Rusya Dışişleri Bakanlığı Kudüs'te düzenlenen ve 12 kişinin ölümü 170 kişinin yaralanmasıyla sonuçlanan intihar saldırılarını kınadı. 
     Bakanlık adına açıklama yapan sözcü Aleksadır Yakovenko, Rusya'nın saldılardan büyük öfke ve üzüntü duyduğunu belirtti ve Filistin Devlet Başkanı Yaser Arafat'ı bu saldırıların sorumlularını bularak adalete teslim etmeye çağırdı. 
     Öte yandan Avrupa Parlamentosu Başkanı Nicole Fontaine de, İsrail'de meydana gelen bir dizi saldırıyı kınayarak, Filistin yönetimini sivillerin hayatına malolan bu tür saldırıları önlemesi için gereken çabayı sarfetmeye çağırdı. 
     Fontain, sorunlara çözümün taraflar arasındaki diyalogtan geçtiğini sözlerine ekledi. 
     






</TEXT>
</DOC>
