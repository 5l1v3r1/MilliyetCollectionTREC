<DOC>
<DOCNO> 96072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko28.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Karakoyunlu, IMF Heyeti ile görüştü... 
</HEADLINE>
<TEXT>

     Devlet Bakanı Yılmaz Karakoyunlu, IMF Türkiye Masası Şefi Juha Kahkonen ve IMF Avrupa Bölgesi İcra Direktörü Willy Kiekens ile beraberindekilerden oluşan IMF heyetini makamında kabul ederek bir süre görüştü. 
     Karakoyunlu, yaklaşık 1 saat süren görüşmenin ardından, IMF heyetine özelleştirmedeki gelişmeler konusunda bilgiler verdiğini belirterek, ''IMF'yi, siyasi belirsizlik konusunda çok öyle bir tedirginlik içinde görmedim'' dedi. 
     IMF'nin her zaman, aynı teknik ihtiyaç içinde müzakerelere geldiğini vurgulayan Karakoyunlu, bu görüşmede özelleştirme programı üzerinde durduklarını ifade etti. 
     Özelleştirme programına alınmış olan TEKEL, Telekomünikasyon ve enerji santralleri ile ilgili takvim üzerinde çalıştıklarını anlatan Karakoyunlu, TEKEL özelleştirmesine ilişkin stratejik çalışmalar hakkında da IMF heyetine bilgiler verdiğini ifade etti. 
     Karakoyunlu, bir soru üzerine, ekonomik etkileri olan siyasi belirsizliğin payı üzerinde de durduklarını, ancak üzerinde durulacak kesin bir siyasi durum olmadığından, mevcut verilere dayalı olarak olumlu veya olumsuz bir yorumda bulunmanın bu aşamada çok sıhhatli olamayacağını vurguladı. Bakan Karakoyunlu, biraz beklenmesi gerektiğini, zira Türk siyasetinde son bir kaç gün içinde önemli gelişmeler olduğunu ifade ettiğini belirtti. 
     Bakan Karakoyunlu, IMF heyetinin de bu gözlemler içinde olduğunu söyledi. 
     





</TEXT>
</DOC>
