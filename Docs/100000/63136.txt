<DOC>
<DOCNO> 63136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sonspo03.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'yi devirdiler ama aylardır para alamıyorlar 
</HEADLINE>
<TEXT>

     Fenerbahçe galibiyetiyle ligin ikinci yarısına iyi bir başlangıç yapan Samsunspor'da, ayladır para alamayan ve bu nedenle maç öncesi kampa girmeyi reddeden futbolcuların gösterdiği performans, tüm camiayı sevindirirken, yöneticilerin, futbolculara ilk etapta ödenmesi gereken 500 milyar lirayı bulmak için yoğun çaba harcadıkları bildirildi. 
     Bu sezon yarıda kalan Beşiktaş maçı dışında ilk kez taraftarları önünde mücadele eden Karadeniz ekibinin 1993 yılından bu yana sahasında yenemediği Fenerbahçe karşısında aldığı 1-0'lık galibiyet, karşılaşma öncesi yönetim kurulu ile futbolcular arasında yaşanan gerginliği sona erdirdi. 
     Kulüp başkanı Yusuf Ziya Yılmaz, Fenerbahçe gibi güçlü bir takımı yendikleri için çok mutlu olduklarını belirterek, ''Futbolcular üzerlerine düşen görevi yaptı. Şimdi de biz onlara hakettiklerini vermek istiyoruz'' dedi. 
     Alınan galibiyetin, yaşanan ekonomik sıkıntılar nedeniyle Fenerbahçe maçı öncesinde meydana gelen olumsuzlukların ardından büyük bir moral olduğunu kaydeden Yılmaz, ''Tüm futbolcularımı ve teknik kadroyu kutluyorum. Onlar sahada görevlerini layıkıyla yerine getirdiler. Yönetim kurulu olarak biz de üzerimize düşeni yapmak için yoğun bir çaba gösteriyoruz'' dedi. 
     Samsunspor Kaptanı Ercan da maç öncesi yaşananlar nedeniyle bazı kişiler tarafından haksız eleştiriye uğradıklarını, ancak bu kişilere sahada en güzel yanıtı verdiklerini söyledi. 
     ''Çıkıp arslanlar gibi top oynayacağımızı söylemiştik, bunu da yaptık'' diyen kaptan Ercan şunları söyledi 
     ''Böylesi şartlarda büyük bir mücadele ortaya koyan tüm arkadaşlarımı kutluyorum. Zoru başardığımıza inanıyorum. Bu galibiyetle öncelikle seyircimizi kazandık. Artık bundan sonraki amacımız seyircimizle birlikte daha büyük başarılara imza atmaktır. 
     Taraftarlarımız bizi desteklediği müddetçe içinde bulunduğumz şartlar ne olursa olsun elimizden gelen tüm gayreti göstereceğiz. Yeter ki taraftarlarımız bizi yalnız bırakmasınlar.'' 
     






</TEXT>
</DOC>
