<DOC>
<DOCNO> 64522 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/spor/bbas.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
POTANIN TADI KAÇTI 
</HEADLINE>
<TEXT>

Litvanya karşısında alınan ağır yenilgi Basketbol Milli Takımı’nın moralini bozdu. Coach Aydın Örs, "Eksiğimiz fazlaydı, ama hiçbir bahaneye sığınmamalıyız" dedi 
     GÖKHAN GERMEN 

     "Fark olmamalıydı" 
     2003 Avrupa Basketbol Şampiyonası Elemeleri’nde Litvanya karşısında rakip sahada 100 - 62’lik skorla ağır bir yenilgi alarak ikinci sıraya inen Milli Takımımız, ortaya koyduğu kötü basketbolla herkesi şaşırttı. "Çalıştığımız ve planladığımız hiçbir şeyi sahaya yansıtamadık" diyen coach Aydın Örs, "Litvanya, Avrupa ve Dünya’nın en güçlü takımlarından biri. Mağlubiyet normal, ama bu fark olmamalıydı" diye konuştu. 
     
     Hüseyin’e artroskopi 
     LİTVANYA’YA İbrahim, Hidayet ve Mirsad’dan yoksun gittiklerini kaydeden Örs, şunları söyledi "Ayrıca Hüseyin ve Tutku da sakatlığı nedeniyle oynayamadı, Mehmet Okur ise sakat sakat oynamak zorunda kaldı. Ancak bunlar yine de bahane olmamalı" Öte yandan dün yurda dönen Milli Takım’da morallerin çok bozuk olduğu gözlendi. Bu arada dizinden sakatlanan Hüseyin’in bugün artroskopi olacağı açıklandı. 
     



 SPOR 
































</TEXT>
</DOC>
