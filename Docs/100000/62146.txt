<DOC>
<DOCNO> 62146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/spor/spo04.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’un yolu açık 
</HEADLINE>
<TEXT>

Bordo-Mavililer’in Antalya kampında yakaladığı tempo umut verdi, teknik ve taktik uygulamada sorun yaşanmadı. İki transfer yapılması halinde açıklar kapanır, takımı izleyenler çok keyif alır 
     MEHMET TAN 

     BORDO - Mavili ekip, sezon başında Almanya’daki hazırlık kampında müthiş bir tempo yakalamıştı. Dayanışma üst düzeye çıkmış, lige de hızlı giriş yapılmıştı. Ne zaman ki ekonomik ve idari sorunlar ortaya çıktı, düşüşe geçildi. Antalya’daki ikinci yarı hazırlıkları için de aynı şeyleri söylemek mümkün. Hatta takım daha iyi çalıştı. Şu bir gerçek Trabzon’un temel sorunu teknik değil. 
     ÖN yargılı bakılmazsa, son dört yılın en iyi kadrosunu barındırıyor Trabzon. Sol kanada bir oyuncu ve bir de liberoya ihtiyaç var. Eksikler giderilirse, bu kadro koşar, boğuşur, savaşır ve izleyenlere keyif verir. Lige renk katar, yarışta yerini alır. Takımı ekonomik travmalardan arındırmak da yönetimin işi. Trabzon ilk dört maçını kazanırsa, öz güvenini kazanır, camia da kenetlenir. 
     
     Kondisyon üst düzeyde 
     FUTBOLCULAR hazırlık döneminin başlangıcına oranla daha iyi düzeydeler. Ancak henüz Brigel’in istediği seviyeye gelmediler. Hami, Aurelio, Erman, Zafer ve Sommers gibi isimler tempo düşürmeden, süratta devamlılık gösteriyor. Yoğun antrenman programı futbolcuların kondisyonunu artırdı. 
     ÖZELLİKLE Bratislava maçının ikinci yarısında çok iyi mücadele ettiler. Trabzonspor’un ani çıkışlarda fazla eksiği yok. Ancak geri dönüşlerde ve yerleşimde aynı oranda başarılı değiller. Oyunun yönünü ve skorunu değiştirecek kalitede isimlerin kadroda yer alması en büyük avantaj. 
     
     Sistem tamamen yerleşti 
     TRABZONSPOR teknik kapasitesi yüksek bir görüntü veriyor. Briegel 3 - 5 - 2 sistemini yerleştirmiş, adam markajı değil, alan savunmasını hedefliyor. Sisteme alışık olmayan oyuncuların işi ise pek 
     kolay değil. Sakatlıklar 
     ve geç katılmalar nedeniyle takım halinde taktik çalışma yapılamadı. 
     HÜCUM adamları ile savunma oyuncuları arasındaki hassas dengeyi kurmakta güçlük çekiliyor. Defans blokundaki hatalar en aza indirilmeye çalışılıyor. Hami, Briegel’in adeta saha içindeki eli. Gol bölgelerinde Zafer, Erman, Sommers ve Aurelio’ya da oyunda kısmi serbestlik tanınıyor. 
     
     Sambacılar gözden düştü 
     TAKIM savaşıyor, boğuşuyor. Ancak genel devamlılıktaki sıkıntılar en yumuşak nokta. Defanstaki yerleşim ve müdahale yanlışları da sürüyor. Brezilyalılar’ın üzerindeki kuşku tam anlamıyla kalkmış değil. Sambacılar, geldikleri ilk güne oranla takımda gözden düşmüş izlenimini verdiler. 
     KAMPTA Kaptan Hami, Zafer, Erman, Aurelio, Sommers, kaleciler Metin ve Bülent takımın en formda oyuncuları 
     olarak göze çarptı. 
     Sakat Bushi ve Da Silva’nın katılması ile Trabzonspor daha da güçlenecek. Futbolcular üzerindeki gerginlik ise 
     teknik kadro ve yönetimi endişelendiriyor. 
     
     Gelecek için dev zirve 
     TRABZONSPOR yönetiminin düzenlediği "Genişletilmiş Divan Toplantısı" bugün 14.00’te Hamamizade İhsanbey Kültür Merkezi’nde yapılacak. Trabzon Valisi, Belediye Başkanı, protokolde yer alan kişi ve kuruluş temsilcileri, siyasi parti başkanları, sivil toplum örgütleri temsilcileri, ilçe kaymakam ve belediye başkanları, karayolları, DSİ, Köy Hizmetleri Bölge ve İl Müdürleri, eski yöneticiler, Divan Başkanlık Kurulu üyeleri, 25 yılını doldurmuş üyeler, Sicil ve Disiplin Kurulu üyeleri toplantıya davet edildi. Katılımcılar "Trabzonspor’un vizyonu ve misyonu ne olmalı" sorusuna yanıt arayıp, kulübün geleceğini tartışacak. 
     



 SPOR 




















</TEXT>
</DOC>
