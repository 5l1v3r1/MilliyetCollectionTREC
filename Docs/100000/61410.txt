<DOC>
<DOCNO> 61410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/soneko10.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Küba'ya 40 yıl sonra buğday sevkiyatı... 
</HEADLINE>
<TEXT>

     ABD'nin Küba'ya 1961 yılında ekonomik ve ticari ambargo koymasından bu yana geçen 40 yıldır ilk kez bu ülkeye Amerikan buğdayı sevkiyatı yapıldı. 
     Teksas Eyaleti'nin Galveston limanından bugün Küba'ya hareket eden gemi 30 bin metrik ton Amerikan buğdayı, ABD'li çiftçiler için ekonomik faydalar sağlayacak ve ABD'ye yeni bir pazar açacak. 
     Türk bandıralı 600 metre uzunluğundaki M.V.H. İsmail Kaptanoğlu gemisine yüklenen Amerikan buğdayının Cumartesi günü Küba'nın başkenti Havana'nın limanına ulaşması bekleniyor. 
     Teksas, Kansas ve Oklahoma'da üretilen buğdayı kapsayan Küba'ya sevkiyat, ABD'nin yasama organı Kongre ve tarım kuruluşları yetkililerince, ''Amerikan tarımı için heyecan verici olay'' diye nitelendi. 
     ABD'nin Küba'ya buğday satışı, ABD Kongresi'nin 2000 yılındaki kararıyla ambargonun gevşetilip, Amerikan devletince finanse edilmemek şartıyla Küba'ya gıda satışına izin verilmesiyle gerçekleşebildi. 
     Küba'ya ilaç ve tıbbi malzeme satışlarına ise 1992 yılından beri izin veriliyor. 
     Amerikan tarıma dayalı sektör çevreleri, Küba'ya bu ilk buğday sevkiyatının diğerlerinin de önünü açacağını ve Küba'nın Amerikan malları için yeni bir pazar olacağını ümid ediyor. 
     Çoğunluğu Avrupa ülkeleri, Kanada ve Arjantin'den olmak üzere, yılda 1.1 milyon ton buğday ithal eden Küba buğday ihtiyacı için yılda 700 milyon dolar döviz ödüyor. Küba'nın buğday ithalatı için ödediği 
     miktar Amerikan ihracatçıları için önemli rakam sayılıyor. 
     ABD'den Küba'ya 1963'den beri ilk tarım ürünleri doğrudan ihracatı geçen ay yapılıp, bu ada ülkesine Amerikan mısırı ve parça tavuk satılmıştı. 
     Küba Devlet Başkanı Fidel Castro yönetiminin yaklaşık 40 yıl önce ticaret yaptırımları koymasından önce ABD-Küba ikili ticaret hacmi epey önemli düzeydeydi. 
     






</TEXT>
</DOC>
