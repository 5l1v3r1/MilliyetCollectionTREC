<DOC>
<DOCNO> 64937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yasam/yas04.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özgür kızlar’ın gururu 
</HEADLINE>
<TEXT>

Balıkesir Kız Yetiştirme Yurdu’nun 62 pırıl pırıl öğrencisi, yönetime katılıp, ne yiyip ne giyeceklerine karar veriyor ve başarıdan başarıya koşuyor.. 
     HİLMİ DUYAR Balıkesir DHA 

     Kimsesiz ama süper’ kızlarımızın kaldığı Balıkesir’deki yetiştirme yurdunda oluşturulan aile sıcaklığı, müthiş bir başarıyı da beraberinde getirdi. Yönetime katılan, kıyafetlerinden yemeklerine kadar her konuda tercih haklarını kullanan öğrenciler, derslerde ve spor etkinliklerinde kazandıkları madalyalar ve takdirnamelerle gurur kaynağı oldu. 
     
     Sıcacık ortam 
     Balıkesirli hayırsever Halil Kasapoğlu’nun, eşi Fatma Aliye Kasapoğlu adına yaptırdığı Sosyal Hizmetler Müdürlüğü’ne bağlı Kız Yetiştirme Yurdu, 19 Şubat 2001’de açıldı. Yurtta kalan 62 kız öğrenciye demokratik bir ortam sağlandı. Ranza sisteminin olmadığı, her odasında iki öğrencinin kaldığı yurtta, öğrencilerin evcil hayvan beslemesi bile serbest bırakıldı. Bu sımsıcak, ortam da, başarı olarak geri döndü. Öğrencilerden 20’si teşekkür, 7’si de takdirname alarak sınıfını geçti. 
     Atletizmde öğrencilerden 3’ü 1 altın, 4 gümüş madalya, 6 başarı belgesi aldı. Yurt Müdürü Hakkı Kurtuluş Demir, bu yıl çıtayı daha da yükselteceklerini söyledi. 
     



 YAŞAM 























</TEXT>
</DOC>
