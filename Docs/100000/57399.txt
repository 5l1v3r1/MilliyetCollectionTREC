<DOC>
<DOCNO> 57399 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur14.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Liseliler gelecekten umutsuz 
</HEADLINE>
<TEXT>

     İstanbul Vakfı tarafından ildeki lise öğrencileri arasında yapılan bir araştırma, gençlerin büyük bölümünün mevcut durumunu iyi görmediğini ve geleceğe ilişkin önemli kaygılar taşıdığını ortaya koydu. 
     Araştırmaya göre, gençlerin yüzde 'ü ''gelecek ve güven kaygısı'' taşıyor, yüzde 43'ü durumundan memnun değil, yüzde 42'si de geleceğini ''kötü'' görüyor. 
     İstanbul Vakfı'nca, ilin çeşitli bölgelerinden nüfus yoğunluğu göz önüne alınarak seçilen toplam 66 meslek, normal, özel ve azınlık lisesinden 1100 öğrenci üzerinde, lise gençliğinin profili ve sorunlarını ortaya koymak amacıyla araştırma gerçekleştirildi. 
     Katılımcıların aile ve ekonomik durumlarına ilişkin bilgilerin de yer aldığı araştırmanın sonuçlarına göre, öğrencilerin yüzde 26'sı okullardaki kültür-sanat faaliyetlerinin yetersizliğinden, yüzde 24'ü çete faaliyetlerinden, yüzde 19'u sigara kullanımından ve yüzde 14'ü madde bağımlılığı olaylarından şikayetçi. 
     İlçelerindeki en önemli sorunları sorulan gençlerin yüzde 36'sı spor, yüzde 29'u altyapı hizmetleri ve yüzde 14'ü eğlence etkinliklerinin yetersizliğinden yakındı. 
     Öğrencilerin yüzde 30'u ülkenin en önemli sorununu ''enflasyon ve hayat pahalılığı'', yüzde 18'i ''eğitim ve kültür düzeyinin düşüklüğü'', yüzde 16'sı ''gelir dağılımındaki adaletsizlik'', yüzde 5'i de ''madde bağımlılığı'' olarak gösterdi. 
     
     Kötü alışkanlıkları 
     Hobileri sorulan öğrencilerin yüzde 34'ü müzik, yüzde 24'ü okuma, yüzde 21'i spor, yüzde 6'sı internet, yüzde 5'i seyahat ve yüzde 5'i de bilgisayar oyunları cevabını verdi. 
     Katılımcıların yüzde 75'i kötü alışkanlıklardan kendilerini koruduğunu ifade ederken, yüzde 13'ü sigara, yüzde 1'i uyuşturucu madde kullandığını, yüzde 5'i ise kumar oynadığını söyledi. 
     Araştırmada, lise gençlerinin büyük çoğunluğunun dünya ve ülke sorunları ile sosyal olaylarla ilgilendikleri, gelişmeleri de televizyon veya gazetelerden takip ettikleri belirlendi. 
     ''Mevcut durumlarından memnuniyetleri'' sorulan öğrencilerin sadece yüzde 1'i ''çok iyi'' yanıtı verirken, yüzde 43'ü ''kötü'', yüzde 15'i ''iyi'' ve yüzde 41 de ''ortalama'' yanıtını verdi. 
     ''Geleceklerini nasıl gördükleri'' sorusuna ise öğrencilerden yüzde 4'ü ''çok parlak'', yüzde 42'si ''karanlık'', yüzde 23'ü ''iyi'' gördüğünü söylerken, yüzde 31'i ''emin olmadığını'' bildirdi. 
     ''Ergenlik çağındaki gençler olarak öncelikli sorunları'' sorulan öğrencilerin yüzde 52'lik bölümü, ''gelecek ve güven kaygısı'', yüzde 20'si ''kuşak çatışması ve aile büyükleriyle uyuşamama'', yüzde 9'u 
     ''sevgisizlik ve yalnızlık'', yüzde 6'sı da ''cinsel sorunları'' gösterdi. 
     
     Araştırma raporu 
     Araştırmaya ilişkin raporda ise, İstanbul'daki lise gençliğinin genel anlamda ülke ve özelde kendi sorunlarının farkında olduğu, ancak bunların çözümünde etkin katılım sağlayabilecek yeterlikte donatılmadıkları ve eğitilmedikleri belirtildi. 
     Raporda, ''İstanbul'daki lise gençliğinin, sorunları büyük oranda teşhis edebilme ve kısmen çözüm öngörebilme yeteneğine sahip olmasına rağmen, gerekli psikososyal donanımdan ve motivasyondan yoksun oluşu sosyal katılımlarını engellemektedir'' denildi. 
     






</TEXT>
</DOC>
