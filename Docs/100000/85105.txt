<DOC>
<DOCNO> 85105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo25.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Özhan Canaydın "Mondragon sorunu Perşembe'ye çözülür" 
</HEADLINE>
<TEXT>

     Galatasaray Kulübü Başkanı Özhan Canaydın, Almanya dönüşü ayağının tozuyla geldiği Florya Metin Oktay Tesisleri'nde yaptığı açıklamada, yolculuğunun transfer amaçlı olmadığını söyledi. 
     Canaydın, Almanya'da sadece Köln Galatasaraylılar Derneği'nin şampiyonluk kutlamasına ve lokal açılışına katıldığını belirterek, ''Muhteşem bir eğlence oldu. Galatasaraylılığımla gurur duydum. Burada herhangi bir transfer görüşmesinde bulunmadım. Zaten başkan olarak transfer görüşmelerine ben katılmıyorum. Sadece gerekli yerlerde bulunurum'' dedi. 
     
     ''MONDRAGON'DA ÇÖZÜM PERŞEMBE GÜNÜ'' 
     Beşiktaş'ın da bonservisini alarak kadrosuna dahil etmek istediği kaleci Mondragon'un kendileriyle 1 yılı opsiyonlu olmak üzere 4 yıllık imzası olduğunu ifade eden Canaydın, bu oyuncunun transferinin perşembe günü çözmeyi umduklarını kaydetti. 
     Bu oyuncunun Fransa'da çarşamba günü sahte pasaport olayı nedeniyle mahkemesinin yapılacağını anlatan Canaydın, ''Ancak bu mahkeme de bizi bağlamıyor. Perşembe günü bonservis sorununu çözeceğimizi zannediyorum. Bosman kararlarına göre futbolcu istemediği bir kulüpte zorla oynatılamaz. Mondragon da Galatasaray'da oynamak istiyor. Biz bonservis konusunda gerekeni yapacağız'' diye konuştu. 
     Canaydın ayrıca, Beşiktaş'ın Mondragon'a talip olmasıyla ilgili yöneltilen bir soruya da ''Bunu Beşiktaş yönetimine sorun. Onlar düşünecek. Bu bizi bağlamaz'' cevabını verdi. 
     





</TEXT>
</DOC>
