<DOC>
<DOCNO> 64210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/ekonomi/eko04.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası’nın reform vetosu 
</HEADLINE>
<TEXT>

Dünya Bankası’nın itiraz etmesi üzerine, ekonomi yönetimi, hazırlanan Vergi idaresinde reform stratejisi’nde rötuş kararı aldı 
     HARUN GÜREK Ankara 

     Maliye Bakanlığı’nın hazırladığı vergi idaresinde reform stratejisine, Dünya Bankası’ndan itiraz geldi. Ekonomi yönetimi, Bakanlar Kurulu’na sunulan stratejide düzeltme kararı aldı. 
     Dünya Bankası, "Vergi idaresinin geliştirilmesi" başlıkla reform stratejisine, stratejinin açık olmadığını, takvimin net belirtilmediğini ve mevcut durumun korunduğu gerekçesiyle karşı çıktı. 
     Bunun üzerine Devlet Bakanı Kemal Derviş, dün, Maliye Bakanı Sümer Oral’ı makamında ziyaret ederek, yaklaşık 2.5 saat süren bir görüşme yaptı. 
     Görüşmede, Dünya Bankası’ndan gelen itirazın, IMF’yle de sıkıntı yaratacağı dikkate alınarak, düzeltmeler yapılması benimsendi. İki bakanın emlak vergileri konusunu da değerlendirdikleri, yöreler karşılaştırıldığında anormal görülen artışların düzeltilmesi için yeni bir olanak sağlanması konusunda uzlaştıkları öğrenildi. 
     
     Kaynaksız destek yok 
     Derviş görüşmeden sonra yaptığı açıklamada IMF İcra Kurulu’nun 4 Şubat’ta toplanacağını bildirdi. Derviş, devamla şöyle dedi 
     "Türkiye, güven açısından hem içerde, hem de dışarda gelebildiği noktada. Bunda başarıyla uygulanan maliye politikasının çok büyük payı var. Dolayısıyla bir sapma olmaması gerekir. Eğer özellikle dar gelirli, gerçekten zor durumda olan kesime yardımda bulunmaya karar verilirse, bunun mutlaka kaynağının bulunması gerekir." 
     



 EKONOMİ 















</TEXT>
</DOC>
