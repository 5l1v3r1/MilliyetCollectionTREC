<DOC>
<DOCNO> 89551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/spor/spo03.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim su serpti 
</HEADLINE>
<TEXT>

Galatasaray Teknik Direktörü, Divan Kurulu’na bomba gibi açıklamalar yaptı. Terim, "Brezilyalı Gabriel tamam. Alpay için de bir ağabeyimiz görüşmeler yapıyor" dedi 
     HALİL ÖZER 

     Dobra dobra açıkladı 
     GALATASARAY Teknik Direktörü Fatih Terim, Florya’da yapılan Divan Kurulu’nda ilginç açıklamalarda bulunurken, transferler hakkında da bilgi verdi. Terim, Brezilya Ümit Milli Takımı’nın savunma oyuncusu Gabriel ile anlaştıklarını ve bu futbolcunun bir - iki gün içinde Galatasaray’a imza atacağını açıkladı. Bu arada başarılı hoca, bir Galatasaraylı Divan Üyesi ağabeyinin de Alpay’ın transferi ile yakından ilgilendiğini belirtti. Yeni bir Hagi aradıklarını söyleyen Terim, bir ya da iki santrfor alacaklarını sözlerine ekledi. 
     
     Planlarını anlattı 
     TERİM yeni sezon için yaptığı çalışmalarını anlatırken, özellikle disiplin konusunda sert önlemler alacağını bildirdi. Galatasaray Teknik Direktörü, geçen yıl oyundan çıkan bazı futbolcuların kulübeye yürüyüp, el - kol hareketleri yaptığını, sarı kart gören oyuncunun noel tatiline gittiğini belirtirken, "Bu tür disiplinsizliklere son verilecek. Artık izin yok. Herkes kurallara uyacak" ifadesini kullandı. Bu yıl altyapıya büyük önem vereceklerini söyleyen Terim, duayenlerin sık sık alkışını aldı. 
     
     Piyasa açılacak’ 
     BAŞARILI hoca sözlerini şöyle sürdürdü "Transferde acele etmiyoruz. Avrupa Kulüpleri’nin kadrosunda bulunan oyuncu sayısını 25’e düşürme kararı alındı. Bu yüzden ellerindeki bir çok oyuncuyu ucuza satışa çıkaracaklar. Piyasa açılacak." Terim antrenörlük hayatını Galatasaray’da sona erdirmek istediğini belirtirken, "Galatasaray bana çok şey verdi. Yurtdışına giderken bile Galatasaraylıydım. Benim için önce Allah, sonra Galatasaray gelir. Hizmetimiz her zaman her açıdan devam edecek" dedi. 
     
Kadrolar 25 kişiye düşecek      AVRUPA’NIN 105 kulübünün yer aldığı Kulüpler Birliği’nin yönetiminde yer alan Galatasaray, futbolda devrim yaratacak bir karara dev takımlarla birlikte imza attı. Futbolun en önemli oluşumu içinde R.Madrid, Barcelona ve M.United gibi takımlarla birlikte oy kullanma hakkına sahip olan Galatasaray, kadroların 25 kişiye düşürülme projesinde başrolü oynadı. 
     KARARA göre kulüplerin 40 kişiden oluşan alternatifli oyuncu listeleri 25’e düşürülecek. Bu sayede kulüpler arasında eşitlik sağlanırken, futbolcuların da sahalardan uzak kalma ihtimali ortadan kalkacak. UEFA’nın öneriyi kabul etmesi durumunda, futbolda transfer borsası yeniden canlanacak. Çünkü kulüpler kontenjan fazlası isimlerini satışa çıkarmak zorunda kalacak. 
     



 SPOR 



































</TEXT>
</DOC>
