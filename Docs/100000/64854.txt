<DOC>
<DOCNO> 64854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur16.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı yayın sırasında televizyon stüdyosunu bastılar 
</HEADLINE>
<TEXT>

     Marmaris'te yerel yayın yapan Kanal 48 TV Kanalı'na canlı yayın sırasında saldırıda bulunulduğu, TV'nin 
     stüdyosuna gelen 3 kişinin, canlı yayın konuğu gazeteci Erdem Katırcı'yı hırpaladığı belirtildi. Alınan bilgiye göre, Kanal 48'de dün akşam Rıfat Kalakoğlu'nun yönettiği programa konuk olarak katılan gazeteci Erdem Katırcı, TÜRSAB Genel Kurulu'na katılan Bölgesel Yürütme Kurulu eski başkanı Cem Selik'in söz konusu toplantıda ciklet çiğnediğini, bu durumun Marmaris'in tanıtımını olumsuz etkilediğini söyledi. Katırcı'nın konuşmasını izleyen Cem Selik ve arkadaşları gazeteci Erhan Taşel ve oto kiralama servisi işleten Timuçin Kuş, Kanal 48 stüdyosuna gittiler. Canlı yayında reklam arası verildiği sırada Erdem Katırcı, Selik, Taşel ve Kuş'un saldırısına uğrayarak hırpalandı. Erdem Katırcı 3 kişiden şikayetçi olunca, Selik, Taşel ve Kuş, ifadeleri alınmak üzere İlçe Emniyet Müdürlüğü'ne götürüldü. Emniyet yetkilileri, sanıkların işlemlerinin ardından bugün adliyeye sevk edileceklerini belirttiler. 
     






</TEXT>
</DOC>
