<DOC>
<DOCNO> 69586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun20.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu'nda yine Ermeni oyunu... 
</HEADLINE>
<TEXT>

     Avrupa Parlamentosu'nda, yarın ele alınarak Perşembe günü oylanacak olan Kafkasya Raporu'nda ve bu rapora bağlı karar tasarısında, sözde Ermeni soykırımı bir kere daha yer buluyor. 
     Avrupa Parlamentosu'nun Yeşiller Grubu üyesi İsveçli Per Gahrton tarafından hazırlanan Kafkasya Raporu ve bu rapora bağlı karar tasarısı, Dış İlişkiler Komisyonu'nda AFET büyük çoğunlukla onaylandıktan sonra, Brüksel'de toplanacak Genel Kurul'un onayına sunulacak. 
     Karar tasarısında, ilk aşamada, Avrupa Parlamentosu'nun sözde Ermeni soykırımını tanıyan 18 Haziran 1987 tarihli kararı hatırlatılıyor ve Türkiye'nin de, bu yolu izlemesi, sözde soykırımı tanıması çağrısında bulunuluyordu. 
     Çeşitli ve yoğun diplomatik girişimler ile lobi faaliyetleri sonunda, söz konusu paragrafta bir değişiklik yapıldı ve Türkiye'ye ''soykırımı tanıma çağrısı'', yerini, ''uzlaşma temeli oluşturma'' çağrısına bıraktı. 
     Karar tasarısının 15. maddesinde, Türkiye'den, ''Avrupa ile bütünleşme arzusuna uygun adımlar atması'' isteniyor, Avrupa Parlamentosu'nun sözde soykırımı tanıyan 1987 kararı hatırlatılıyor ve Türkiye'ye, ''uzlaşma temeli oluşturma'' çağrısı yapılıyor. 
     Söz konusu karar tasarısı, bazı değişiklik önergelerinin tartışılmasından sonra, Avrupa Parlamentosu Genel Kurulu tarafından onaylanacak. Değişiklik önergeleri arasında, kararı ''sertleştirmek'' veya ''yumuşatmak'' hedefinde olanlar bulunuyor. 
     Ermeni lobisinin çok yoğun faaliyet gösterdiği Brüksel'de, Türk uzmanların da, ''aydınlatma ve bilgilendirme'' girişimlerinde bulundukları gözlemleniyor. Kafkasya konulu bir rapora, Ermeni soykırımı iddialarının sokulmasının, Türkiye-AB ilişkilerine vereceği zarar Avrupalı parlamenterlere hatırlatılıyor. Siyasi bir parlamentonun, tarihin tartışılmasını gündeme getirip bir karar almasının yanlışlığı vurgulanıyor. 
     Türkiye'nin AB nezdindeki Daimi Temsilciliği, bu konuda yapılan çalışmalar ve son gelişmeler hakkında ayrıntılı bilgi vermedi. 
     
     Eski senaryo 
     Avrupa Parlamentosu, son olarak, 2000 yılının Kasım ayında, Fransız Hıristiyan Demokrat Philippe Morillon tarafından hazırlanan Türkiye Raporu'na, soykırım iddialarını sokmuştu. 
     Soykırım iddialarını karara sokmayı hedefleyen bir değişiklik önergesi, 234 olumlu oya karşılık 213 ret oyuyla ve 93 çekimser oyla kabul edilmişti. 
     Avrupa Parlamentosu kararına giren paragrafta şu ifadeler yer almıştı 
     ''Avrupa Parlamentosu, Türk hükümetini ve TBMM'yi, Türk toplumunun önemli bir kesimini oluşturan Ermeni azınlığa desteği artırmaya, bu çerçevede, modern Türk devletinin kurulmasından önce Ermeni azınlığın maruz kaldığı soykırımı resmen tanımaya davet eder.'' Fransız Alain Lamassour tarafından, 2001'de hazırlanan Türkiye Raporu ve bağlamındaki karar tasarısına da aynı tür ifadeleri sokma girişiminde bulunulmuş, geçen Ekim ayındaki oylamada, bu yönde verilen 2 önerge reddedilmişti. Bu karara, Ermeni iddialarını içeren ifadeler 
     sokulmamıştı. 
     Öte yandan, yarın, Avrupa Parlamentosu'nun, ''Kafkasya Raporu'' çerçevesinde soykırım iddialarını bir kere daha gündeme getireceği Genel Kurul toplantısında, ayrı bir ''Türkiye tartışması'' açılacak. 
     Genel Kurul'un açıklanan gündemine göre, AB Dönem Başkanlığı ve AB Komisyonu üst düzey yetkilileri, Parlamento'ya gelerek, Türkiye'deki siyasi gelişmeler hakkında bilgi verecek ve soruları yanıtlayacaklar. 
     Bu tartışmalardan sonra, Türkiye konulu bir kararın onaylanması da planlanıyor. Bu kararda, ''HADEP'in durumunun'' da ele alınacağı ifade ediliyor. 
     






</TEXT>
</DOC>
