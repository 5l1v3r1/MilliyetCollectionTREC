<DOC>
<DOCNO> 53871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/yazar/akyol.html </URL>
<DATE> 2001/11/24/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Alfabe tartışması 
</HEADLINE>
<TEXT>

     HALUK Şahin, alfabemizdeki harf eksikliklerini gündeme getirerek yeni bir tartışma başlattı 
     "Özellikle internetten sonra çevremiz alfabemizde bulunmayan harflerle doldu. Hele bir 'W' var ki, bol bol kullanmazsanız internette bile dolaşamıyorsunuz. Artık bakkal dükkanlarının bile üç 'W'lu internet adresleri var, ama bu harfi nasıl okuyacağımızı bilmiyoruz. Amerikalılar gibi 'dablyu' çift u mu diyeceğiz, Fransızlar gibi 'dublve' çift v mi diyeceğiz ..." Radikal 23 Kasım 2001 
     Şahin, Latin alfabesindeki X ve Q harflerinin de bizde bulunmadığına dikkat çekiyor. 
     Değerli meslektaşımın görüşünü destekliyorum... Hatta alfabemizdeki eksikliğin, sadece internetle değil, Türkçeyle de ilgili olduğunu düşünüyorum. 
     
     ALFABEMİZ 29 harften oluşuyor. Birkaç harf daha olamaz mıydı 
     Osmanlı dönemi Türkçü aydınlarından "Turan" derneği kurucusu Bekir Sıtkı Bey'in hazırlayıp arkadaşlarınca da kullanılan Latin asıllı Türk alfabesi 30 harfli idi... 
     29 harf Türkiye ve dış Türk Türkçelerinde bulunan bazı sesleri karşılamıyor. Mesela "genizden söylenen N" ng sesi bizde kaybolmuştur çünkü alfabemizde yoktur. 
     Aynı şekilde, Türkiye dahil, bütün Türk lehçelerinde bulunan bir "sert H" sesi vardır, gırtlaktan söylenir. Bizde karşılığı olmadığı için bu sesimiz kaybolmaktadır. 
     Yine Türkçede A'dan ince, E'den kalın bir ses vardır. Bizde harf karşılığı olmadığı için bu sesimiz de kaybolmaktadır. 
     Bütün bu seslerin karşılıkları Azeri, Türkmen ve Özbek Latin alfabelerinde vardır ama biz görsek tanımayız nasıl okuyacağımızı şaşırırız. 
     Türkçedeki "ince K" küsmek gibi ve "kalın K" kaçmak gibi sesleri tek K ile karşılanıyor. Türk cumhuriyetlerinde de Batı'da "kalın K"nın karşılığı Q harfidir "Qışın qar yağar, şirketler kar eder " gibi... 
     
     1928 yılında harf inkılabı yapıldıktan sonra, maalesef 1945'e kadar bir Türkçe sözlük yayımlanmadığı için, bu eksiklerin yeterince fark edilemediğini sanıyorum. Fark edilseydi Atatürk bu eksikleri giderirdi diye düşünüyorum. 
     Bugün mesele, alfabemizde bazı harflerin bulunmaması sebebiyle Türkçemizdeki bazı seslerin kaybolması değildir. 
     Bugün mesele "dünyaya açılmak"tan doğuyor İnternet alfabesine aşina olmamız gerekiyor... Azerbaycan, Türkmenistan ve Özbekistan gibi Latin harflerine geçmiş ama özel harf kullanımları olan ülkelere gittiğimizde hiç olmazsa trafik, vitrin ve TV yazılarını okuyacak kadar, o harfleri bilmemiz gerekiyor 
     Uluslararası transkripsiyon metinlerini okumak için de bu harfleri tanımamız gerekiyor. 
     Bugünkü alfabemize yeni harfler eklemek kargaşa yaratabilir. Zaten okumayı çok sevmiyoruz... Bir de falanca tarihten önceki ve sonraki harfler ve yazım kuralları diye bir meseleyle karşılaşmayalım 
     Mevcut harflerimizle yazmaya devam edelim. 
     Ama bizde bulunmayan Q, X, W harflerini ve Türk cumhuriyetlerinin toplam sayısı 5 civarında olan özel harflerini okullarımızda bilgi olarak öğretelim. 
     İnternete de, Türki cumhuriyetlere de daha kolay açılırız... 
     
     







Alfabe tartışması 


Nasıl adalet 


Asker işi Powell'ı bekliyor 


Hükümetin ömrü uzadı ama... 


Dansta ayağa basmak 


Sevgili öğretmenim 


Öğretmenlik neden gözden düştü 


Bir şeyler pişiyor ama ne 


Tutkular, acılar, gülümseyen deyişler 


Denizciler "demir attı" 


Öğretmenler Günü "o günler" kutlanırdı... 


Açık Radyo'da 11 Eylül 


Arseven'in boy hedefi medya 


Alın size yasa 


Denktaş ve Baykal ve Kıbrıs ve CHP 


IMF sayesinde herkes milyoner 


</TEXT>
</DOC>
