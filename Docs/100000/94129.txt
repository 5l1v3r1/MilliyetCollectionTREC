<DOC>
<DOCNO> 94129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo07.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Jancker ve Nanni'nin gönlü sarı kırmızılı formada... 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst transfer gündemlerinde olan Alman Jancker ve Arjantinli Nanni'nin sarı-kırmızılı kulübe gelmek istediklerini, artık seçimi kendilerinin yapacağını söyledi. 
     Galatasaray Kulübü Olağanüstü Mali Kongresi'nin gerçekleştirildiği Galatasaray Lisesi'nde basın mensuplarının sorularını yanıtlayan Dürüst, sarı-kırmızılı kulüpte transferin hiçbir zaman bitmeyeceğini vurguladı. Dürüst, ''Bugün Avusturya kampına katılan Christian Dancea'yı deniyoruz. Ama şu an için bir santrfor arayışı içindeyiz. Bu konuda dikkatli davranıyoruz. Gündemimizde olan Jancker ve Nanni bize gelmek istediklerini ilettiler. Artık seçme durumunda olan biziz. Son kararı Fatih Terim verecektir'' dedi. 
     Alpay'ın Aston Villa ile sözleşmesinin devam etmesi nedeniyle beklemede olduklarını ifade eden Dürüst, Hasan Şaş için yöneltilen bir soruya da, ''Hasan için şu an resmi bir teklif yok. Ama O yıldız bir futbolcu ve elbette teklifler gelecektir. Bu son derece normal. 
     İsteğimiz takımda kalması. Bunun için her türlü fedakarlığı yapacağız. 
     Sanırım 2. etap kamp çalışmalarına gitmeden önce yeni sözleşme için görüşeceğiz'' diye konuştu. 
     Dürüst, İngiltere'nin Bolton Wonderers takımına transfer olan Bülent Akın için de, ''Bülent Akın'ın sözleşmesi devam ederken, Mehmet Cansun'un başkanlığı döneminde 2 yıllık ön sözleşme imzalandı. Biz de bu transfer dönemi başında, gelip resmi sözleşmeyi imzalamasını bekliyorduk. Ama bu, ön sözleşmenin bir yaptırımı olmadığı anlamına gelmez. FIFA nezdinde haklarımızı arayacağız'' şeklinde konuştu. 
     





</TEXT>
</DOC>
