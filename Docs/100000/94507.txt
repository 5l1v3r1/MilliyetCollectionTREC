<DOC>
<DOCNO> 94507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur36.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Olası bir erken seçime yürürlükteki yasa ile gidilecek 
</HEADLINE>
<TEXT>

     MHP'nin, 3 Kasım'da erken seçim yapılması amacıyla TBMM'nin olağanüstü toplantıya çağrılması için başlattığı girişim, Siyasi Partiler ve Seçim Kanunu'ndaki değişiklik istemlerini gündeme getirdi. 
     Ancak, olası bir erken seçimde yürürlükteki Seçim Kanunu hükümleri uygulanacak. Anayasa'nın ''Siyasi Haklar ve Ödevler'' başlığını taşıyan 67. maddesinde 3 Ekim 2001 tarihinde yapılan değişiklikle ''Seçim kanunlarında yapılan değişiklikler, yürürlüğe girdiği tarihten itibaren bir yıl içinde yapılacak seçimlerde uygulanmaz'' hükmü getirilmişti. 
     Bu durumda, TBMM'nin 3 Kasım 2002 tarihinde seçim yapılması yönünde karar alması halinde, mevcut seçim kanunları ile seçime gidilecek. Bazı partilerin istediği gibi, seçim kanunlarında değişiklik yapılsa bile bunlar olası bir erken seçimde uygulanamayacak. 
     





</TEXT>
</DOC>
