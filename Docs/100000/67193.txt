<DOC>
<DOCNO> 67193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/spor/spo05.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans melekleri 
</HEADLINE>
<TEXT>

Zirve takipçilerinin Yozgat ve Güngören’de oynadığı karşılaşmaların ortak yanı Süper Lig’e yakışmayan bozuk zemindi. Sonuca etki eden diğer faktörler ise, birinde Diallo diğerinde Selçuk kılığına girmiş şans melekleriydi 
     TAMER BAĞLAN 

     Geride bıraktığımız haftanın en önemli maçı Samsun’da oynanandı. Kötü günler geçiren Karadenizlileri karşı karşıya getiren derbiyi kazanan Trabzonspor gelecek adına umutlanırken, Samsunluları "Sahayı yaptırmakla hata mı ettik acaba " kuşkusu sardı. Mükemmele yakın oynayan Gökdeniz ve son dakikada topu çizgiden çeviren Kürşat’ın yanısıra, oyunun kahramanlarından biri de, Mustafa’ya yapılan apaçık penaltıyı es geçen Sadık İlhan’dı. Böylesine hayati önem taşıyan maçta, sonuca etki edebilecek bariz bir hatanın olması yine mide bulandırdı. Ancak işin sevinilebilecek bir yanı da vardı. Aynı saatlerde, Türkiye’nin en güvenilmeyen hakemi, Ulusoy’un gözbebeği Mutlu Çelik, Denizlispor - Antalyaspor maçında tepki almaktaydı. Bir düşünsenize, ya Karadeniz derbisini o yönetseydi ve aynı hatayı yapsaydı... 
     Beşiktaş iki hafta süren gol orucunu bozarken, en büyük sevabı servisleri yapan İstanbulsporlu Selçuk aldı. Alkışı ise İ.Mansız’... Kartal’ın yaramaz çocuğu uykusunu iyi almış olmalı ki, kargaların kahvaltı saatinden biraz sonra oynanan maçta futbol adına yapmadık numara bırakmadı. Öyle ki, Zdravkov’la karşı karşıya kaldığı bir pozisyonda yardımcı hakem Bülent Gökçü "Bakalım şimdi ne varyete yapacak" diye hayran hayran kendisini seyrederken, Bulgar kalecinin kırmızı kartlık ihlalini atladı... 
     Rakiplerinden daha fazla pozisyon bulduğu bir çok deplasmandan gözü yaş dönen Fenerbahçe’nin şans bu kez yanındaydı. Özellikle Diallo, yalnızca Kanarya’yı değil, gol kaçırma makinesi Andersson’u da kurtaran şans meleği konumundaydı. Murat’ın voleybolcu durumuna düştüğü tartışmalı pozisyona "Devam" diyen Metin Tokat, Fener’in 30 maçtır penaltı kazanamama’ gibi yeni bir rekora imza atmasını sağladı... 
     Bu hafta ilginç bir rekor da İstanbul’da kırıldı. Galatasaray’a gücü yetmemesine rağmen hala ikinci devrenin lideri olan Malatyaspor, 22 maçta hiç berabere kalmayan tek takım olarak Türkiye 1. Futbol Ligi tarihinde yerini aldı. Karşılaşmada, Bülent Korkmaz’ın gol tekmelerini sakatlanmadan atlatan Milosevki en şanslı, tam piyasasını yükseltirken sakatlanan Sergen ise en şanssız adamlardı. Ünsal Çimen’in, Sergen’i sakatlayan çimlerin Ümit ve Perez’i düşürmelerine de seyirci kalması Sarı - Kırmızılı yöneticilerden tepki aldı... 
     



 SPOR 




























</TEXT>
</DOC>
