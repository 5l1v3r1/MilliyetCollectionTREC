<DOC>
<DOCNO> 89461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo05.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe "Borsadan gelirini para makinasına yatıracağız" 
</HEADLINE>
<TEXT>

     Fenerbahçe Sportif Hizmetler Sanayi ve Ticaret A.Ş.'nin halka açılmasıyla elde edecekleri gelirleri aktaracakları yatırımlarla daha da büyüyeceklerini belirten Fenerbahçe Kulübü Yönetim Kurulu Üyesi Hakan Bilal Kutlualp, ''Borsadan gelecek geliri para makinasına yatıracağız'' dedi. 
     Kulübün sosyal ilişkiler ve stat işlerinden sorumlu yönetim kurulu Üyesi Hakan Bilal Kutlualp, sarı-lacivertli kulübün yakın bir gelecekte mali açıdan, kendi öz kaynaklarını kullanarak yapacağı yatırımlar ve elde edeceği gelirler sonucunda büyük başarılara imza atacağını kaydetti. 
     UEFA'nın getirdiği, mali yapılarla ilgili kulüplerin uymak zorunda olduğu ölçütlerin çok önemli olduğunu vurgulayan Kutlualp, şöyle konuştu 
     ''Başkanımız Aziz Yıldırım'ın her zaman söylediği gibi büyük hedefler tesisleşme ve iyi bir finansal yapıdan geçiyor. UEFA'nın kriterlerine uymazsanız sizi ligden düşürürler. Önemli olan borçlanarak birşeyler yapmak değildir. Kulübün öz kaynaklarını kullanarak kendi gelirleriyle büyümesidir. Yoksa, 100 milyon dolar borçlanın, bir takım yapın sonra borçtan batın. Böyle olmaz'' Şirket hisselerinin halka arzından elde edilecek gelirin yeni yatırımlara harcanacağın hatırlatan Kutlualp, otopark, alışveriş merkezi ve stada yapılacak yatırımlarla kulübün sabit gelirlere sahip olacağını ifade ederek, ''Yapılacak yatırımlar kulübe sürekli gelir getirici yatırımlar olacak. Biz borsadan gelecek geliri para makinasına yatıracağız'' diye konuştu. 
     Kutlualp, sarı-lacivertli kulüp için yaptıkları her yatırımın kalıcı olacağını belirterek, ''Biz anlık ve günlük başarıların taraftarı değiliz'' dedi. 
     Özellikle, geçen sezon kötü bir deneyim yaşadıkları Avrupa kupalarında her katıldığında mutlaka en az çeyrek final ve yarı final oynamış bir bir kulüp olmayı hedeflediklerini ifade eden Kutlualp, şöyle devam etti 
     ''Fenerbahçe, yeni stat yapıyor. Yıldız transferlerle başarılı ve ünlü futbolcuları kadrosuna dahi ediyor. Bütün bunları layık olduğu için yapıyor. Fenerbahçe ayrıcalıklı bir kulüptür. Biz anlık ve günlük başarıların taraftarı değiliz. Bu yıl şampiyon oldunuz. Avrupa'da da başarı elde ettiniz. Ondan sonra 5-10 yıl yoksunuz. Biz bunun hesabını yapmıyoruz. Bizim hesabımız ligimizde elde edeceğimiz şampiyonlukların yanı sıra, Avrupa kupalarında katıldığı her yıl mücadele ettiği grubundan çıkmış, çeyrek final oynamış veya yarı final oynamış bir takım yaratmak istiyoruz.'' Fenerbahçeli yönetici, kulübün kuruluşunun 100. yılının kutlanacağı 2007 yılına dek Avrupa kupalarında final oynamış bir takım olmak istediklerini de anlatarak, sözlerini şöyle tamamladı 
     ''Biz, ligde elde edilen ikinciliği hiçbir zaman başarı saymadık. 
     Gelecek yıl hedefimiz ligde ilk sırada yer almak. Avrupa Şampiyonlar Ligi'nde de başarılı bir yıl geçirmek istiyoruz. Avrupa kupalarında iyi yerlere gelerek, kulübümüzün kuruluşunun 100. yılı olan 2007'ye kadar mutlaka Avrupa'da final oynamış bir takım yaratmak istiyoruz.'' 
     





</TEXT>
</DOC>
