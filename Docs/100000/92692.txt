<DOC>
<DOCNO> 92692 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur05.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya, İstiklal Marşı'nı Tenor Yılmaz'dan dinleyecek 
</HEADLINE>
<TEXT>

     A Milli Futbol Takımı'nın Türk milletine, adeta milli bayram sevinci yaşattığı Dünya Kupası'nda İstiklal Marşı, üçüncülük maçında son kez bir Türk tenor tarafından okunacak. 
     Güney Kore'nin Daegu kentinde 29 Haziran'da oynanacak Dünya Kupası üçüncülük maçında Türk milli marşını, tenor Ömer Yılmaz, Güney Kore orkestrası eşliğinde seslendirecek. 
     Güney Kore Cumhuriyeti yetkililerinin talebi üzerine Kültür Bakanlığı, 29 Haziran'da oynanacak üçüncülük maçından önce İstiklal Marşı'nı okumak üzere, Devlet Opera ve Balesi sanatçısı tenor Ömer Yılmaz'ı bu ülkeye gönderdi. Kültür Bakanı Talay, Ömer Yılmaz'ı Kore'ye hareketinden önce bakanlıktaki makamında kabul ederek, kendisine ve milli takıma başarılar diledi. 
     Talay, Türk milli takımının Dünya Kupası'nda çok büyük bir başarı kazandığını vurgulayarak, ''Bu başarılar, Türk ulusunu gerçekten yüceltti ve hepimizi büyük hedefler ve idealler çerçevesinde kenetledi. Büyük bir mutluluğu ve coşkuyu ulusça paylaştık'' dedi. 
     Baştan beri Koreliler'in Türk milli takımına büyük ilgi göstererek desteklediğini hatırlatan Talay, ''Bizi, hiç kendilerinden ayırmadılar. Kore savaşından gelen o dayanışma ve sevgi bağı, milli maçlarda da Koreliler tarafından bize destek olarak ortaya çıktı. 
     Şimdi kaderin cilvesi, üçüncülük maçını Kore ile yapacağız. Ben bunun çok centilmence ve dostça bir maç olacağına inanıyorum. Tabii ki üçüncü olmak hedefimiz'' diye konuştu. 
     Ünlü tenor Ömer Yılmaz da gerek tribünlerden gerek televizyonlardan milyarlarca insanın izleyeceği böyle bir maçtan önce İstiklal Marşı'nı seslendirmekten büyük bir onur ve gurur duyacağını söyledi. 
     Bugüne kadar birçok uluslararası festivalde sahneye çıktığını, ancak bu heyecanın çok farklı olduğunu ifade eden Yılmaz, ''O anda en güzel söyleme kaygısı, izleniyor olma duygusu çok heyecan verici'' dedi. 
     Yılmaz, herhangi bir hazırlık yapmadığını, yıllardır söylediği marşı bir kez daha söyleyeceğini belirterek, ''İstiklal Marşı için bir hazırlığa gerek yok, biraz yürek istiyor. Yani inanın ki, milli takımda herhangi bir futbolcunun duyduğu heyecanı duyacağım. Hiç böyle bir heyecan duymamıştım'' diye konuştu. 
     Ömer Yılmaz, İstiklal Marşı'nı opera tarzında söylemeyeceğini, izleyiciler de katılacağı için okullarda söylendiği gibi seslendireceğini belirterek, ''Ama tabii ki, kendi şanımızı katacağız o marşa'' dedi. 
     





</TEXT>
</DOC>
