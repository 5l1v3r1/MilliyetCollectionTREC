<DOC>
<DOCNO> 50545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun01.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban mevzilerine yoğun bombardıman... 
</HEADLINE>
<TEXT>

     Amerikan uçakları, sabahın erken saatlerinde, Taliban mevzilerine yoğun bombardımanını yeniden başlattı. 
     Kuzey İttifakı'nın ilerlemesini sağlama çabasıyla birkaç koldan yapılan bombardımanda, kuzeydeki Mezar-ı Şerif kentinin çevresinde bulunan Taliban mevzileri de hedef alındı. 
     Taliban'ın kontrolündeki Bahtar haber ajansı, Amerikan uçaklarının Mezar-ı Şerif'e gece boyunca bomba attığını, kentte can kaybı olmadığını duyurdu. 
     Ajans, başkent Kabil'de de bombaların, kentin güneybatısında bir tepe üzerine kurulu olan Intercontinental Oteli'nin yanında patladığını, buradaki bombardımanda 9 kişinin yaralandığını kaydetti. 
     Bahtar'ın Genel Müdür Yardımcısı Abdülvekil Ömeri, bu sabah Kabil'e yönelik hava akınında bir kamyonetin vurulduğunu, 9 kişinin burada yaralandığını söyledi. 
     Kabil'de 21.30-03.30 saatleri arasında sokağa çıkma yasağı uygulanmasından ötürü vurulan kamyonette bulunanların Taliban milisleri olduğu sanılıyor. 
     Kuzey İttifakı'nın Savunma Bakan Yardımcısı Akikullah Baryalai de, Amerikan uçaklarının, kuzeydeki Talokan kenti yakınında ve Kabil yakınlarındaki cephe hattında bulunan Taliban mevzilerini hedef aldığını bildirdi. 
     İttifak'ın sözcülerinden Nedim Eşref, geceden itibaren bombardımanın çok yoğun olduğunu belirterek, kısa sürede Mezar-ı Şerif'e doğru saldırıya geçmeyi planladıklarını söyledi. Sözcü, bununla birlikte, Taliban'ın toparlanıp, saflarını yeniden güçlendirdiğini de belirtti. 
     Bölgedeki AFP muhabiri, Amerikan savaş uçaklarının Afganistan'ın kuzeydoğusundaki cephede bulunan Taliban mevzilerine bu sabah yüzden fazla bomba attığını bildirdi. 
     Bunun, bir haftadan bu yana Amerikan bombalarına hedef olan Tacikistan sınırı yakınındaki bölgeye yönelik en şiddetli bombardıman olduğu belirtildi. 
     Kuzey İttifakı yetkilisi Kari Kudretullah da, şiddetli çatışmaların sürdüğü kuzeydeki Ak Kupruk bölgesinin bir bölümünü Taliban'ın yeniden ele geçirdiğini belirtti. 
     12 saat süren şiddetli çarpışmalardan sonra Taliban güçlerinin 
     bölgenin doğusunu yeniden ele geçirdiğini belirten Kudretullah, kendilerinin yakında bir karşı saldırı başlatacaklarını söyledi. Kuzey İttifakı'na bağlı güçler stratejik Mezar-ı Şerif kentine ilerleyebilmek için Ak Kupruk bölgesini ele geçirmek istiyorlar. Bu arada, Kabil'in kuzeyinde, Kuzey İttifakı askerlerinin tanklar desteğinde bölgede olası saldırı öncesi tatbikat yaptığı haber veriliyor. 
     






</TEXT>
</DOC>
