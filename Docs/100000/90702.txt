<DOC>
<DOCNO> 90702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun10.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
2 yaşında çocuk 10 gün annesinin cesedi ile yaşadı 
</HEADLINE>
<TEXT>

     Hamile olan annesinin şeker hastalığı ve yüksek tansiyondan kaynaklanan komplikasyonlar sonucu ölmesi üzerine, 2 yaşındaki bir çocuğun 10 gün süreyle annesinin cesediyle evde tek başına yaşadığı belirlendi. 
     ABD'nin Atlanta eyaletinde meydana gelen olayda, adı ''mucize'' anlamına gelen Miracle olan kız çocuğunun, evdeki dolaplarda bulduğu yiyeceklerle karnını doyurmaya çalıştığı ve kimseye haber vermediği ortaya çıktı. 
     Komşuların apartman dairesinden gelen kötü kokulardan şikayet etmesi üzerine kapıyı kırarak daireye giren polisler, küçük çocuğu annesinin yanında ayakta dururken buldular. 
     Vücudu çürüdüğü için ancak parmak izinden kimliği saptanan genç kadının 26 yaşındaki Lawarna Stevenson olduğu belirlendi. 
     Hastaneye kaldırılan Miracle'ın, kötü beslenme ve vücudunun susuz kalmasına karşı tedavi gördükten sonra büyükbabasına teslim edildiği bildirildi. 
     Küçük kızın dolaplarda bulduğu yiyecekleri yediği ve bazı Cola kutularını açarak içmeyi başardığı belirtiliyor. Genç annenin en az 5 gün önce öldüğü uzmanlar tarafından ifade edildi. Ancak komşular, kadını 10 gündür görmediklerini söylerken, posta kutusunda 15 gün önce gelmiş mektuplar bulunduğu saptandı. 
     





</TEXT>
</DOC>
