<DOC>
<DOCNO> 97154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sonspo07.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu'nun Roma'ya transferi salı günü kesinleşecek... 
</HEADLINE>
<TEXT>

     İtalya Birinci Futbol Ligi'nde SS Lazio'da oynayan Alessandro Nesta'yi transfer etmek için Emre Belözoğlu artı 27 milyon euro öneren Inter Milan, son cevabını önümüzdeki salı günü alacak. 
     İtalyan basınında yeralan haberlerde, Lazio Kulübü'nün Nesta için 30 milyon euro ve Cristiano Zanetti'yi şart koştuğu, Inter'in 27 milyon artı Emre'yi önermesi üzerine Roma kulübünün ne yapacağını düşünmeye başladığı ifade edildi. Gazetelerde, Lazio'nun, Inter'in teklifine sıcak bakmamasına rağmen Milano kulübüne Nesta yerine Stam'ı önerdiği kaydedildi. Lazio'nun Hollandalı defans oyuncusu Jaap Stam karşılığında 20 milyon euro ve Emre Belözoğlu'nu istediği iddia ediliyor. 
     Lazio ve Inter'li yöneticilerin önümüzdeki salı günü tekrar biraraya gelecekleri belirtilirken, transfer görüşmelerine de son noktanın konacağı kaydedildi. Inter Kulübü, daha önce yaptığı açıklamada, Zanetti'nin satılamayacak futbolcular arasında olduğunu bildirmişti. 
     Inter'in Teknik Direktörü Hector Cuper'in Nesta yerine Stam'ın transfer edilmesi alternatifine sıcak baktığı, genç futbolcu Emre'yi gözden çıkarabileceği ifade edildi. Cuper, basında yeralan ifadesinde, ''Emre genç ve yetenekli bir futbolcu. Son Dünya Kupası'nda ve Türkiye'de çok büyük şeyler yaptı ama Emre'nin yerine oynatabileceğim aynı değere sahip futbolcularım Dalmat ve Recoba var'' dedi. 
     Öte yandan İtalyan gazetelerinde yeralan transfer haberleri iddialarında, Parma'da oynayan Türk futbolcu Hakan Şükür için İngiliz kulüplerinin tekrar devreye girdiği ve Parmalı yöneticilerle görüşüldüğü belirtildi. 
     





</TEXT>
</DOC>
