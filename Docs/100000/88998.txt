<DOC>
<DOCNO> 88998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun31.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da 3 mahkum açlık grevinde 
</HEADLINE>
<TEXT>

     Belçika'nın Anvers hapishanesinde 3 mahkum, tutukluluk koşullarını protesto etmek için açlık grevine başladı. 
     Hayvan haklarını korumak iddiasındaki ALF Animal Liberation Front isimli örgütün üyesi olan Luc Vermeulen, Erik Hellemans ve Geert Waegemans, şiddet içeren örgüt faaliyetleri nedeniyle tutuklu bulunuyorlar. 
     Belçikalı mahkumlar, bu sabah başlattıkları açlık grevi çerçevesinde, ülkedeki hapishanelerin kötü koşullarına dikkat çekmek istediklerini duyurdular. 
     Eylemciler, hapishanelerde yatak ve hücre sayısından fazla tutuklu bulunmasını, mahkumların haklarına saygı gösterilmemesini, hücre sistemi ile tutukluların izole edilmesini eleştiriyorlar. 
     Uluslararası Hapishaneler Gözlem Merkezi OIP , geçen hafta, bu ülkedeki hapishanelerde yaşam koşullarının son derece kötü olduğunu açıklamıştı. 
     Yıllık raporunda Belçika'ya geniş yer veren OIP, bu ülkedeki hapishanelerde mahkum sayısının, yatak kapasitesini çok aştığını belirtiyor. 
     OIP, ülke hapishanelerinde, 302'si kadın olmak üzere toplam 8 bin 319 mahkum bulunduğunu bildirerek, gözaltı sürelerinin uzatılması, 
     suçlulara ağır cezalar verilmesi ve koşullu tahliye sisteminin bloke olması nedenleriyle hapishanelerde tutuklu ve mahkum sayısının giderek arttığını duyurdu. Belçika hapishanelerinde yüzlerce intihar girişimi olduğu, 2000 yılında 16, 2001 yılında 24 mahkumun intihar ederek öldüğü, bunların sadece resmen açıklanan rakamlar olduğu, hücrelerdeki intihar girişimlerinin gerçek verilerinin bilinmediği, hapishanelerde çok fazla ''şüpheli ölüm vakası'' görüldüğü üzerinde duruluyor. Hapishanelerde mahkumlara çok ağır ve ölçüsüz disiplin cezaları verildiğini de duyuran OIP, hücrelerin köhne ve insanlık dışı yapısından söz ediyor. Belçika'da, toplam yatak ve hücre kapasitesi 8 bine yaklaşan 34 hapishane bulunuyor. 
     





</TEXT>
</DOC>
