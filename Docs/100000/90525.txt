<DOC>
<DOCNO> 90525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sondun28.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI bir gemi dolusu El Kaide teröristinin peşinde 
</HEADLINE>
<TEXT>

     Ağır silahlarla donanımlı terörist El Kaide örgütü üyelerinin, gemiyle Los Angeles'a doğru gelmekte olduğu yolundaki istihbarat üzerine, Amerikan Federal Soruşturma Bürosu FBI bölgedeki ticari gemileri aramaya başladı. 
     The Washington Times gazetesinin haberine göre, FBI, ağır silahlarla yüklü 40 kadar El Kaide teröristinin gemiyle Los Angeles'a doğru yaklaşmakta olduğu istihbaratını aldı. 
     Bölgedeki gemileri araştıran FBI'ın, halen El Kaide teröristlerini taşıyan bir gemi bulamadığı belirtildi. Haberde, geminin, Mayıs ayında Ortadoğu'daki bir limandan ayrıldığı da kaydedildi. 
     Teröristlerin, Los Angeles'a 35 kilometre uzaklıktaki Santa Catalina adası yakınında silahlarıyla birlikte gemiden inmeyi ve Los Angeles'a bir saldırı düzenlemeyi planladıkları sanılıyor. 
     Gazete, Amerikan istihbarat yetkililerine göre, geminin, Mayıs'ın son haftasında hedefine varmasının beklendiğini de yazdı. Ancak bölgeye gelen bütün gemileri araştıran FBI, El Kaide teröristleriyle dolu gemiyi bulamadı. 
     





</TEXT>
</DOC>
