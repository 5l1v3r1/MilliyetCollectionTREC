<DOC>
<DOCNO> 53064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/soneko20.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar fiyatı 2 ay geriye gitti 
</HEADLINE>
<TEXT>

     Serbest piyasada ABD Doları'nın satış fiyatı 2 ay önceki fiyatlara geriledi. 
     İstanbul serbest piyasada 1 milyon 483 bin liraya kadar gerileyen dolar, öğleden sonra tüm bankaların satış kotasyonlarında da 1.5 milyon liranın altını gördü. 
     IMF'den sağlanacak ek kaynakla ilgili beklenti nedeniyle geçen hafta düşüşe geçen dolar, 10 milyar dolarlık ek kaynağın teyiti ile birlikte TL karşısında değer kaybını sürdürüyor. 
     19 Ekim'de 1 milyon 654 bin liraya kadar çıkan dolar, 
     Kapalıçarşı'da halen 1 milyon 483 bin liradan işlem görüyor. 1 ayda dolardaki gerileme, 171 bin lirayı buldu. Bu rakam, 14 Eylül'deki 1 milyon 494 bin liralık fiyat dikkate alındığında, son 2 ayın en iyi dolar satış fiyatını oluşturdu. 
     Dolara paralel olarak Alman markı da değer yitiriyor. 6 gün önce 709 bin liradan alıcı bulan mark, 14 Kasım'da 700 bin liranın altına 
     gerilemişti. Alman markı halen serbest piyasada, 667 bin liraya seviyesinde bulunuyor. Öte yandan, öğleden sonra bankalararası döviz piyasasında bütün bankaların dolar satış kotasyonlarını 1.5 milyon liranın altına çektikleri dikkat çekti. Halen bu piyasada dolar alış kotasyonları 1 milyon 470 bin-1 milyon 482 bin lira, satış kotasyonları 1 milyon 486 bin-1 milyon 495 bin lira arasında seyrediyor. 
     






</TEXT>
</DOC>
