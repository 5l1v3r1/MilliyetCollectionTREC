<DOC>
<DOCNO> 88897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/ekonomi/eko03.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis maaşı için bankalar yarışıyor 
</HEADLINE>
<TEXT>

Bankalar 7 bin çalışanı için 5 trilyonluk maaş ödemesinde bulunan Emniyet Genel Müdürlüğü’yle anlaşma yapmak için rekabete girdi 
     TOLGA ŞARDAN Ankara 

     Türkiye’nin önde gelen kamu ve özel bankaları, devam eden ekonomik kriz sürecinde işlem hacmini artırabilmek amacıyla birbiriyle yarışırken, şimdi de Emniyet Genel Müdürlüğü’nde çalışan personelin maaşlarının ödenmesindeki bankacılık faaliyetleri konusunda rekabet ediyorlar. 
     Emniyet Genel Müdürlüğü’nde görevli yaklaşık 7 bin personelin aylık maaşlarının toplamının 5 trilyona ulaşması, banka yönetimlerinin dikkatini çekti. Emniyet’in bankacılık faaliyetlerini yürüten Vakıfbank’la olan anlaşmasının yılsonunda bitecek olması, yeni anlaşma için harekete geçen bankaların yarışa girmesine neden oldu. 
     
     Personel için şube 
     Halen yıllık 60 trilyonu bulan toplam maaş ödemelerinin cazibesini gözönüne alan banka yönetimleri, önümüzdeki günlerde belirlenecek sonuç için bir yandan kulis yaparak tekliflerini getirirken, bir yandan da promosyon faaliyetlerine ağırlık veriyor. 
     Yapı Kredi Bankası’nın yürüttüğü bankacılık faaliyetlerini beş yıl önce alan Vakıfbank, yeni anlaşma öncesinde Emniyet Genel Müdürlüğü’nde alt yapı çalışmalarını sonuçlandırarak çok sayıdaki ATM’nin yanısıra Genel Müdürlük binasında personel için özel şube açtı. Vakıfbank, bu çalışmaların yanısıra bankacılık faaliyetlerine yönelik anlaşma sağlanması halinde Emniyet’e 900 milyarlık bağış yapmayı teklif etti. 
     
Bağış teklif ettiler      Vakıfbank, Emniyet Müdürlüğü’nün bankacılık anlaşması için 900 milyarlık bağış teklifinde bulunurken, Pamukbank 700 milyar, İş Bankası 600 milyar, Ziraat Bankası ise 300 milyarlık teklif verdi. Son dönemde en çok büyüyen bankalar arasında olması nedeniyle Emniyet üst düzey yöneticilerinin çalışmak istediği Oyakbank ise herhangi bir bağış teklifi vermedi. Emniyet üst yönetimi kısa süre içinde teklifleri değerlendirip önümüzdeki beş yıl için çalışacağı bankayı seçecek. 
     



 EKONOMİ 




















</TEXT>
</DOC>
