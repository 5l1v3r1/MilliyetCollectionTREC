<DOC>
<DOCNO> 59571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/spor/aspo.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
NE MUTLU HALİL’E 
</HEADLINE>
<TEXT>

Milliyet’in geleneksel anketinin 47. yılında büyük ödül Halil Mutlu’nun oldu. Galatasaray, Yılın Takımı, Hagi, Yılın Yabancı Sporcusu seçildi 
Üst üste ikinci kez      TAM 47 yıldır devam eden Geleneksel Yılın Sporcusu Anketi’nde 2000 yılının yarışı sonuçlandı. Milliyet okurları, 1999 yılında olduğu gibi yine Halil Mutlu’yu zirveye taşıdı. Olimpiyat ve Avrupa Şampiyonu haltercimiz, Naim Süleymanoğlu’ndan sonra bu onuru üst üste iki kez yaşayan ilk sporcu oldu. Yılın şeref kürsüsünde Hidayet Türkoğlu ikinci, Hamza Yerlikaya üçüncü, Yıldız Aras dördüncü, Hamide Bıkçın Tosun beşinci, Hüseyin Özkan altıncılığı elde etti. 
     
Lucescu Yılın Yabancı antrenörü      GELENEKSEL ankette Galatasaray, Yılın Takımı seçildi. Galatasaray’ın hocası Mircea Lucescu, Yılın Yabancı Antrenörü, Rumen yıldız Gheorge Hagi, Yılın Yabancı Sporcusu oldu. Yılın Türk Antrenörü ödülüne Efes Pilsen coachu Ergin Ataman, Dünya’da Yılın Sporcusu ödülüne de Brezilyalı futbolcu Rivaldo layık görüldü. Milliyet Spor Servisi çalışanlarının oyları ile belirlenen klasmanlarda ise Onur Ödülü, Fatih Terim’e, Namık Sevik Ödülü de Nezih Alkış’a verildi. 
     
Bu şeref onların      Milliyet'in görüşü 
     Hayır, bu bir performans sıralaması değil... Öyle olsaydı gereksiz olurdu... Çünkü performans yarışmayla ölçülebilen bir şeydir ve ödülü zaten olimpiyat madalyası ya da kupa olarak size anında teslim edilir. 
     Hayır, bu bir yetenek yarışması da değil... Öyle olsaydı en yeteneklilerin sergilendiği spor alanlarında yetenekler başarıya dönüşür ve kanıtlanırdı. 
     Bu eşsiz bir onur yarışı... 
     Milliyet’in 20. yüzyılda başlatıp, milenyuma aktardığı sevgiyle, ilgiyle, sonsuz istek ve destekle geliştirip, topluma kazandırdığı "Yılın Sporcusu" anketi sporun tüm alanlarında başarı sağlamış, kendini kanıtlamış şampiyonların, spor adamlarının ve antrenörlerin taç giydiği bir onur yarışması. 
     Türk halkının spor sevgisi ve şaşmaz sağduyusuyla çağın tüm olanaklarından yararlanarak tercihini sunduğu bu anket olimpiyat kürsülerinden, Avrupa şampiyonalarından, pistlerden, sahalardan, pota altlarından, Dünya’nın dört bir yanında kanıtlanmış başarılardan ve onların onur sahibi sporcularından üretilmiş bir sonucu sergiliyor. Faksla, gazetedeki kuponla ortaya çıkan oylar en geniş seçim iradesini ve aktarılmış tercihleri içeriyor. 
     Ölümsüz ustamız Namık Sevik’in kurduğu, ideallerini kuşaktan kuşağa miras olarak bıraktığı bu büyük ankette bu yıl da ortaya çıkan sonuç hiç kimsenin itiraz edemeyeceği, herkesin ayağa kalkarak saygı ve hayranlık duyacağı bir sonuçtur. Halil Mutlu’lar, Hidayet’ler, Hamza’lar, Yıldız’lar, Hamide’ler ve Hüseyin’ler elbette şampiyon olmanın yanı sıra halkın verdiği taçla da onurlandılar. Gurbete çıkan futbolcumuz Hakan Şükür, kalelerin en iyi Türk’ü Rüştü, UEFA Kupası’na ve Süper Kupa’ya el koyan ve Türk insanının başını daha da dik tutmasına güç veren Galatasaray, Milli Takım, bu anketin onur doruklarında halkımızı selamlıyorlar... Hagi ve Taffarel de öyle. Lucescu, Lee ve Lavrov, Türkiye’de boşuna çalışmadıklarını herhalde halkın bu yüksek takdiriyle anlamış oluyorlar. Fatih Terim, anketimizin onur doruğunda yeniden alıştığı bir yerde duruyor. Efes’in genç hocası Ergin Ataman, Mustafa Denizli ve Ömer Kaner de öyle. 
     Namık Sevik ve idealleri... Böyle bir paragraf açarsanız içine mutlaka Nezih Alkış adını da koymak durumundasınız. Evet, 41 yılı geride bırakmış, ama asla yorulmamış ve tüm genç meslektaşlarına örnek olmuş Nezih Alkış bu yıl büyük ustasının ödülüyle onurlanıyor. 
     Onlara saygı duyuyoruz. Sevgilerimizi sunuyoruz. 
     Tıpkı Türk halkı gibi. 
     
Onur ödülü FATİH TERİM      Milliyet Spor Servisi Geleneksel Yılın Sporcusu Anketi'nin 47. yıl adaylarını açıklarken, Yılın Türk Antrenörü seçiminde Galatasaray'a üst üste dört kez lig şampiyonluğu kazandıran, Galatasaray'ı Avrupa'ya tanıtan, UEFA Kupası'nın Türkiye'ye ilk kez getirilişini sağlayan Teknik Direktör Fatih Terim'in adına yer vermemişti. Anket kapsamında çeşitli kategorilerde yılın en başarılı sporcu, antrenör ve spor adamlarını belirleyen okurlarımız, başlangıçta Fatih Terim'in bu yokluğunu yadırgamıştı. Telefon ve fakslarla bize ulaşan "Fatih Terim neden yok " sorusunu soran okuyucularımıza Fatih Terim'in özellikle aday yapılmadığını, Fatih Terim adının bilinçli olarak seçim kapsamı dışında tutulduğunu söyledik. Sonucu beklemelerini istedik. Sonra da onur ödülünün sahibini kendi yazarlarımız, muhabirlerimiz ve foto muhabirlerimizle birlikte saptadık. Ve onur doruğuna, rekor doruklarındaki, altın doruklarındaki Teknik Direktör Fatih Terim'i çıkardık. Futbola adadığı yaşamını, örnek alınacak çalışma biçimi, ilkeleri, sistem haline getirdiği oyun planı, peş peşe kazandığı şampiyonluklar ve sürekli başarılarla zenginleştiren, kıskanılacak, örnek alınacak, saygı duyulacak Fatih Terim'i bir başka köşede taçlandırdık. Bu ödül dev ankette Fatih Terim'in olağanüstünlüğünün tarifidir. Bu ödül Fatih Terim'in kendini ve takımını Avrupa'ya tanıtışının, kendine yeni ufuklar açışının özetidir. Bu ödül Fatih Terim'in dev anketteki altın yaşamını simgeleyen ödüldür. 
     
Namık Sevik Ödülü Nezih Alkış      Milliyet Spor Servisi mensuplarının oyları ile belirlenen 9. Namık Sevik Ödülü'nü Hürriyet Gazetesi Spor Müdürü Nezih Alkış aldı. Büyük usta Namık Sevik adına konulan özel ödülün sahibi Nezih Alkış'ın spor yazarlığına büyük katkıları oldu. Alkış, merhum Namık Sevik'in vefatından sonra onun görevini üstlendi. Uzun süre Milliyet Spor Müdürlüğü yaptı. Milliyet ve Hürriyet gazetelerinde başarıyla yapmış olduğu hizmetlerle kendinden sonraki kuşaklara yol gösterdi. Düşünceleri, spor gazeteciliğine verdiği büyük önem, liderlik kişiliği ile hep dorukta kaldı. 2000 yılında meslek yaşamında 41 yaşını dolduran Nezih Alkış, Namık Sevik gibi TSYD Genel Başkanlığı görevinde de bulundu. İşte bu devamlılık, spora ve spor yazarlığına olan engin katkı Nezih Alkış'ı Geleneksel Yılın Sporcusu Anketimiz'in 47. yılında 9. Namık Sevik Ödülü ile buluşturdu. 
     
Yılın Türk Futbolcusu      HAKAN ŞÜKÜR İnter 
     Geleneksel Ankette ilk kez 43. yılda gündeme gelen Yılın Türk Futbolcusu seçimini 47. yılda da Hakan Şükür kazandı. Peş peşe beşinci kez Yılın Türk Futbolcusu olan Hakan Şükür, altı defa Yılın Sporcusu seçilerek muhteşem rekorun sahibi olan Naim Süleymanoğlu'ndan sonra en çok zirveye çıkan sporcu oldu. Yılın Türk Futbolcusu Şeref Kürsüsü şöyle oluştu. Rüçtü Rençber Fenerbahçe , Okan Buruk Galatasaray , Alpay Özalan Aston Villa , Bülent Korkmaz Galatasaray 
     
Yılın Yabancı Sporcusu      1 - Gheorge HAGİ Futbol - Galatasaray 
     2 - Claudio TAFFAREL Futbol - Galatasaray 
     3 - İrina İLTCHENKO Voleybol - Eczacıbaşı 
     
Dünyada Yılın Sporcusu      1 - RİVALDO Futbol - Brezilya 
     2 - Marion JONES Atletizm - ABD 
     3 - K.KENTERİS Atletizm - Yunanistan 
     
Yılın Takımı      1 - Galatasaray Futbol Takımı 
     2 - A Milli Futbol Takımı 
     3 - Efes Pilsen Basketbol Takımı 
     
Yılın Yabancı Antrenörü      1 - Mircea LUCESCU Galatasasay Teknik Direktörü 
     2 - H.Y.O.Joo LEE Tekvando Milli Takım Antrenörü 
     3 - Arten LAVROV Boks Milli Takım Antrenörü 
     
Yılın Türk Antrenörü      1 - Ergin ATAMAN Efes Pilsen Basketbol Takımı Coachu 
     2 - Mustafa DENİZLİ Fenerbahçe Teknik Direktörü 
     3 - Ömer KANER Polonya Pogon Futbol Takımı Antrenörü 
     
Yılın Türk Futbolcusu      1 - HAKAN ŞÜKÜR İnter 
     2 - Rüştü RENÇBER Fenerbahçe 
     3 - Okan BURUK Galatasaray 
     4 - Alpay ÖZALAN Aston Villa 
     5 - Bülent KORKMAZ Galatasaray 
     


 SPOR 





















</TEXT>
</DOC>
