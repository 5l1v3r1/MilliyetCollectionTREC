<DOC>
<DOCNO> 99354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun33.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım operasyonlarında bir örgüt üyesi daha yakalandı. 
</HEADLINE>
<TEXT>

     Yunan polisinin, 17 Kasım terör örgütünü hedef alan operasyonları çerçevesinde bir örgüt üyesini daha yakaladığı bildirildi. 
     Yunan televizyonları, ''Aris'' kod adlı Sotiris Kondilis'in bugün Atina'da yakalandığını duyurdular. 
     Polisin resmi açıklamayı yarın yapmasının beklendiğini belirten televizyonlar, Kondilis'in adının, daha önce yakalanan örgüt üyelerinin ifadelerinde sık sık geçtiğini kaydettiler. 
     Bu arada, Yunan basını, yakalanan 15. örgüt üyesi olan Kondilis'in, halen hastanede tedavi gören Savas Ksiros ve firardaki ''Lukas'' kod adlı Dimitris Kufodinas ile birlikte, aralarında Türkiye'nin Atina Büyükelçiliği Basın Ataşesi Çetin Görgü'nün 1991, Büyükelçilik Müsteşarı Haluk Sipahioğlu'nun 1994'te şehit edilmeleri dahil birçok cinayete katıldığını öne sürmüştü. 
     Gazeteler, Kondilis'in, örgüte 1987 yılından sonra katılan ''Tetikçiler'' grubunun üyesi olduğunu da iddia etmişlerdi. 
     





</TEXT>
</DOC>
