<DOC>
<DOCNO> 67766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/yasam/yas03.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Onun hediyesi ölüm’ oldu... 
</HEADLINE>
<TEXT>

Sevgililer Günü’nde sevgilisiyle buluşmaya giden Mehmet Emin’in elinde gül değil tabanca vardı. Önce, Yeşim’i sonra kendini vurdu... 
     ŞAHİSMAİL GEZİCİ Elazığ DHA 

     Keşke hayat Mehmet Emin’in bir gece önce televizyonda seyrettiği reklam filmleri gibi olsaydı. Keşke o da sakladığı elinde silah yerine bir demet gül tutuyor olsaydı, aniden sevgilisinin yüzüne doğru uzatıverseydi. Keşke ona dünyanın en sert cümlesini alıştırmadan söylemeseydi "Seni sevmiyorum". 
     
     Kalbini kazanacaktı ama... 
     Mehmet Emin Bacaksız 22 , dün, Sevgililer Günü’nde, önce sevgilisi Yeşim Doğan’ı 20 , sonra da kendisini öldürdü.. Ankara’da askerlik görevini yapan Mehmet Emin, bir süredir hava değişimi gerekçesiyle memleketi Elazığ’daydı. Dün sabah Yeşim’i Bosna Hersek Caddesi’ndeki üst geçidin altına çağırdı. Askerdeyken kendisini ihmal ettiğini düşündüğü, mektuplarına cevap alamadığı, oysa bir zamanlar birlikte evlilik planları yaptığı Yeşim’in kalbini yeniden kazanmak için Sevgililer Günü iyi bir zamanlamaydı Mehmet Emin’e göre. Zaman nicedir genç adamın aleyhine işliyordu. O askerdeyken, Yeşim’i yeni kararlar almıştı. Onları birbirine bağlayan köprünün altından çok sular akmıştı. 
     
     Her yerde o cümle vardı... 
     Ve Yeşim üst geçidin altında kararını açıkladı. Ayrılmak istiyordu. Mehmet Emin dokunmaya kıyamadığı kolundan kavrayıp onu kendisine çekti. Bedenini çekebildi ama ruhu elinden kaçıyordu. Ve o cümleyi duydu "Artık seni sevmiyorum". 
     Vitrinlerde Yeşim’in kendisini sevdiği yazılıydı bugün. Ruhsatsız silahını çekti ve başına ve göğsüne ateş ederek Yeşim’i susturdu. Sonra silahı kendi şakağına dayadı ve tetiği çekti. Yoğun bakımda Yeşim’siz geçirdiği ve farkında bile olmadığı zaman çabuk geçti ve Mehmet Emin de öldü. 
     



 YAŞAM 


















</TEXT>
</DOC>
