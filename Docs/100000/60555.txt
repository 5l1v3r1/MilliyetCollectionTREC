<DOC>
<DOCNO> 60555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sondun12.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kopya koyun Dolly'de atardamar iltihabı... 
</HEADLINE>
<TEXT>

     Dünyada ilk kopyalanan koyun Dolly'nin, genç yaşta arterite yakalandığı bildirildi. 
     Sol arka ayağında arterit atardamar iltihabı saptanan Dolly'nin hastalığına, kopyalama sırasında meydana gelen genetik hasarın neden olduğu sanılıyor. 
     Dolly'nin arteritinin, kopyalama ile ilgili tartışmalara yeni bir boyut kazandıracağı düşünülüyor. 
     Dolly'nin kopyalandığı, İskoçya'nın Edinburg kentindeki Roslin Enstitüsü bilim adamı Ian Wilmut, biyoteknik laboratuvarlarına çağrıda bulunarak, kopyalama deneyleri ile ilgili ellerindeki bilgileri diğer laboratuvarlar ile paylaşmalarını önerdi. 
     Uzmanlar, arterit gibi ileri yaşlarda görülen hastalıkların kopyalanan hayvanlarda genç yaşta görülmesinin, üzerinde önemle durulacak bir konu olduğunu kaydediyor. 
     Şimdiye kadar, kopyalanan bazı hayvanların doğum sırasında beklenmedik bir şekilde öldükleri biliniyor ve ölüm nedeni araştırılıyordu. 
     
     Milyarlarca dolarlık organ pazarı 
     Geçen günlerde, organları insanlara nakledilebilecek şekilde kopyalanan domuzların, organ naklinde kullanılabileceği açıklandı ve konu tartışmalara yol açtı. 
     İnsana nakledilebilecek organlara sahip domuzları kopyalayan 2 firmanın, milyarlarca dolarlık organ pazarını düşlediklerine değinen bazı Amerikan uzmanlar, ileride bu konunun gerçek olacağına inandıklarını belirtiyorlar. 
     Bazı bilim adamları ise insan kopyalamanın embriyo düzeyinde gerçekleştirilebileceğini ve böylece kök hücre kullanımına kaynak yaratılabileceğini düşünüyor. 
     






</TEXT>
</DOC>
