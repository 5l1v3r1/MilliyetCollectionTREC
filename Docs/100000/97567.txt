<DOC>
<DOCNO> 97567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur19.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kafayı çekince evleri karıştırdı, bedelini canıyla ödedi... 
</HEADLINE>
<TEXT>

     Eskişehir'de alkol aldıktan sonra yanlışlıkla daha önce kiracı olarak oturduğu eve giden ve evin yeni sahipleriyle kavga eden bir kişi öldü. 
     Alınan bilgiye göre, daha önce kiracı olarak oturduğu Ertuğrulgazi Mahallesi Tunçbilek Sokak'taki eve alkollü olarak giden Esat Arlıel 52 , kapıyı açık görünce içeri girdi. 
     Bu sırada ev sahibi İbrahim Kurt, Esat Arlıel'i görünce aralarında kavga çıktı. Kavgaya, Kurt'un komşusu Nazif Karabakan da karıştı. 
     Polisin müdahalesiyle önlenen kavgadan sonra taraflar karakola götürüldü. Karakolda kendini iyi hissetmediğini belirten Arlıel, alkol raporu için Devlet Hastanesi'ne götürülüp tekrar karakola getirildi. 
     Bu arada rahatsızlanan Arlıel, SSK Hastanesi'ne götürülürken yolda öldü. 
     Arlıel'in yapılan otopsisinde kafa travmasına bağlı beyin kanaması sonucu öldüğü belirlenirken, Kurt ve Karabakan, çıkarıldıkları mahkemece tutuklandı. 
     





</TEXT>
</DOC>
