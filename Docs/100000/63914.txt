<DOC>
<DOCNO> 63914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/spor/ytan.html </URL>
<DATE> 2002/01/24/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Beşer beşer eriyor 
</HEADLINE>
<TEXT>

     Üç gün önce kendi evinde 5 - 0’lık bir hezimetin, toplumsal şiddetin ve tribün anarşisinin ruhsal travmasından kurtulamayan Trabzonspor’un, ilk yarıdaki hal - i pür melalini anlatmaya kelimelerin gücü yetmez. Victor Hugo sağ olsaydı ve dün Trabzonspor’u izleseydi, ünlü romanı "Sefiller" i değil de, "Sürüngeler" i yazardı. 
     Ayakların tutmadığı, beyinlerin hükmetmediği, ruhsal ve bedensel olarak başka başka mekanlarda dolaşan, korkunun egemen olduğu bir Trabzonspor izledik dün. Üretmeyen, koşmayan, boğuşmayan, kimliğini inkar eden ve de sorumluluk üstlenmeyen bir Trabzonspor. 
     Müsabakanın hemen başında bir kalecinin altı pas çizgisinin üzerinden yumrukladığı top ceza sahasının içine düşerse ve de o da gol olursa, ruhen çökersiniz... Trabzonspor’un Sambacıları’nın en iyisi Marco Aurelio beş top kaybı ile Gaziantep’in ataklarının başlamasına sebep olur ve akınlar üç golle sonuçlanır, ikisini de kaleci kurtarırsa, mağlubiyet kaçınılmaz olur. Nitekim öyle de oldu. Dahası, bir defans kurgusu düşünün, tek bir pozisyonda beş kişi peş peşe beş ayrı hata yaparsa, elbette golü yer ve ilk yarım saatte dörtlük olurdun. Öyle de oldu. 
     Gaziantep, dört farklı skora Trabzon defansındaki bireysel hataların çokluğu ve takım halinde ilk yarıdaki yetersizliği ile ulaştı... Ev sahibi takımın skoru koruma hevesi, Trabzonspor’un ikinci yarıda dirilmesine sebep oldu. Trabzonspor Teknik Direktörü Brigel oyuna geç müdahale etti... Erol Ersoy’un mükemmel yönettiği maçta beş farka karşılık, Trabzonspor’un biri çizgiden çıkartılan beş pozisyonu var. Bordo - Mavililer’in, Antep’ten puan çıkarması bile sıradanlığını ortadan kaldıramazdı. 
     SONUÇ... Özkan Sümer, başkanlık koltuğuna oturduğundan bu yana yanıp tutuştuğu, ancak bir türlü hayata geçiremediği bir sistem, yani "hem başkanlık, hem de teknik direktörlük" Trabzonspor’un tek kurtuluş yoludur... Sümer sahaya, yumruk havaya 
     



 SPOR 


























</TEXT>
</DOC>
