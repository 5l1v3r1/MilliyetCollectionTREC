<DOC>
<DOCNO> 92777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/spor/spo08.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
"Yüreğimizi koyduk" 
</HEADLINE>
<TEXT>

Güney Kore Teknik Direktörü Guus Hiddink, üçüncülüğü iki takımın da hak ettiğini söyledi. Hollandalı hoca, "Ancak seyirci desteğimizi kullanmak istiyoruz" dedi 
     MEHMET DEMİRCAN 

     "İyi tanıyorum" 
     MİLLİ Takımımız’ın bugünkü rakibi Güney Kore’nin teknik direktörü Guus Hiddink, iki ülkenin de üçüncülüğü hak ettiğini söyledi. Hollandalı çalıştırıcı, "İki takım da başarıya aç ve iki ülke milli takımı da yüreğini ortaya koydu. Ama futbolda bir taraf kazanıyor. Seyirci desteğimizle en azından üçüncülüğü elde etmek istiyoruz" diye konuştu. Fenerbahçe’de de görev yapan Hiddink, Türk futbolunu ve futbolcularını çok iyi tanıdığını da ekledi. 
     
     "Hakan’a şaşırdım" 
     HİDDİNK, Türk oyuncuların kolay pes etmeyen bir yapıya sahip olduklarını vurguladı ve devam etti "Türkler bu turnuvada gösterdiği futbol performansıyla Dünya’ya yeteneklerini kanıtladılar. Türk futbolu, 2004 ve 2006’da daha büyük başarılara imza atacaktır. Türkiye’de çalıştığım için kendimi şanslı hissediyorum. En çok dikkatimi çeken isim Hasan Şaş oldu. En çok şaşırdığım ise Hakan Şükür gibi oyuncunun gol atamaması." 
     
Kore’de üç eksik      GÜNEY Kore’de, üçüncülük maçı öncesi sakatlıklar sorun yaratırken, orta sahanın etkili ismi Kim Nam Il’in, Milli Takımımız’a karşı forma giyemeyeceği açıklandı. Defans oyuncusu Choi Jin Cheol ile tecrübeli golcü Hwang Sun Hong’un da sakatlıkları nedeniyle oynamalarının çok zor olduğu ifade edildi. 
     KUPADAKİ son maçları öncesi ev sahibi Koreliler, büyük bir kutlama şöleni hazırlıyor. Takımlarına turnuva boyunca verdikleri müthiş destekle dikkatleri çeken Koreli taraftarlar, Daegu Stadı’nı bayram yerine çevirecek. Öte yandan Koreli belediye yetkilileri de maç öncesi üç bin adet Türk bayrağı dağıtacak. 
     



 SPOR 


































</TEXT>
</DOC>
