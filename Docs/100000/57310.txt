<DOC>
<DOCNO> 57310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/spor/spo03.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşilde sorun var 
</HEADLINE>
<TEXT>

Galatasaray yönetiminin Fatih Terim operasyonunu, ünlü hocanın evinde geçen transfer pazarlığını, Halil Özer’in kaleminden en ince ayrıntısına kadar açıklıyoruz 
     Galatasaray yönetiminin "fiyasko" ile sonuçlanan "Terim operasyonu"nun perde arkasında, tecrübeli hocanın "kariyer kaygısı" olduğu ortaya çıktı. Sabah saatlerine kadar süren görüşmenin imza aşamasından dönmesiyle Sarı - Kırmızılı yönetim "Terim defterini süresiz" kapatmaya karar verirken, yeni hoca adayını da Roma’nın hocası Capello olarak belirledi. İşte Tarabya’daki villada "Kutup soğukları" yaşatan görüşmenin detayları 
     Teknik Direktör Lucescu’nun fırtınalar koparan basın toplantısının ertesi günü, Fatih Altaylı, Mete Razlıklı’yı arayarak, "Git hocanın savunmasını iste. Söylediği sözlerin hesabını versin. Ayrıca istifa edeceğine yönelik söylentiler dolaşıyor" der. Altaylı, ardından Başkan Mehmet Cansun ile görüşür ve "Tedbir alalım, bu adam gidebilir. Şu anda Fatih Terim var. Onunla konuşalım" diye fikrini ortaya atar. Ancak Cansun, "İyi olur ama Fatih ile ben konuşamam" yanıtını verir. Bunun üzerine Fatih Altaylı, "O zaman Eren Talu görüşsün, en iyi arkadaşı" diyerek operasyonun düğmesine basar. 
     
     Devreye Talu girer 
     Altaylı, Antalya’da bulunan Eren Talu’ya durumu bildirip "Hoca ile konuş. Niyeti varsa, ışığı yaksın, gidelim" ifadesini kullanır. Talu, hemen telefona sarılıp, İstanbul’daki Fatih Terim’e konuyu açar ve olumlu yanıt alır. Ardından garantiye almak amacıyla Özer Saracoğlu devreye sokulur. Terim ile konuşan Saracoğlu da "Hocam Lucescu’yu kovarsak gelirim mi demek istiyorsun " sorusunu sorunca, "Ne demekse o demek işte...öyanıtını alır. Altaylı bu detayları öğrendikten sonra bizzat konuştuğu Terim’den "Bunları yüz yüze görüşelim" cevabını alır ve hemen sözleşme hazırlanır. Bu arada Lucescu’nun ipi çekilir, Başkan Mehmet Cansun, Terim’in evine gönderilir. Cansun gece 12.00’de Altaylı’ya arayarak, "Yeşilde sorun var, gel" diyerek telefonu kapatır. Fatih Altaylı parasal bir problem olduğunu düşünüp, soluğu Tarabya’da alır. 
     
     Şok eden sözler 
     Terim dostlarını ayrı bir odaya çağırır ve Milan’dan aldığı parayı hatırlatır. Araya giren Altaylı, "Galliani’yi hemen arar, tazminat sorununu çözeriz" deyince, Fatih Terim, "Gerek yok, bu işi menajerim de halleder. Ancak şu anda değişiklik çok iyi olmaz" karşılığını verir ve evde buz gibi bir hava eser. Tecrübeli hoca ardından, "Bursa maçında Fener kaybederse fark yedi puan olur. Ben bu takımda kimseyi tanımıyorum. Adapte olmam bir - iki ayı bulur. İşler ters giderse hepimiz zor durumda kalırız. Bu büyük bir tehlike. Kariyerim söz konusu" ifadelerini kullanınca Altaylı, "Biz şampiyonluk değil, senin gelmeni istiyoruz" der. Ancak Terim kararından dönmez. 
     Duruma sinirlenen Fatih Altaylı, "Şimdi insanlara ne diyeceğiz. Basın kapıda, taraftar haber bekliyor. Bunları gündüz niye söylemedin. Herkese rezil olduk. Ben dışarı çıkıp her şeyi anlatıyorum" karşılığını verince araya giren Mehmet Cansun, Altaylı’yı sakinleştirir. Bu gelişmenin ardından Fatih Terim ile dostlarının arası açılır. 
     
Galatasaray günlüğü      Hakan iddiası 
     İTALYAN basını, Hakan Şükür’ün en geç sezon sonunda Galatasaray’a döneceğini iddia etti. Galatasaray’ın, Hakan Şükür’ün halen kadro dışı kaldığı Inter’e bu transfer için Hasan Saş’ı önerebileceğini yazan gazeteler, ara transferde, Milano kulübünün buna sıcak baktığını kaydetti. Corriere dello Sport ve Tutto Sport’ta yer alan haberlerde ayrıca "30 Haziran 2002’de sözleşmesi bitecek Hakan Ünsal için Lazio ve Roma hazır bekliyorlar" denildi. 
     
     Kerem sakatlandı 
     SARI - Kırmızılı ekibin genç file bekçisi Kerem, sol dizindeki sakatlığı nedeniyle dün sabahki antrenmana katılmadı ve Kocaelispor maçının kadrosundan çıkarıldı. Kerem’in yerine üçüncü kaleci Mehmet Bölükbaşı kadroya dahil edildi. Galatasaray, dün yaptığı çalışmayla Kocaelispor maçının hazırlıklarını sürdürdü. Bu arada Sarı - Kırmızılı takımın gelecek sezon için Samsunsporlu Mehmet Yılmaz ile anlaştığı belirtildi. 
     
     Manchester’ın Hakan Ünsal’ı 
     HAKAN Ünsal’ın kulübüyle yeni sözleşme konusundaki çekişmesi PAF Takımı "mahkumiyeti" ile sonuçlanırken, benzer bir olayı Manchester United ile yaşayan İngiliz futbolunun prensi David Beckham’ın cezası "yedek kulübesi" oldu. Kulübüyle yeni kontrat konusunda anlaşmazlığa düşen dünyanın en çok kazanan ayağı Beckham, teknik direktör Alex Ferguson tarafından üst üste üçüncü maçta da yedek kulübesine "çakılınca" isyan etti. 
     
Avrupa kapıda      GALATASARAY’DAN sezon sonunda ayrılmak isteyen Hakan Ünsal için Avrupa’nın birçok ünlü kulübü devreye girdi. İtalya’dan Lazio, Fransa’dan Paris St.Germain ve Nantes, İngiltere’den de Newcastle ile Blackburn, bu transferin gerçekleşmesi için Sarı - Kırmızılı kulüple temasa geçti. 
     
Sergen müjdesi      GALATASARAY’DA uzun süredir sağ dizindeki problem nedeniyle büyük sıkıntı yaşayan ve Ankaragücü maçında forma giyemeyen Sergen’in düzeldiği açıklandı. Genç yıldız, Lucescu görev verirse Kocaelispor maçında forma giyebilecek. Bu arada Pepsi sponsorluğunda Kanal D’de yayınlanan 3. Devre Spor Programı’nın her ay yapılan "Ayın Futbolcusu" yarışmasında birinci olan Sergen dün ödülünü aldı. 
     
     Tercümede eksik bile çıktı 
Lucescu’nun mumu söndü      GALATASARAYLI yöneticilerin tercüme hatası bahanesiyle geçiştirdikleri Lucescu krizinde gerçek ortaya çıktı. Rumen hocanın basın toplantısını yeniden dinleyen Galatasaray Lisesi mezunu yeminli tercüman Cem Muhtaroğlu, lucescu’nun demedim dediği sözleri, Turgay Vardar’ın sansür ederek medyaya aktardığını belirledi. Vardar, Lucescu’nun yönetimin kararını onaylamadığını belirtirken yaptığı "Futbol gibi başarı temeline dayanan bir spor etkinliğini bilmeyenler pek çok sorun yaratabilirler" yorumunu yumuşattı. 
     LUCESCU’nun yönetimin tepkisini geçen maddi konularla ilgili tam yorumu ise şöyle "Oyuncuların içinde bulunduğu maddi durum fevkalade değil. Bu takımın geçen yıl 100 milyon doların üzerinde borcunun olmasından bu oyuncular sorumlu değil. Bu oyuncular, elde ettikleri uluslararası başarılarla bu borcun ödenmesine katkıda bulunuyorlar." Bu arada Rumen hocanın yönetimin kendisine önereceği iki yıllık teklifi kabul etmeyeceği ve yakın çevresine sezon sonunda Galatasaray’dan ayrılacağını söylediği öğrenildi. 
     



 SPOR 





















</TEXT>
</DOC>
