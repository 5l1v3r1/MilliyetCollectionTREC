<DOC>
<DOCNO> 52016 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/yasam/yas04.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Şeytanın bile aklına gelmez 
</HEADLINE>
<TEXT>
Cherokee ile müthiş soygun 
Kiraladığı Cherokee ile çilingiri kandırıp arkadaşının evine giren ve ne varsa götüren genç, yakalandı 
     MURAT EĞİLMEZ İzmir DHA 

     İzmir’in Bornova ilçesinde ekonomik kriz yüzünden bunalıma giren üniversite öğrencisi Buğra Yüzbaşıoğlu, kiraladığı Cherokee ciple Almanya’da gurbetçi olan arkadaşının evini soydu. 
     Bilgisayar teknisyeni olan ve aynı zamanda Açıköğretim Fakültesi İşletme Bölümü üçüncü sınıfta okuyan Yüzbaşıoğlu 21 , geçim sıkıntısına düşünce bir plan yaptı. 
     
     Çilingir şüphelenmedi 
     Renta Car’dan günlüğü 80 milyon liraya Cherokee cipi kiralayan Yüzbaşıoğlu, Almanya’da çalışan "Hakan" adlı arkadaşının evini soyabilmek için önce çilingire gitti. Anahtarlarını çaldırdığını söyleyen Yüzbaşıoğlu, altındaki lüks ciple çilingiri kolayca ikna etti. Kendi evine götürüyormuş gibi yanına aldığı çilingiri, arkadaşına ait apartman dairesine götüren Yüzbaşıoğlu, kapıyı açtırarak kilidi değiştirtti. Üzerinde para olmadığını söylediği çilingire cipin ruhsatını veren Yüzbaşıoğlu, evdeki müzik seti, Sony kamera, iki bilgisayar, gitar ve yükte hafif, pahada ağır ne varsa cipe yükledi. Eşyayı çıkarırken gören komşuyu da kuşkulandırmamak için evin anahtarlarını veren Yüzbaşıoğlu, "Arkadaşım anahtarlarını değiştirmemi istemişti. Nişanlısı gelecek. Geldiğinde anahtarları verirsiniz" diyerek ayrıldı. 
     
     Eşya spotçulardan toplandı 
     Yüzbaşıoğlu, çaldığı eşyayı spotçularda piyasa değerinin altında satarken, kısa süre sonra soyduğu arkadaşının nişanlısı Seçil Sözgen eve gitti. Kilidin değiştiğini fark edip komşudan aldığı yeni anahtarla kapıyı açan Sözgen, evin soyulduğunu anlayınca polise başvurdu. Polis, Yüzbaşıoğlu’nu yakaladı. Satılan eşya spotçulardan toplanırken, Yüzbaşıoğlu ifadesinde, "Maddi sıkıntı içindeydim. Tek çıkar yol olarak bu işi yapmaya karar verdim. Pişmanım" dedi. 
     



 YAŞAM 


















</TEXT>
</DOC>
