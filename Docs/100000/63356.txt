<DOC>
<DOCNO> 63356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/spor/spo01.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BEŞ, BEŞ BEŞİKTAŞ 0-5 
</HEADLINE>
<TEXT>

Siyah-Beyazlı takım yedi maçlık galibiyet serisini sürdürmek için geldiği Trabzonspor deplasmanından, tarihi bir sonuçla ayrıldı 
     ZİRVE mücadelesindeki iddiasını sürdüren Kara Kartal, Trabzonspor’un başlardaki ataklarını eritip, 18. dakikada Tümer’in enfes frikiğiyle öne geçti. Siyah - Beyazlı ekip, 49’da Ahmet Dursun’un röveşatası ile skoru 2-0 yaptı. Trabzonspor şoktan kurtulmaya çalışırken, 58’de defansın hatasını iyi değerlendiren İlhan Mansız farkı üçe çıkardı. Beşiktaş’ın gol yağmuruna 81. dakikada penaltı atışıyla Ronaldo katılırken, Khlestov’un 83’deki vuruşu son golü getirdi. Bu dakikadan sonra çıkan olaylar nedeniyle maç tatil edildi. 
     
     Dakika dakika maç 
     DAK 4 Aurelio'nun pasıyla topla ceza ala içine giren Hami sol çaprazdan sert vurdu. Kaleci Asper topu yatarak bloke etti. 
     DAK 11 İlhan önce rakibini çalımladı, sonra çok sert vurdu. Meşin yuvarlak üstten dışarı gitti. 
     DAK 18 Ahmet Dursun'un düşürülmesi ile kazanılan frikik atışını Tümer kullandı. Mükemmel bir vuruşla topu ağlara gönderdi. 0 - 1 
     DAK 20 Ahmet Dursun'un aşırtma pasıyla ceza alanına giren İlhan, topu kaleci Metin'e kaptırınca, pozisyondan sonuç çıkmadı. 
     DAK 29 Hami ceza alanına doldurdu. Defanstan dönen topa gerilerden gelen Hasan çok sert vurdu. Kaleci Asper iki hamlede pozisyonu önledi. 
     DAK 44. Sommers ceza alanının dışından sert vurdu. Defanstan seken topa Gökdeniz iyi vuramayınca, top Asper'de kaldı. 
     DAK 49 Ronaldo'nun pasıyla buluşan İbrahim sert vurdu. Defansa çarpan ve havalanan topa Ahmet Dursun kale önünde röveşata ile nefis vurdu 0 - 2 
     DAK 58 İbrahim, sol taraftan ceza alanına kesti. Topla buluşan İlhan, iki oyuncu arasından, dönerek vurdu ve kaleci Metin'i avladı 0 - 3 
     DAK 61 Ahmet Dursun kaleci Metin'i çalımlamak istedi. Başaramayınca İlhan'a topu aktardı. Bu futbolcunun sağ çaprazdan vuruşu yan ağlarda kaldı. 
     DAK 67 Hami'nin çıkardığı topa Gökdeniz vurdu. Dönen topa bir kez daha vuran Gökdeniz'in vuruşunu Asper mükemmel refleksle önledi. 
     DAK 71 Ceza alanının sağında topla buluşan Gökdeniz, rakibini geçip sert vurdu. Ancak kaleci Asper yine başarılıydı. 
     DAK 80 Ceza alanı içinde Ümit, Hasan tarafından düşürüldü. Penaltıyı Ronaldo ağlara gönderdi 0 - 4 
     DAK 83 Ümit'in uzun pasında Khletsov, ceza alanına girerken topun gelişine sert vurdu. Top ağlarla buluştu 0 - 5 
     DAK 83 Ev sahibi taraftarların taşkınlıkları nedeniyle maç durdu. 
     
     Nasıl oynadılar 
     ASPER Kampta göz doldurmadı, kuşkular bıraktı. İlk resmi maçına çıktı, sıfır hatayla oynadı, yüreklere su serpti. 
     ALİ EREN Tecrübesi en büyük avantajı. Kontrataklarda riske girmedi, tek top oynadı, orta sahaya destek verdi. 
     RONALDO Soğunkanlılığı en büyük avantajı. Hava toplarında savunmanın adeta güvencesi oldu. Penaltıyı da ustaca attı. 
     KHLESTOV Savunmada zaman zaman aksadı. Ancak daha sonra toparlandı. İleriye çıkıp, golünü de atarak, skora katkı sağladı. 
     ÜMİT Uzun süre sonra savunmadan alındı, orta alana monte edildi. Vasatın üstüne çıkamadı, penaltı kazandırdı. 
     TAYFUR Oyundan hiç düşmedi, ayakta kaldı. Hem savunmaya, hem de ofansa destek verdi. Pasları da hep isabetliydi. 
     TÜMER Teknik ve kl s bir oyuncu olduğunu attığı frikik golüyle bir kez daha gösterdi. İleri ikiliye destek verdi. 
     İBRAHİM Savunmadan alındı, orta alanın soluna monte edildi. Topla çıkışlarda iyiydi, son vuruşlarda sırıttı. 
     İLHAN MANSIZ Maç süresince Cem’in sıkı markajında kaldı. Ancak ikinci yarıda bulduğu pozisyonu gole çevirmesini bildi. 
     AHMET DURSUN Macit’in markajında sıkıntı çekti, pozisyon üretemedi. İkinci 45 dakikada attığı golle moral buldu. 
     TAMER Son dakikalarda oyuna girdi. Ancak heyecanlıydı. Zaten kendini gösterme fırsatını oyunda kaldığı sürede bulamadı. 
     BAYRAM Daum, sürpriz yaparak onu kenara aldı. Son beş dakikada oyunun soğuması için sahaya sürdü. 
     
     Notlar 
     Penaltı kavgası 
     BEŞİKTAŞ’IN kazandığı penaltıda Daum ile İlhan Mansız arasında sert tartışmalar yaşandı. İlhan atışı kullanmak istedi, ancak Alman hoca kenardan Ronaldo’nun atmasını istedi. Brezilyalı oyuncuyu tebrik eden İlhan, daha sonra kenara giderek Daum ile Almanca sert bir dille tartıştı. 
     
     Başkan da izledi 
     SERDAR Bilgili, karşılaşmayı New York’taki Amerika Beşiktaşlılar Derneği’nde izledi. Bilgili, İstanbul’a bugün dönerek, halka arz ile ilgili basın toplantısı düzenleyecek. 
     
     Ali Eren cezalı 
     SAVUNMANIN önemli isimlerinden Ali Eren’in dünkü karşılaşmada dördüncü sarı kartını gördü ve cezalı duruma düştü. Tecrübeli oyuncu Beşiktaş’ın Bursaspor ile oynayacağı karşılaşmada forma giyemeyecek. 
     
     Asper’in uğuru 
     İSVEÇLİ kaleci ilk resmi maçında uğur denedi. Asper, AİK ile İsveç şampiyonluğunu kazandıkları sezon giydiği 33 numaralı forma ile karşılaşmaya çıktı. 
     
     En farklı skor 
     BEŞİKTAŞ, 5-0’lık skorla Trabzon deplasmanındaki en farklı galibiyetini elde etti. Siyah - Beyazlılar, daha önce güçlü rakibini 1988 yılında 3-0 yenmişti. Beşiktaş’ın 1993 yılında İstanbul’da da 7-1’lik galibiyeti bulunuyor. 
     



 SPOR 























</TEXT>
</DOC>
