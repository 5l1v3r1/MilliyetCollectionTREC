<DOC>
<DOCNO> 83318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sontur09.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Deprem ders olmadı.... 
</HEADLINE>
<TEXT>

     Marmara depreminde binlerce binanın yıkıldığı ve uzmanların zemini için ''muhallebi gibi'' tanımı yaptığı Adapazarı'nda, çok sayıda vatandaşın eski binalarının temelleri üzerinde yeniden inşaat yapmaya çalıştığı belirtildi. 
     İnşaat Mühendisleri Odası İMO Sakarya Şubesi Başkanı Ahmet Erdem, A.A muhabirine yaptığı değerlendirmede, depremde yıkılan binaların temellerinin üzerine yeni inşaat yapımının, ancak gerekli incelemelerin ardından mümkün olduğunu söyledi. 
     Yıkılan binanın temelinin iç ve dış kesimlerinin tamamen açılarak incelenmesi gerektiğini ifade eden Erdem, şöyle konuştu 
     ''Marmara depreminde 24 bin bina ve 5 bin işyeri yıkık ya da ağır hasarlı hale geldi. Birçok bina sahibi, yıkılan binalarının yerine yeni bina için Büyükşehir Belediyesi'nden ruhsat aldı ve aynı temelin üzerine yeni imar planına uygun olarak zemin üstü 2 kat için inşaata başladı. Mevcut temel üzerine bina yapmanın mümkün, ancak temelin iç ve dış kesiminin tamamen açılarak uzmanlar tarafından incelenmesi gerekir. İncelemede, temelde kırık ve çatlak tespit edilmezse, zemin üstü 2 kat yapılabilir. Eğer kırık ve çatlak bulunmuşsa, bu büyük bir risktir ve vatandaş inceleme yaptırmadan bunu bilemez. Bu bir anlamda, eski temel üzerinde yeni yapı kurmak, yeni mezar oluşturmaktır.'' Ahmet Erdem, bina sahiplerinin, eski temeller üzerine yeni bina yapmayı yeni bir masraftan kaçınmak için tercih ettiklerini de sözlerine ekledi. 
     





</TEXT>
</DOC>
