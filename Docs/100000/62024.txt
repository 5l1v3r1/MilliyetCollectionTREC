<DOC>
<DOCNO> 62024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/spor/spo12.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Hakan tribünde 
     INTER’DEN, Parma’ya transfer olan Hakan Şükür, bugün yeni takımının Lecce sınavını tribünden izleyecek. Teknik Direktör Hector Cuper ile yıldızı barışmayan ve kadro dışı bırakılan golcü futbolcu, hafta içinde Parma ile sözleşme imzalamıştı. Milli futbolcunun yeni teknik patronu Carmignani, maç eksiği olduğu için Hakan’ı 18 kişilik kadroya almadı. Lecce’de ise Galatasaray’ın eski futbolcusu Popescu forma giyecek. 
     HAKAN’A, yeni takımından ve Emre ile Okan’dan da destek geldi. Emre Belözoğlu ve Okan Buruk, eski takım arkadaşlarını Inter’in internetteki resmi sitesinden yayınladıkları mesajlarında "Parma, Hakan Şükür ile daha iyi olacak. Tebrikler" diyerek desteklediler. Parma’nın file bekçisi Frey de Hakan için, "O büyük bir golcü. Burada iyi işler yapacağına eminim" dedi. Parma’nın, Lecce ile oynayacağı maç TSİ 16.00’da başlayacak. 
     
     Tugay’dan gol 
     İNGİLTERE Süper Ligi’nde Tugay Kerimoğlu fırtınası esiyor. Takımı Blackburn Rovers’ın Charlton Athletic’i 4 - 1 yendiği maçta milli futbolcumuz süper oyununu bir golle süsledi. 5. dakikada ceza sahası çizgisi sol tarafından mükemmel bir vuruşla takımını ateşleyen golü kaydetti. Mavi - Beyazlılar’ın Cole, Hignett ve Jansen ile gelen diğer gollerine Euel karşılık verdi. 
     
     Çizme’de devam 
     EMRE ile Okan’ın takımı İnter bugün deplasmanda 21.30’da Perugia ile karşılaşacak. Ümit Davala’nın ekibi Milan ise sahasında 16.00’da Brescia’yı konuk edecek. Oyuncularımızın sahaya yedek çıkmaları bekleniyor. 
     
     Kosta Rika 2-1 galip 
     DÜNYA Kupası finalleri’ndeki rakibimiz Kosta Rika sahasındaki hazırlık maçında Kamerun’u 2-1 mağlup etti. Şenol Güneş’in de izlediği San Jose’deki karşılaşmanın 33. dakikasında Medford ile öne geçen Kosta Rika, 56. dakikada Dikoume’nin golüne engel olamadı. 87. dakikada Sunsing skoru ilan etti. 
     
     2008 zirvesi 
     2008 Avrupa Futbol Şampiyonası finallerine talip olan Türkiye ve Yunanistan ortak komitesi bugün üçüncü kez bir araya gelecek. İstanbul Conrad Oteli’nde gerçekleşecek toplantı 13.00’de başlayacak. 
     
     Gençler dördüncü 
     16 yaş altı milli futbol takımları arasında düzenlenen Birinci Uluslararası Ege Kupası maçında, Türkiye penaltı atışları sonucunda Mısır’a 4-3 yenildi. Ay - Yıldızlı ekibimiz, normal süresi 0 -0 biten bu maç sonunda turnuva dördüncüsü oldu. 
     



 SPOR 





















</TEXT>
</DOC>
