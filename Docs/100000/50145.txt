<DOC>
<DOCNO> 50145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/yasam/yas06.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşilçam filmlerinden Hollywood’a gözdağı 
</HEADLINE>
<TEXT>

New York’taki Türk Film Festivali’ne katılan filmlerin oynadığı sinemaların önünde izdiham oldu. Bazı filmler dakikalarca ayakta alkışlandı... 
     "The Moon and Stars Project" adlı kuruluş tarafından bu yıl üçüncüsü organize edilen New York Türk Film Festivali’nde seyirci rekoru kırıldı. Festivalde bazı filmler kapalı gişe oynarken, sinemaseverlerin bir bölümü kapıdan döndü. 
     Festivalde gösterilen Türk filmleri, sinemaseverlerin yanı sıra Amerikalı eleştirmenlerin, film dağıtım şirketlerinin ve diğer ülkelerden festival yöneticilerinin de yoğun ilgisini çekti, beğenisini kazandı. 
     New York’taki Anthology Film Archives’ salonlarında 19 Ekim - 28 Ekim tarihleri arasında toplam 17 filmin gösterildiği festivalde Vizontele’, Kaç Para Kaç’ ve Balalayka’ filmleri yoğun ilgi gördü. Festivalin ortalama doluluk oranının yüzde 91 olduğu kaydedildi. 
     "Anthology Film Archives" direktörü Robert Haller, "Olağanüstü başarılı bir organizasyon. Benzer festivallerin bu kadar seyirci çekmesi 5 - 6 yıl alırken New York Türk Film Festivali 3. yılında bu düzeye ulaşmayı başardı" dedi. 
     Haller, 2002 yılında birkaç Türk filmini Anthology Film Archives’in gösterim programına almayı düşündüklerini de belirtti. 
     Festivalde olağan gösterimlerde az rastlanan sahneler de yaşandı. Reha Erdem’in "Kaç Para Kaç" filmi ile Nuri Bilge Ceylan’ın "Mayıs Sıkıntısı" filmi dakikalarca ayakta alkışlandı. 
     



 YAŞAM 


















</TEXT>
</DOC>
