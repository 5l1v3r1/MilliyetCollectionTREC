<DOC>
<DOCNO> 54598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur19.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul fayı bilim adamlarını yine böldü 
</HEADLINE>
<TEXT>

     Türkiye Bilimsel ve Teknik Araştırmalar Kurumu TÜBİTAK Marmara Araştırma Merkezi MAM Başkanı Prof. Dr. Naci Görür, Marmara Denizi'ndeki fayın ''tek parça olmadığını'' belirterek, deniz tabanında farklı doğrultularda birbirleriyle ilişkili birden fazla kırıklar bulunduğunu söyledi. 
     Fransız Araştırma Gemisi Le Suroit'in, Marmara Denizi'nde geçen yıl yaptığı araştırmanın sonuçlarına ilişkin bilgi veren Prof. Dr. Görür, Marmara'daki fayın ''tek parça olmadığını'' belirterek, ''Bizim araştırmalarımızın sonucunda Marmara Denizi'ne Körfez'den girip Gelibolu, Tekirdağ tarafından çıkan faylar itibariyle 4 parçanın olduğunu gördük'' dedi. 
     Prof. Dr. Görür, bu faylardan birinin yaklaşık doğu-batı doğrultusunda Adapazarı'ndan gelip Körfez'in içerisine karadan gelen ve Çınarcık Çukurluğu'na kadar devam eden fay parçası olduğunu kaydetti. Prof. Dr. Görür, şöyle konuştu 
     ''Bu fay, Körfez'den Çınarcık'a girdikten sonra kuzeybatı-güneydoğuya dönüyor ve Çınarcık Çukurluğu'nun kuzey yamacı boyunca devam ediyor. Yani adaların güneyindeki fay bu. Bu fay Orta Marmara sırtına kadar geliyor. Orta Marmara sırtından sonra bir kavis yaparak doğu-kuzeydoğu, batı-güneybatı doğrultuya sahip oluyor. Bu orta Marmara'nın çukurluğundan geçerek burada bir komplikasyon yapıyor, gelip Tekirdağ'dan karadan gelen Ganos fayıyla birleşiyor. 
     Bu, anlaşılacağı üzere denizin içerisinde olan fayların doğrultuları birbirinden farklı kırıklar halinde birleştiğini gösteriyor.'' 
     
     İki fay kırılırsa 
     Marmara Denizi'nde 5 yabancı 2 yerli gemiyle araştırma yaptıklarını kaydeden Prof. Dr. Görür, şöyle devam etti 
     ''Bizim söylediğimiz, 'Marmara'da muhtemelen 2 fayın kırılması beklenir'. Bunlardan biri 110 km. uzunluğunda olan Orta Marmara sırtı ile Tekirdağ arasında yer alan segmandır. Bu kırılırsa 7 üzerinde bir deprem oluşturur. Ama adaların güneyinde devam eden kuzeybatı-güneydoğu doğrultulu yaklaşık 60 kilometre uzunluğundaki fay kırılırsa 7 civarında deprem oluşturur.'' Prof. Dr. Görür, Marmara fayının bir seferde kırılmasının ''çok zor olduğunu'' ifade ederek, sözlerini şöyle tamamladı 
     ''Tek parça dediğimizde Marmara'nın batısından doğusuna belli doğrultuda bir kırık görünüyorsa, 'bu bir parçadır' dersiniz. Farklı parça demek, farklı doğrultulara haiz olan kırıklar demektir. Düz bir çizgi değil. Tek parça bir hattır. Marmara'da öyle bir durum yok. 
     Marmara'da bir fay zonu var. Zon demek birden fazla kırığın içerisinde olduğu genel bir hat diyebiliriz. Ama bunlar bir tek parça fay değil. Marmara'nın tabanında farklı doğrultularda biribirleriyle ilişkili birden fazla kırıklar var.'' 
     
     Prof. Barka katılmıyor 
     İTÜ Avrasya Yer Bilimleri Enstitüsü Öğretim Üyesi Prof. Dr. Aykut Barka da Marmara fayının tek parça olduğu görüşüne katılmadığını belirterek, ''Ayrıca bugün gazetelerde yer aldığı gibi, bu kadar büyüklükte bir deprem olacağını düşünmüyoruz. Bizim verdiğimiz değerlerde çıkabilecek büyüklük 7.4 civarında diyoruz. Bu da zaten önemli bir büyüklük'' dedi. 
     Prof. Dr. Barka, fayın tek ya da parçalı olmasının ''deprem tehlikesinin olmadığını'' göstermediğini kaydederek, ''Bizce fay parçalı. Parçalı olması deprem tehlikesi olmadığını göstermiyor. Tek parça ya da çok parça olsa da buradaki deprem tehlikesi hatırı sayılır bir büyüklükte'' diye konuştu. 
     
     Tek parça olasılığı zayıf 
     Jeofizik Mühendisleri Odası Genel Başkanı Prof. Dr. Ahmet Ercan da Marmara'nın 2300 yıllık deprem geçmişine bakarak, tek parçalı kırılma olasılığının zayıf olduğunu belirterek, şunları kaydetti 
     ''Depremcik dağılımının daha çok Büyükçekmece-Mürefte arasında yığıldığına bakılırsa, ayrıca yeraltının gravite, manyetik ve kabuk yapısına bakıldığında kırılmanın en az iki parçalı olarak oluşacağı, bunun da Bakırköy önlerinde 6.4, Marmara Ereğlisi önünde ise 7 büyüklüğünde bir deprem üreteceği bilinmektedir.'' Oda'nın İstanbul Şube Başkanı Doç. Dr. Oğuz Gündoğdu da ''Fayın tek parça kırılma olasılığının zayıf olduğunu, yapılan araştırmalar söylüyor. Çoklu kırılma olacağı konusunda veriler daha fazla. Tek parça da kırılabilir ama ben tahmin etmiyorum'' dedi. 
     Doç. Dr. Gündoğdu, Marmara Denizi'nin kuzey bölümüyle ilgili bilgilerin iyi bir noktaya geldiğini, ancak bir yorum yapabilmek için güneyiyle ilgili de çalışma yapılması gerektiğini vurguladı. 
     






</TEXT>
</DOC>
