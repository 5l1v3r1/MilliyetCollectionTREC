<DOC>
<DOCNO> 83585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sonspo05.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlığı elverirse Lucescu yarın Beşiktaşlı olacak 
</HEADLINE>
<TEXT>

     Beşiktaş'ta anlaşmaya varılan Galatasaray'ın eski çalıştırıcısı Mircea Lucescu'nun, sağlık durumunun elvermesi halinde, yarın sözleşme imzalaması bekleniyor. 
     Beşiktaş İletişim Komitesi Başkanı Mete Düren, İstanbul'da dün kasığından ameliyat olan, bu sabah da taburcu edilen Rumen teknik adamın, sağlık durumunun iyi olması halinde yarın kulüp binasına gelerek, basın önünde sözleşme imzalayacağını söyledi. 
     Düren, iç ve dış transfer çalışmalarını, tamamen Lucescu'nun istekleri doğrultusunda yapacaklarını, Rumen teknik adamla yapılacak görüşmeler sonunda transferin şekilleneceğini ifade etti. 
     Bu arada menajer Sinan Engin'in bugün Lucescu'yu telefonla arayarak geçmiş olsun dileğinde bulunduğu, iki teknik adam arasında planlanan toplantının da, Rumen çalıştırıcının ağrılarının olması nedeniyle ertelendiği ifade edildi. 
     





</TEXT>
</DOC>
