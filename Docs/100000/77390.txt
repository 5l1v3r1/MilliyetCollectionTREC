<DOC>
<DOCNO> 77390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo08.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Pazar günü sürpriz yapacağız" 
</HEADLINE>
<TEXT>

     Beşiktaş Teknik Direktörü Christoph Daum, derbi maçlar öncesi iddiasız açıklamalarda bulunma geleneğine, Fenerbahçe derbisi öncesi son verdi. 
     Christoph Daum, Beşiktaş Kulübü'nün resmi internet sitesi ''www.besiktasjk.com.tr''da yaptığı açıklamada, Fenerbahçe derbisinde kendilerine şans vermeyenleri, maçın oynanacağı 14 Nisan Pazar günü bir sürpriz yaparak, ikna edeceklerini belirtti. 
     Tüm yorumcuların derbinin favorisi olarak Fenerbahçe'yi gösterdiklerini kaydeden Daum, ''Her ne kadar Fenerbahçe daha iyi kişisel yeteneklere sahipse, ardında bir galibiyetler serisiyle karşımıza çıkıyorsa ve daha iyi olduğunu iddia ediyor olsa da son karar pazar akşamı sahada verilecektir'' dedi. 
     
     Beşiktaş'ın avantajları 
     Alman teknik adam, Fenerbahçe derbisinde Beşiktaş için avantaj olabilecek faktörleri de şöyle saydı 
     ''Fenerbahçeli bazı oyuncuların maçı şimdiden kazandıklarını zannetmeleri ve son haftalarda aldığımız kötü sonuçlarla bu maçta bize fazla şans vermiyor olmaları, bizim için büyük bir avantajdır. Ayrıca taraftarımız her zamanki gibi yine 12. oyuncu olarak arkamızda en büyük desteği oluşturacak ve takımını destekleyecektir.'' Daum, Beşiktaş'ın son haftalarda çok acı veren puan ve maç kayıpları olduğunu da hatırlatarak, ''Derbi maçlarının kendilerine ait kuralları ve kanunları vardır. Bizim de artık hediye edecek hiçbir şeyimiz kalmamıştır. Fenerbahçe maçını kazanarak kendi gücümüzle ikinciliğe ulaşmak ve Şampiyonlar Ligi elemelerine girmemiz mümkün olacaktır. Bu şekilde yönetime mali açıdan da ek bir gelir elde etme imkanı doğacak ve bundan tüm kulüp yararlanabilecektir'' dedi. 
     
     TÜM RANDEVULARIMI İPTAL ETTİM 
     Fenerbahçe maçının, elindeki takımla daha yukarılara gitmenin mümkün olup olmayacağını gösteren önemli bir dönemeç olacağını kaydeden Daum, bu hafta tüm randevularını iptal edip, sadece takımının maça iyi hazırlanması ve konsantre olması için elinden geleni yapacağını vurguladı. 
     Daum, Malatya'da önemli bir deplasman maçı kazandıklarını, takım oyunu açısından bazı şeylerin düzeldiğini gördüğünü ifade ederek, şöyle devam etti 
     ''Ayrıca ikili mücadelelerde de daha ilerleme olanağımız var. 
     Önemli olan kafamızın rahat olması ve Fenerbahçe ile oynayacağımız derbi maçına iyimser yaklaşmamızdır. Oyuncularıma güveniyorum. 
     Fenerbahçe maçını kazanıp, zirveye oynamak için her şeyi deneyeceğiz.'' 
     
     ''SEÇİM KONSANTRASYONUMUZU BOZDU'' 
     Beşiktaş'ta 31 Mart'ta yapılan başkanlık seçimi ve ileride neler olabileceğine dair tartışmaların konsantrasyonlarını bozduğunu ifade eden Alman çalıştırıcı, açıklamasını şöyle tamamladı 
     ''Ama artık tüm bunlar geçmiş, sorumlular tam olarak kendilerini yeniden maçlara konsantre etmeye başlamışlardır. Gerek oyuncu, gerekse antrenör, hepimiz için esas değerlendirme sezon sonunda yapılmalıdır.'' 
     






</TEXT>
</DOC>
