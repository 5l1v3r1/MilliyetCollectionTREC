<DOC>
<DOCNO> 99307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/yazar/altan.html </URL>
<DATE> 2002/08/01/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Irak, Kıbrıs, AB üyeliği ve seçim harcamaları 
</HEADLINE>
<TEXT>

     Son 24 saat içinde Genelkurmay Başkanı Orgeneral Hüseyin Kıvrıkoğlu’yla ABD Ankara Büyükelçisi Pearson’ın da katıldığı Cumhurbaşkanlığı, Başbakanlık ve Dışişleri Bakanlığı arasındaki hızlı bir trafik, neredeyse gündemi birden değiştirdi ve erken seçim dağdağasının önüne geçer gibi oldu. 
     Dünkü Hürriyet’in sürmanşetinden öğreniyoruz ki, "Olası Irak operasyonu öncesi 15 kişilik Amerikan güvenlik yetkilileri ve uzmanlar ekibi, Ankara’ya geçen cuma günü gizlice gelerek, Scud füzelerine karşı Patriot kalkanı çalışmalarını" başlatmış. 
     Dünkü Milliyet’in sürmanşetinde ise, Irak alarmı ile ilgili bazı öngörüler de vardı 
     "Hükümet, Meclis’ten Irak’a asker yollama yetkisi alacak 
     Savaş yüzünden erken seçimin ertelenmesi gündemde" 
     
     ABD’nin, daha doğrusu Başkan Bush’un, Irak Başkanı Saddam’a karşı girişeceği kesinleşmeye başlayan askeri bir operasyonun Türkiye’yi de, Saddam’a karşı tetikleyeceği anlaşılıyor. 
     Operasyon ne kadar sürer, ne kadar sürmez .. Saddam’ın yanıtı ne olur, ne olmaz .. Arap dünyası ne ölçüde tepki gösterir, yahut göstermez .. Bütün bunlar kasımda ABD’deki Kongre seçimlerine kadar netleşecek. 
     Türkiye’nin de, Saddam’dan sonraki Irak ve Kuzey Irak’a karşı, nasıl bir tutum içinde biçimleneceğini şimdiden öngörmek kolay değil. 
     Çünkü Washington’un, ileriye dönük olarak Ortadoğu satrancını yeniden düzenlerken, Türkiye’ye biçtiği rolü öngörmek kolay değil. 
     
     Bir de Güney Kıbrıs Rum Devleti’nin, Avrupa Birliği üyeliğine katılmak üzere olduğu gerçeği var. 
     TV Haber Türk’te, Cengiz Çandar’ın, tatile çıkmadan önce yaptığı son "Ufuk Turu" programında Prof. Emre Gönensay ile Can Paker’in gerek Avrupa Birliği, gerek Kıbrıs konularında açıkladıkları görüşler, tekrar tekrar yayımlanması gereken bir özellikteydi. 
     Emre Gönensay, Türkiye’de Avrupa Birliği’ne karşı olanların aslında kendi çıkarları açısından, "hukukun üstünlüğüne", "bireyin devlete karşı korunmasına", "etnik grupların hakları da dahil, insan haklarına" karşı olduklarını ve böyle bir değişimi asla istemediklerini beyinsel bir projektör altına alıyor ve padişahlıktan kalma böyle bir anlayışa göre mayalanmış Türkiye yönetiminin artık iyice iflas ettiğini gümgümleterek, şöyle diyordu 
     - Zaten karaya oturmuş bir geminin bugün su alıp durması fark etmez. 
     
     "Ufuk Turu"nda, Gönensay Kıbrıs sorununu da, şimdiye dek rastlanmadık bir biçimde kalburladı. Kıbrıs sorunun hangi evrelerden geçtiğini hatırlattı ve Ankara’nın, Kıbrıs konusunda da "insanı" değil, "toprağı" ön planda tuttuğunun altını çizerek sık sık tekrarlanan "stratejik önem" değerlendirilmesinden hiçbir şey anlamadığını, "stratejik önem" değerlendirmesinin içi boş bir değerlendirme olduğunu anlattı hem de biraz yana yakıla. 
     Sonra Can Paker’le Emre Gönensay Kuzey Kıbrıs’ın da, Birleşmiş Milletler’in aldığı kararlar çerçevesinde, Güney Kıbrıs’la aynı zamanda Avrupa Birliği üyesi olmasının, Türkiye’ye sağlayacağı yararları konuştular... 
     Doğrusu tekrar tekrar yayımlanması gereken bir programdı Cengiz’in son "Ufuk Turu"... 
     
     3 Kasım’da gerçekleşecek erken seçim konusu, medyanın en alevli konusu... Birden ortaya çıkan Irak hareketlenmesi nedeniyle, askıya alınır mı, alınmaz mı, bilinmez... 
     Seçimler açısından asıl sorun şudur 
     - Seçim harcamalarının kaynakları saydam olmadığı zaman, seçimler ne kadar "meşru" sayılabilir 
     Bu sorunu da, bir ölçüde Mehmet Ali Birand ile Tunceli milletvekili Kamer Genç diriltir gibi oldu... 150 trilyonun harcanacağı söylenen seçimlerde tüm partiler açıklamalı, yaptıkları harcamalarla, harcamaların kaynaklarını. 
     
     Bize sorarsanız Avrupa Birliği üyeliği, çok ama çok daha önemli "erken seçim" dağdağasından. Hele Irak hareketlenmesiyle, Türkiye’ye Ortadoğu satrancında nasıl bir rol biçileceğinin akıllara takıldığı bir dönemde... 
     Avrupa Birliği’ne üyelik konusunda tek aydınlık ve tutarlı siyasal lider olarak ise, Başbakan Yardımcısı ve ANAP Genel Başkanı Mesut Yılmaz görünüyor sadece... Ötekilerde değişik bir kıvırtma var nedense... 
     Ve inanın Türkiye asıl şimdi iyiye gidiyor. Enseyi karartmayın. 
     
     







Milliyetçilik ve AB 


Irak, Kıbrıs, AB üyeliği ve seçim harcamaları 


Bodrum havası 


Derviş’i çağırdım Konuşuruz’ dedi 


Derviş’in çağrısı İstikrarlı çoğunluk 


Demirel İsmet Paşa için evet demeyince .. 


Irak legosu 


Olağan şüpheliler 


ABD, Irak’ı vurursa ekonomi çok zarar görecek 


Telaşa gerek yok... 


Tahsilat timleri işbaşında 


Mucize yok, mucize adam hiç yok 


Derviş’e baraj uyarısı 


Milliyet’in TIR’ıyla yola çıkarken 


Irak harbi bizi çok üzecek 


</TEXT>
</DOC>
