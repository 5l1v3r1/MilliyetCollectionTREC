<DOC>
<DOCNO> 91487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/dunya/dun01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den 6 ay mesajı 
</HEADLINE>
<TEXT>

Sevilla’daki sonuç bildirgesinde 2002’nin Aralık ayındaki Kopenhag zirvesine kadar Türkiye’ye bir müzakere tarihi sunulabileceğinin ilk işareti verildi 
     GÜVEN ÖZALP Sevilla 

     Genişleme öncesi son dönemeçlerden biri olan Sevilla Zirvesi, Türkiye açısından "kazasız belasız" sona erdi. Avrupa Birliği’nden geleceğe yönelik olarak net sinyaller bekleyen Ankara, istediklerinin büyük bölümünü elde etti. Birlik, Kopenhag Zirvesi için kapıyı açık tutarken her şeyin Türkiye’nin atacağı adımlara bağlı olacağını hissettirdi. 
     
     Reformlardan hoşnut 
     Zirve sonuç belgesinde yer alan Türkiye paragrafında "Komisyon’un Ekim 2002’de hazırlayacağı düzenli rapor temel alınarak Sevilla ve Kopenhag zirveleri arasındaki gelişmeler ışığında Türkiye’nin adaylığının bir sonraki aşamasına ilişkin yeni kararlar alınabilir" ifadelerine yer verildi. Kopenhag zirvesi yaklaşık altı ay sonra, yani 2002 Aralık’ında yapılacak. AB, gerçekleştirilen reformlardan duyduğu memnuniyeti dile getirirken tüm aday ülkelere uygulanan kriterler çerçevesinde istenilen ekonomik ve siyasi reformların Türkiye’nin katılım ümidini daha ileriye götüreceğini kaydetti. 
     Bununla birlikte Birliğin itici güçleri olan Almanya ve İngiltere gibi ülkeler ile AB Dönem Başkanlığı’nı devralacak olan Danimarka’nın liderleri Türkiye’ye tam üyelik müzakerelerine başlamak üzere tarih verilmesi için henüz erken olduğu görüşünü dile getiriyorlar. 
     
     Tek sesli Kıbrıs 
     Genişlemenin en sancılı konularından biri olan Kıbrıs konusunda da AB’nin verdiği mesajlar Ankara’yı rahatsız etmeyecek düzeydeydi. "AB’nin tercihinin birleşmiş bir adanın katılımından" yana olduğuna vurgu yapan sonuç belgesinde Birlik, Kıbrıs’ı "tek ses" olarak görme isteğinde olduğunu da ortaya koydu. 
     



 DÜNYA 












</TEXT>
</DOC>
