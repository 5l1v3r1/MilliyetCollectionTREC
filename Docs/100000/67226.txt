<DOC>
<DOCNO> 67226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/yazar/sazak.html </URL>
<DATE> 2002/02/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
TESEV'in yolsuzluk araştırması 
</HEADLINE>
<TEXT>

     Dünya Bankası destekli projenin ikinci ayağı 15 Şubat'ta açıklanıyor. Türkiye yolsuzluk mücadelesinin neresinde 
     İçişleri Bakanlığı'nın katılımıyla hane halkı düzeyinde 3 bin denekle yapılan ilk araştırmanın sonunda halkın yüzde 60'ının işini halletmek üzere "rüşvet veririm" dediği ortaya çıkmıştı. 
     TESEV cesur bir kararla, araştırma kapsamına iş dünyasını aldı. 1200 işyeriyle konuşuldu. Ve rüşvetle iş görme eğiliminin vatandaş gibi işadamına da uzandığı "yüz yüze" yapılan saha çalışması sonucu anketlere yansıdı. 
     Bileşik kaplar gibi... 
     Vatandaş, işadamı ve bürokrat arasındaki yasadışı ödemeler, "Ne yapalım, Türkiye'nin düzeni böyle... Rüşvet vermezsek işler dönmüyor" gerekçesiyle birbirini tetikliyor. 
     2001 Şubat'ında Çankaya'da Anayasa kitapçığının havada uçuşmasıyla doruğa çıkan yolsuzlukla mücadele konusu epeydir hız kestikten sonra TESEV'in Dünya Bankası ile sürdürdüğü çalışma sonucu yeniden gündeme gelecek. Saygın bir sivil toplum kuruluşunun bu alanda öncülük etmesi Türkiye'nin dışarıdaki imajının düzeltilmesi açısından da önemli. Dünya Bankası ve IMF gibi kuruluşlar, milyarlarca dolar desteğin "dipsiz kuyu" gibi akıp gitmesine artık razı değiller. 
     Dünya Bankası'nın son dönemde ağırlık verdiği programların başında "corruption" geliyor. Ve ülkelerden "şeffaflık" isteniyor. 
     TESEV Başkanı Can Paker'in altını çizdiği bir gerçek var 
     "Yolsuzluğun yol açtığı ekonomik krizler küreselleşme nedeniyle o ülkenin sınırları içinde kalmıyor. Türkiye'nin bu hesaplaşmayı yapması gerekiyordu. Yolsuzlukla mücadele devam etmeli, bunu görmezlikten gelirsek ekonomik kayıplara uğramazdık yargısı tamamen yanlıştır." 
     Başbakanlık, Dünya Bankası'nın da beklentilerine uygun biçimde yeni bir kurumlaşmaya gidiyor. Ankara'yı devreye sokuyor. 
     Özel sektörün de kendisine düşeni yapma zamanı geldi. 
     Dışardan bakıldığında Türkiye'ye gelecek dış yardım ve yatırımcının "şeffaflık" kadar önemsediği olgu "güven"dir. Yabancı sermayenin haklarını güvence altına alan hukuki altyapının geliştirilmesi ve "Şark tipi" kurnazlıklardan kaçınılması gerekiyor. 
     Motorola - Telsim ilişkisi Türkiye'nin ABD'deki sicilini hayli olumsuz etkiliyor. Sorunun, Ecevit'in ziyareti sırasında Beyaz Saray'da Bush yönetimince Başbakan'a iletilmesi gelecekteki yatırımcı açısından olumsuz sinyal anlamına geliyor. Açıkça söylenen şudur "Bu tür sorunlar çözülmezse yatırımcılar ülkenizden soğuyacaktır." 
     Yolsuzluk ve yozlaşmayla mücadelenin hız kesmemesi açısından TESEV'in "iş dünyası"yla ilgili araştırması yeni bir başlangıçtır. 
     15 Şubat'taki toplantıya "temiz toplum"un simgesi Cumhurbaşkanı Sezer katılıyor, Dünya Bankası başkan yardımcısının yanı sıra Kemal Derviş ve Mehmet Keçeciler de konuşmacı olacaklar. 
     Anket sonuçları epey gürültü koparacak. 
     
     







Suudiler, İran ve Türkiye 


Serbest bölge 


Derviş'in Irak kaygısı 


İstanbul toplantısı Batı'yla İslam uzlaşacaksa... 


Türkiye galası 


Meclis göreve 


İkinci öğretime de karşı çıkmıştık 


Forum ile yeni bir süreç başlıyor 


Alaturka bir casusluk öyküsü 


Bankalar ve yatırımcılar’ 


Enron, Mavi Akım, Bakü - Ceyhan ve Rus mafyası 


TESEV'in yolsuzluk araştırması 


Japon otomotivcilerin yoğurt yiyişi 


Bankaları yasa’ değil formül’ kurtarıyor 


Gümrüklerde dün rüşvet alınamadı 


</TEXT>
</DOC>
