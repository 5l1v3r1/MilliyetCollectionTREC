<DOC>
<DOCNO> 79465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/soneko09.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine ve Merkez Bankası'ndan ortak açıklama... 
</HEADLINE>
<TEXT>

     Hazine Müsteşarlığı tarafından gerçekleştirilen, bir yıldan kısa vadeli döviz cinsinden borçlanmalarla ilgili kayıtların, Hazine Kontrolörleri Kurulu'nca düzenli olarak takip edileceği açıklandı. 
     Hazine Müsteşarlığı ile Merkez Bankası tarafından yapılan ortak basın açıklamasında, 3 Nisan 2002 tarihli niyet mektubunda, Uluslararası Para Fonu'ndan IMF sağlanan kaynakların kullanımına ilişkin olarak Merkez Bankası nezdinde bazı düzenlemelerin yapılmakta olduğunun belirtildiği hatırlatıldı. 
     Açıklamada, bu yeni düzenlemelere baz oluşturan ve IMF'nin bu yöndeki uygulamasına ilişkin gelişmeler sıralandı. Ortak açıklamada, IMF tarafından yayınlanan ve kendi internet sitesinde yer alan basın bildirisinde açıklandığı üzere, Fon'un, kaynak sağladığı ülkelerin merkez bankalarının usul ve uygulamalarının değerlendirildiği ifade edildi. 
     Bu kapsamda, IMF tarafından merkez bankalarınca raporlanan program kriterlerine ilişkin bilgilerin oluşturulma aşamasında uluslararası kabul görmüş yöntemlerin izlenmesini ve IMF kaynaklarının amacına uygun kullanılmasını güvence altına almaya yönelik bir program politikasının güvence değerlendirmesi geliştirildiği kaydedildi. 
     Bu politika ve pilot uygulama sonuçlarının, 14 Mart 2002 tarihinde IMF İcra Direktörleri Kurulu toplantısında gözden geçirilerek bunların, IMF'den kaynak kullanan tüm ülkelerdeki programlarda geçerli olmak üzere standart bir prosedür olarak uygulanmasının kabul edildiği belirtildi. 
     Bu uygulamanın, ülkelerin sadece merkez bankaları ile sınırlı kalmasının benimsendiği, uygulama ile merkez bankalarının kayıt muhasebe, kontrol, raporlama ve denetleme sistemlerinin gözden geçirilmesi ve ülkelerin bu yöndeki iyileştirme çabalarına destek olunmasının öngörüldüğü vurgulandı. 
     Dolayısıyla bu temelde yapılacak düzenlemelerin temelde, IMF tarafından sağlanan kaynaklara ilişkin olarak, Merkez Bankası'nın uluslararası kabul görmüş standartlar ve en iyi uygulamalara gösterdiği uyumun gözden geçirilmesini kapsadığı, IMF tarafından sağlanan kaynakların ekonomik programa uygun olarak kullanıldığının teyit edilmesini sağlayacağı belirtildi. 
     Türkiye'de bu yönde gerçekleştirilmekte olan düzenlemelerle de, Merkez Bankası'nın kayıt, kontrol, muhasebe, raporlama ve denetim sistemlerinin şeffaflığını ve etkinliğini daha da geliştirecek bir planın ortaya konduğu, konuya ilişkin detayların niyet mektubunda belirtildiği hatırlatıldı. 
     
     MERKEZ BANKASI İLE HAZİNE ARASINDA PROTOKOL 
     Ayrıca şeffaflık prensibi çerçevesinde IMF'den kullanılan kaynaklara ilişkin olarak Merkez Bankası ile Hazine arasındaki ilişkileri düzenleyen bir protokolün yapılmasının da bu çerçevede gündeme geldiği, protokole ilişkin çalışmalar yürütüldüğü açıklandı. 
     Bunu yanısıra, IMF ile hükümet arasında uygulamaya konulan yeni stand-by düzenlemesi çerçevesinde, net uluslararası rezerv tanımının genişletildiği ve rezerv değişimi yerine rezerv seviyesi için belirlenen tabana performans kriteri konulduğu ifade edildi. 
     Programda takip edilen net uluslararası rezervlerin, Merkez Bankası net uluslararası rezervlerinden, Hazine'nin IMF'e yükümlülüğü ile Hazine'nin ihraç tarihinde vadesi 1 yıldan kısa olan döviz cinsinden sorçlarının yurtiçi ve yurtdışında düşünülmesiyle hesaplandığı belirtildi. 
     Buna ilişkin olarak Hazine tarafından gerçekleştirilen , bir yıldan kısa vadeli döviz cinsinden borçlmanmalarla ilgili kayıtların, Hazine Kontrolörleri Kurulu'nca düzenli olarak takip edileceği açıklandı. 
     





</TEXT>
</DOC>
