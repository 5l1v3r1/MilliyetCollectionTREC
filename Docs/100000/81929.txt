<DOC>
<DOCNO> 81929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur10.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsun'da vahşet Bir gence güvercin için işkence yaptılar.... 
</HEADLINE>
<TEXT>

     Samsun'da 5 kişinin, güvercinlerini çaldığını iddia ettikleri gencin önce saçlarını kazıdıkları, ardından da vücudunu jiletle keserek işkence yaptıkları belirtildi. 
     Gazi Mahallesi'nde Emre K. Murat K., Ufuk B., Erdoğan Ç. ve Murat Ç., bir süre önce besledikleri güvercinlerin çalınması üzerine hırsızlığı gerçekleştirdiğinden şüphelendikleri Nurettin Deniz'i 19 bir araca bindirerek, Derebahçe Mahallesi'nde terk edilmiş binanın 2. katına getirdiler. 
     Nurettin Deniz'i terkedilmiş binada önce çırılçıplak soydukları, saçlarını ve kaşlarını jiletle kazıdıkları öne sürülen 5 kişinin, Deniz'in suçu inkar etmesi üzerine vücudunu jiletle keserek işkence yaptıkları ifade edildi. Olay, yapılan işkenceye dayanamayarak güvercinleri teslim edeceğini söyleyen Nurettin Deniz'in, binadan dışarıya çıkartılınca bir anlık dalgınlıktan yararlanarak olay yerinden kaçarak Devlet Hastanesi'ne gitmesiyle ortaya çıktı. 
     Vücudunun 18 yerinde derin jilet kesikleri bulunan Nurettin Deniz, hastanede tedavi altına alınırken, Emre K., Murat K. ve Ufuk B., Emniyet Müdürlüğü Cinayet Masası ekiplerince gözaltına alındı, diğer 2 kişinin ise yakalanmasına çalışılıyor. 
     
     NURETTİN DENİZ ''ŞOK''TA 
     Gördüğü işkencenin etkisinden kurtulamayan Nurettin Deniz, cinayet masası ekiplerine korkulu anları şöyle anlattı 
     ''Beni gezmek için arabaya bindirerek boş binaya getirdiler. 
     Burada ilk önce dövdüler daha sonra çırılçıplak soydular. Saçlarımı ve kaşlarımı kazıyıp, 6 saat boyunca jiletle vücudumun çeşitli bölümlerini keserek tuz bastılar. Daha fazla dayanamayıp kurtulmak için güvercinleri çaldığımı ve bir arkadaşıma bıraktığımı söyledim. 
     Bunun üzerine dışarıya çıktık ve ellerinden zorda olsa kaçmayı başardım. Oysa ben güvercinlerini çalmadım. Yaşadığıma inanamıyorum.'' Gözaltına alınan zanlılardan Emre Keskin'in suçunu itiraf ettiği ''Güvercinlerimiz bizim herşeyimiz. Bırakın güvercinimi, benim malımı kimse çalamaz. Eğer çalarsa cezası böyle olur. Kaçmasaydı daha kötüsünü yapacaktım. Yaptıklarımdan pişman değilim. Bir daha yapsın yine aynısını yaparım'' dediği öğrenildi. 
     





</TEXT>
</DOC>
