<DOC>
<DOCNO> 56534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/guncel/gun03.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağınca hayat felç oluyor 
</HEADLINE>
<TEXT>
Yine aynı manzara 
Kar ve şiddetli fırtına Türkiye'nin batısında hayatı yine felç etti. Köy yolları kapandı, elektrikler kesildi, telefonlar sustu, sürücüler perişan 
     DOĞAN HABER AJANSI 

     Soğuk ve kar yağışlı hava yurt genelinde etkisini sürdürürken, Trakya'da buzlanma tehlikesi ortaya çıktı. Hafta sonu son yılların en şiddetli kışını yaşayan bölgede kar yağışı azaldı, ancak buzlanmaya sürücüleri perişan etti. Edirne - İstanbul TEM otoyolu ile D - 100 karayolunun, kayan araçlar yüzünden önceki gün saatlerce ulaşıma kapanmasından sonra, dün de Keşan - İpsala karayolunda bir TIR'ın kayması sonucu ulaşım aksadı, trafik aralıklarla verildi. 
     
3 KİŞİ MAHSUR KALDI      Edirne, Tekirdağ ve Kırklareli'nde 6 ilçe, 5 belde ve 329 köy yolu buzlanma ve kar birikmesi nedeniyle ulaşıma açılamadı. Kırklareli Demirköy Mahyakepe'de bulunan TRT verici İstasyonu ve NATO Hava Radar Üssü'ne giden yol kapandı, istasyonda görevli 3 kişi mahsur kaldı. Yol açma çalışmalarına katılan karayolları ekibi de tipide mahsur kalınca, Köy Hizmetleri ekipleri yardıma koştu. Türkiye'ye Bulgaristan'dan gelen enerji nakil hattı koptu, Edirne'nin Meriç ilçesinde telefonlar sustu. 
     
DAĞ YOLU TUZLANIYOR      BOLU 22 köy yolu kar yağışı nedeniyle kapandı. Bolu Dağı geçişinde buzlanmaya karşı tuzlama çalışması başlatıldı. 
     ÇANAKKALE 100'den fazla köy yolu kardan kapandı. Fırtınanın etkisini kaybetmesiyle araba vapuru seferleri yeniden başladı. 
     BALIKESİR 155 köy yolu ulaşıma kapandı. Merkeze bağlı 4 köy ilköğretim okulunda, Gönen ve Marmara'da bir gün, Balya'da ise 2 gün süreyle okullar tatil edildi. 166 köye elektrik verilemedi, 15 köyün telefon kabloları koptu. 
     
İŞ MAKİNELERİ DEVREDE      DÜZCE Yoğun kar yağışı nedeniyle Düzce'de 50 köy yolu ulaşıma kapandı. Cumayeri İlçesi Dokuz Değirmen Köyü ve merkez Uğur Köyü'nde yağmur nedeniyle meydana gelen heyelanlar sonucu yol trafiğe kapandı. Önceki gece bölgeyi etkisi altına alan kar yağışı nedeni ile Düzce'de 13, Cumayeri'nde 8, Çilimli'de 3, Gölyaka’da 9, Gümüşova’da 8, Kaynaşlı ilçesinde ise 9 köy yolunda ulaşım yapılamadı. 
     



 GÜNCEL 






















</TEXT>
</DOC>
