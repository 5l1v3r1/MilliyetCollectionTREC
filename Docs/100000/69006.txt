<DOC>
<DOCNO> 69006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/soneko02.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kur rejimi nasıl olmalı 
</HEADLINE>
<TEXT>

     Türkiye açısından tamamen dalgalı bir kur rejiminin son derece sakıncalı olduğu, katı bir çıpanın ise uygulanamaz olarak gözüktüğü bildirildi. 
     Türkiye Bankalar Birliği TBB Bankacılık Araştırma Grubu tarafından gerçekleştirilen ''Kur Rejimi Tercihi ve Türkiye'' başlıklı çalışmada, Türkiye'nin nasıl bir kur rejimi uygulaması gerektiğinin yanıtı arandı. 
     Çalışmaya göre, kısıtlı veri koşulları altında serbest kur rejiminin devamının olası iki sonucu görünüyor. 
     Bunlardan ilki serbest kur rejimi uygulaması döviz kurunun değerindeki oynaklığı gideremezse, ekonomideki dolarizasyon sürecinin hızlanması ve aslında katı bir çıpa uygulamasına çok benzeyen tam dolarizasyon sürecinin ortaya çıkması. 
     
     Dalgalanma korkusu 
     İkinci ve daha olası olarak görünen bir sonuç ise ilan edilmiş kur rejimi tamamen serbest bir kur rejimi olmakla birlikte, fiilen Merkez Bankası'nın müdahale etmesini içeren, dalgalanma korkusunun ortaya çıkması. 
     Çalışmaya göre, bu durumun gerçekleşmesi durumunda kurun değerindeki oynaklık azalırken, uluslararası rezervlerin miktarında ve kısa vadeli faiz oranlarının düzeyindeki oynaklık artacak. 
     Böyle bir durumda Merkez Bankası'nın kafasında var olan fiili müdahale değerinin belirlenmesi büyük önem taşıyor. 
     Çalışmada, bu durum bir çeşit ara kur rejimi olarak adlandırılırken, bununla birlikte esnek bir çıpa uygulaması olması veya benzer sonuçları doğurması gerekmeyeceği vurgulandı. 
     
     Sermaye hareketlerinin sınırlanması 
     TBB çalışmasında, sert çıpaları imkansız kılacak ölçüde düşük güvenilirlik ve tam serbest bir kur rejiminin sakıncalarını göze alamayacak kadar çok kur riski olan bir finans ve üretim sektörüne sahip bir dizi gelişmekte olan ülkenin de geçici olarak sermaye hareketlerinin serbestisini kaldırmasının beklenebileceği kaydedildi. 
     ''İmkansız üçleme hipotezi'' çerçevesinde, sermaye hareketlerinin geçici olarak kısıtlanmasının kur istikrarı ve bağımsız para politikasına aynı anda olanak sağlayacağı ifade edildi. 
     Bununla beraber böyle bir yolu tercih erdecek olan ülkelerin bu süreyi mutlaka katı çıpaları ya da tamamen serbest kur rejimlerini uygulanamaz kılan yapısal özelliklerini değiştirmekle değerlendirmeleri ve sermaye hareketlerini bu sürecin ardından yeniden serbestleştirmelerinin bekleneceği kaydedildi. 
     
     İmkansız üçleme hipotezi 
     İmkansız üçleme hipotezi, bir ekonominin aynı anda hem finansal serbestiyi, hem bağımsız bir para politikasını, hem de kurda istikrarı hedefleyemeyeceğini öngörüyor. 
     Hipoteze göre, bu üç hedeften en azından bir tanesinin bırakılması gerekiyor. Diğer bir deyişle hem dışa açık, hem bağımsız para politikası uygulayıcısı örneğin enflasyon hedeflemesi , hem de kurda istikrarı sağlayacak bir politikalar demeti imkansız olarak görülüyor. 
     






</TEXT>
</DOC>
