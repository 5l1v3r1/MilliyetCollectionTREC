<DOC>
<DOCNO> 90027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/soneko03.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hububat alım fiyatlarını TMO belirleyecek 
</HEADLINE>
<TEXT>

     Toprak Mahsulleri Ofisi'ne TMO hububat alım satım yetkisi veren Bakanlar Kurulu kararı, Resmi Gazete'de yayımlandı. 
     Karara göre, TMO, alım ve satım fiyatlarını kendisi belirleyecek. 
     Ancak, Aralık 2002 satış fiyatı, Haziran 2002 alım fiyatının en az yüzde 40 üzerinde olacak. Böylece, hububat fiyatlarında bir artış trendi ortaya konarak özel sektörün bu fiyatları dikkate alarak üreticiden hububat alımı yapması sağlanacak. TMO, bu asgari fiyat artışını dikkate alarak hububat satış fiyatlarını da aylar itibariyle saptayacak. 
     Böylece, uzun yıllardır ilk defa hububat alım fiyatlarını Bakanlar Kurulu yerine TMO belirleyecek. Uluslararası Para Fonu IMF ve Dünya Bankası'na verilen taahhütler gereği tarımdaki sübvansiyonlar kaldırılmış onun yerine Doğrudan Gelir Desteği uygulamaya konmuştu. 
     Ürün bedellerinin asgari yüzde 50'si teslimatı müteakip, bakiyesi de en geç 30 gün içinde ödenecek. 
     Karara göre, TMO tarafın iç alım yoluyla 2002-2003 faaliyet döneminde temin edilen ürünlerin, Dahilde İşleme İzin Belgesi kapsamı ve ihraç yoluyla yapılan satışlarından ve gerektiğinde yapılacak ithalattan doğan zararlar, görev zararı sayılarak, Hazine'ce ödenecek. 
     TMO'nun 2002-2003 faaliyet döneminde ürün alımları için gerek duyacağı finansman, bütçeye konulan ödenekten yapılacak aktarımlar ile iç ve dış kredi temini suretiyle karşılanacak. Yurtiçinden ve yurtdışından kullanılacak döviz kredileri, Kaynak Kullanımını Destekleme Fonu'ndan KKDF muaf olacak. 
     Ofis tarafından kredi temini için yapılacak ''alım garantili satış'' gibi finansman tekniklerinin uygulanmasında bu karar ile belirlenen alım-satım şartları aranmayacak. Bu işlemlerden doğan alım-satım farkları ve diğer giderler borçlanma maliyeti olarak kabul edilecek. 
     2002-2003 faaliyet döneminde kamu kaynaklarının etkin kullanımına 
     ilişkin ''4. Ulaştırma ve Haberleşme Giderleri'' bölümünde yer alan kısıtlamalar, alıma dayalı olarak 2002 yılının Haziran, Temmuz ve Ağustos aylarında, satışa dayalı olarak 2003 yılının Ocak, Şubat ve Mart aylarında uygulanmayacak. Hükümetçe, TMO'ya verilen olağanüstü hal ve savaş stokuna ait muhafaza ve finansman giderleri ile bu stok miktarında artış olduğu takdirde artan kısma ait mal bedeli müteakip bütçe yılında Hazine tarafından karşılanacak. Karar, bugünden itibaren yürürlüğe girecek. 
     





</TEXT>
</DOC>
