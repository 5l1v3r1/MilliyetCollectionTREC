<DOC>
<DOCNO> 61914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/yazar/bila.html </URL>
<DATE> 2002/01/12/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit ve Saddam 
</HEADLINE>
<TEXT>

     Başbakan Ecevit, Körfez Savaşı yıllarında Bağdat'ta Irak lideri Saddam Hüseyin'le görüştüğünden bu yana eleştirilir. Saddam'a yakın olmakla, onu savunmakla suçlanır. Hatta, Ecevit'in savaş öncesi Saddam'la görüşmesine yönelik eleştirilerin ölçüsünü "vatan hainliği"ne vardıracak kadar kaçıranlar olmuştu. 
     Ecevit'in ABD'ye yapacağı gezi öncesinde Irak ve Saddam konusu yine gündemde. 
     O zaman Meclis dışında olan Ecevit'le, Saddam görüşmesini birlikte gerçekleştiren arkadaşımız Derya Sazak'ın bugünlerde piyasaya çıkan kitabı birçok soru ve olaya ışık tutuyor. Sazak'ın "11 Eylül Gölgesinde Saddam" isimli kitabı hem Ecevit - Saddam görüşmelerinin tutanakları, hem Ecevit'in saptamaları ve öngörülerini içeriyor. 
     Derya Sazak'ın kitabından da anlaşılıyor ki, Ecevit'in Bağdat'a gidişi ve Körfez Savaşı'na karşı çıkışı Saddam hayranlığından değil. O gün yaptığı saptamalar ve ortaya koyduğu öngörüler bugün doğrulandı. 
     Ecevit'in, Saddam'ı Kuveyt'e girerek bir anlamda tuzağa düştüğü yönündeki uyarısını, Irak fiilen bölündükten sonra Saddam da kabul ve itiraf etti. 
     Keza, o günlerde, Ecevit'in, Özal ve Özal'ın kontrolündeki yönetime yönelik eleştirilerin haklılığı da bugün anlaşıldı. 
     Ecevit'ın toprak bütünlüğünün korunmasının Türkiye açısından yaşamsal öneme sahip olduğu ve bu nedenle müdahaleye karşı çıktığı belleklerdedir. Irak'ın fiilen bölünmesinin PKK'yı güçlendireceği, hareket alanını artıracağı, sınır güvenliğinin tehlikeye gireceği yönündeki uyarıların isabeti de artık tartışılmıyor. O kadar ki, o zaman Meclis dışında bir lider olarak yaptığı uyarı ve öneriler Özal sonrasındaki dönemde devlet politikası haline geldi. 
     Özal sonrası kurulan bütün hükümetler Irak'ın toprak bütünlüğünü esas alan, Bağdat'a müdahaleye karşı çıkan bir çizgi izlediler. Bugün de Ankara aynı çizgiyi izliyor ve asker - sivil bu çizgi üzerinde görüş birliği sağlanmış durumda. 
     Ecevit'in bugün "Bizi ilgilendiren Irak'tır, Irak'ın toprak bütünlüğüdür, Irak'ın yönetimi değil" biçiminde özetlenebilecek görüşü, bazı çevrelerce "Ecevit değişti" diye yorumlanıyor. Oysa, Ecevit'te Saddam ve Irak konusunda bir değişiklik yok. Ecevit, o zaman da Saddam'la değil, Irak'la ve Irak'ın dağılması halinde Türkiye'nin göreceği ekonomik ve siyasi zararla ilgiliydi. 
     Sırf Saddam karşıtlığı ve Amerikan hayranlığından kaynaklanan "ABD ise mutlaka haklıdır" görüşünden hareket edenlerin düştüğü hata budur. 
     "11 Eylül'ün Gölgesinde Saddam"ı okurlarsa bu hatalarını daha iyi anlayacaklardır. 
     
     







Pantolon serbest 


Adaleti ararken 


Ecevit ve Saddam 


Başkentte esen havanın olumlu tarafı... 


Akıntıya kürek 


Koruma altında bir katil 


Mühendislerin kalite arayışı 


Hangisi terör, hangisi değil .. 


Cinsel tercihlerinde özgür’ olmak 


Bir devin batışı’ 


Nazım Hikmet'in kaçış macerası 


Güreş'ten uçakları indirme emri 


Ben onlardan daha şanslıyım’ 


Denetçi hasım değildir 


"Dünyanın hiç bir yerinde.." 


Kurtar bizi baba’ diyenler yüzünden Bush’un başı dertte 


Çörtük milli bir dava mı güdüyor 


</TEXT>
</DOC>
