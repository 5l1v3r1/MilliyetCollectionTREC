<DOC>
<DOCNO> 95686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/soneko02.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
En ucuz yakıt doğalgaz... 
</HEADLINE>
<TEXT>

     Konutlarda ısınma amaçlı kullanılan enerji kaynaklarından en ucuzu yine doğalgaz olarak belirlendi. 
     Bin kilokalori ısı elde etmek için 44 bin 457 liralık doğalgaz yeterli olurken, aynı miktardaki enerji 51 bin 26 liralık ithal kömür veya 255 bin 397 liralık elektrik tüketilerek elde edilebiliyor. 
     Doğalgaz Dergisi'nde Mayıs ayı fiyatları baz alınarak yapılan hesaplamalara göre, aynı miktardaki ısıl değeri elde edebilmek için 76 bin 747 liralık fuel-oil, 110 bin 90 liralık LPG, 142 bin 451 liralık motorin kullanmak gerekiyor. 
     Elektrik kullanımında eğer 150 kilovat saatin altında kalıyorsanız 170 bin 264 lira, üstüne çıkıyorsanız 255 bin 397 lira harcayarak evinizde bin kilokalorilik ısı elde edebilirsiniz. 
     
     SANAYİDE DE DOĞALGAZ UCUZ 
     Sanayide kullanılan enerji kaynaklarına bakıldığında da yine en ucuz kaynak 29 bin 851 lira harcanarak bin kilokalorilik bir ısıl değer elde edilebilen doğalgaz olduğu görülüyor. Bu rakam, doğalgaz Botaş yerine dağıtım şirketinden alındığında 35 bin 431 liraya yükseliyor. 
     Eğer bir tesis Soma kömürü kullanıyorsa aynı miktar enerji için 35 bin 557 liralık harcamayla karşı karşıya kalıyor. Ya da bin kilokalorilik enerji için 40 bin 735 liralık ithal kömür, 42 bin 691 liralık fuel-oil, 80 bin 775 liralık LPG, 122 bin 88 liralık motorin veya 142 bin 442 liralık elektrik faturası ödenmesi gerekiyor. 
     





</TEXT>
</DOC>
