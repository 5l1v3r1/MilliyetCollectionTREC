<DOC>
<DOCNO> 85441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun18.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürgündeki Filistinliler'den 2'si Atina'ya, 3'ü İtalya'ya ulaştı 
</HEADLINE>
<TEXT>

     AB ile İsrail arasında yapılan anlaşma sonrasında, sığındıkları Milad Kilisesi'nden çıkarak, Kıbrıs Rum Kesimi'ne götürülen 13 Filistinliden 2'si Atina'ya geldi. 
     Bazı AB ülkeleri ile Rum Kesimi'nce kabul edilen Filistinlilerden adları açıklanmayan 2'si, bir İspanyol askeri nakliye uçağı tarafından getirildikleri Atina havaalanından geniş güvenlik önlemleri arasında, ''misafir'' edilecekleri bölgeye götürüldüler. 
     Yunan makamları, güvenlik gerekçesiyle Filistinlilerin kalacağı yer hakkında bilgi vermedi. 
     İtalyan haber ajansı ANSA'nın üst düzey kaynaklara dayanarak verdiği habere göre, 13 Filistinli'den İtalya'nın misafir edeceği 3'ü İtalya'ya getirildi. Haberde, 3 Filistinliyi taşıyan İtalyan gizli servisine ait uçağın indiği kaydedildi. 
     AB ülkelerinin vardığı anlaşma gereği, 13 Filistinliden 1'i Rum Kesimi'nde kalırken, Yunanistan ve İrlanda 2'şer, İspanya ve İtalya 3'er, Belçika ve Portekiz ise 1'er Filistinliyi bir yıl süreyle 
     topraklarında tutacak. 
     Anlaşma, Filistinlilere siyasal sığınma hakkı ve AB ülkelerinde serbest dolaşım hakkı tanınmamasını öngörüyor ve 12 aylık ''misafir etme'' süresinden sonrasına açıklık getirmiyor. 
     





</TEXT>
</DOC>
