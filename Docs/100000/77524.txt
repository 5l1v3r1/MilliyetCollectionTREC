<DOC>
<DOCNO> 77524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun07.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'deki Musevi lobisi ile ''soykırım'' krizi aşıldı... 
</HEADLINE>
<TEXT>

     Türkiye ile ABD'deki Musevi lobisi arasında son günlerde ortaya çıkan ''soykırım sıkıntısı'', Türkiye'nin Washington Büyükelçiliği'nde Musevi gruplarının katılımıyla yapılan toplantıda aşıldı. 
     Türkiye'nin Washington Büyükelçisi Faruk Loğoğlu'nun davetiyle biraraya gelen en büyük 6 Musevi grubunun temsilcileri, toplantıdan sonra yaptıkları açıklamalarda, ''Başbakan Bülent Ecevit'in geçen hafta kullandığı 'soykırım' sözcüğünden dolayı ortaya çıkan sıkıntının aşıldığını ve Türkiye'ye desteklerinin devam edeceğini'' belirttiler. 
     Edinilen bilgiye göre, Büyükelçi Loğoğlu, Ankara'nın İsrail'e ilişkin tutumuna açıklık getirerek, Türkiye'nin İsrail ile ilişkilerinin önemini, Türk ve Musevi halkları arasında yüzyıllardır süren dostluğu vurguladı. 
     Musevi gruplarının temsilcileri, Büyükelçi Loğoğlu'nun sözlerinin kendilerini tamamen tatmin ettiğini söylediler. Toplantıda yer alan Musevi gruplarından Musevi Ulusal Güvenlik Meseleleri Enstitüsü'nün JINSA temsilcisi Phyllis Kaminsky, ''Sıkıntı aşıldı. Türkiye ile İsrail arasındaki güçlü stratejik ilişkiler, bizim de desteğimizle aynen devam edecek. Ancak bu tür bir talihsizliğin bir daha meydana gelmemesi gerekiyor'' dedi. 
     Toplantının çok iyi geçtiğini anlatan Amerikan Musevi Komitesi'nin stratejik ilişkiler direktörü Barry Jacobs da ''Bazı işbirliği projelerini bile görüşebildik. Örneğin İsrail'in Türkiye'den su almasına tam destek veriyoruz'' diye konuştu. 
     Türkiye-İsrail ve ABD'nin, teröre karşı mücadelesinde ortak yönler bulunduğunu ifade eden Musevi temsilcileri, Türkiye'nin, bu durumu açıklamalarında dile getirmesinde yarar olduğunu da ifade ettiler. 
     Loğoğlu ile toplantıya giren Musevi kuruluşlar arasında JINSA'nın yanı sıra NCSJ, Amerikan İsrail Halkla İlişkiler Komitesi AIPAC , B'nai Brith, Anti Defamasyon Ligi, Amerikan Musevi Komitesi bulunuyor. 
     






</TEXT>
</DOC>
