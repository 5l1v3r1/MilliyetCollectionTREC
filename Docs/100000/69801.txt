<DOC>
<DOCNO> 69801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun24.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cezaevindeki mafya babasına siyanürlü spagetti 
</HEADLINE>
<TEXT>

     Atina'nın mafya babalarından Teodore Grigorakos'un ölümüne cezaevindeki hücresinde yediği siyanürlü spagettinin neden olduğu ortaya çıktı. 
     Adli tıp kaynakları, geçen ayın 28'inde akciğer ödemi teşhisiyle hastaneye getirildikten sonra ölen 28 yaşındaki Grigorakos'un cesedine yapılan otopsi sonucu ödeme siyanürün neden olduğunun saptandığını belirttiler. 
     Yetkililer, soruşturma sonucu, Grigorakos'un ölümünden önceki gece spagetti yediğinin belirlendiğini açıklarken, Yunanistan Adalet Bakanı Filippos Peçalnikos, savcılardan ölümün aydınlatılmasını istedi. 
     Cinayetle ilgili olarak, Atina'nın Pire semtinde deniz kenarlarında bulunan diskoteklerin denetimini elinde bulunduran Grigorakos ailesine karşı yıllardır mücadele eden 2 ayrı mafya babasından şüphe ediliyor. 
     Grigorakos, 2000 yılının Temmuz ayında hücresinde yastığının altında 2 mermi iliştirilmiş, ''Sıradaki sensin'' yazılı bir not bulmuştu. 
     Aynı ay 62 yaşındaki babası Vassilis Grigorakos, Atina'nın göbeğinde güpegündüz motosikletli 2 kişinin silahlı saldırısında öldürülmüştü. Baba Grigorakos, Pire'de bir şirketten şantajla para sızdırılmasıyla ilgili haberlerden sonra ünlenmişti. 
     Yine şantaj çetesi yönetmekle suçlanan büyük oğul 36 yaşındaki Nikos da, 7 Haziran 2000'de Atina'da adliye binası önünde öldürülmüştü. 
     Grigorakos ailesi bu cinayete rakip mafya ailesinin 37 yaşındaki üyesi Temis Kalapotarakos'u öldürerek yanıt vermişti. 
     






</TEXT>
</DOC>
