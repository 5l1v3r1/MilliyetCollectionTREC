<DOC>
<DOCNO> 96156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/eko03.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF dahil herkes sakin olsun’ 
</HEADLINE>
<TEXT>

Bakan Derviş, büyüme ve diğer göstergelerin beklenenden daha iyi olduğunu, IMF dahil herkesin sakin olması gerektiğini belirterek, "Program devam edecek" dedi 
     ANKARA Milliyet 

     Devlet Bakanı Kemal Derviş, ekonomik programın taahhütleri açısından bir sorun olmadığını belirtti. 
     Derviş, dün Hazine Müsteşarı Faik Öztrak, Merkez Bankası Başkanı Süreyya Serdengeçti, Bankacılık Düzenleme ve Denetleme Kurulu BDDK Başkanı Engin Akçakoca, IMF Avrupa Bölgesi İcra Direktörü Willy Kiekens ve IMF Türkiye Masası Şefi Juha Kahkonen ile bir toplantı yaptı. Toplantıdan sonra yaptığı açıklamada, büyümenin ilk aylardaki rakamların beklenenden iyi olduğunu ve programın taahhütleri açısından da bir sorun bulunmadığını belirten Derviş, "Onun için bence herkes sakin davranmalı, onlar da IMF sakin davranmalı. Dolayısıyla çalışmalar iyi gidiyor, özel bir sorun yok" dedi. 
     
     Faiz ek yük getirdi’ 
     Derviş, Kiekens’ın gelmesinin programda değişiklik anlamına gelip gelmediği sorusu üzerine, "Makro çerçevede değişiklik yok. Belirsizlik kısa sürede ortadan kalkarsa, bir sorun görmüyoruz. Çalışmalarımız aynı doğrultuda sürer. Belirsizliğin çok uzun sürmesi hiç kuşkusuz Türkiye’nin yararına değil" dedi. 
     Derviş faizlerdeki gereksiz yükselişin Türkiye’ye ileriye dönük yeni yükler getirdiğine de dikkat çekti. Bu yükleri bir an önce azaltmak gerektiğini belirten Derviş, "Faizlerin mayıs ayında gördüğümüz olağan duruma dönmesi gerekiyor" diye konuştu. 
     Güvenin yeniden oluşturulmasının, ileride daha hızlı büyüme, istihdam ve refah anlamına geldiğini anlatan Derviş, "Bu belirsizliği ne kadar hızlı ortadan kaldırabilirsek o kadar iyi olur" diye konuştu. 
     
     Kurullar güvence olacak 
     Devlet Bakanı Tunca Toskay da IMF heyetiyle görüşmesinden sonra yaptığı açıklamada, Türkiye’nin içinde bulunduğu siyasi atmosferin programı bugün ve önümüzdeki aylarda nasıl etkileyebileceği konusunda görüş alışverişinde bulunduklarını belirtti. 
     İlk beş aylık göstergelerin öngörülenden daha iyi olduğunu kaydeden Toskay, borçlanma faizlerinin yükselmesinin ekonomi üzerinde olumsuz bir etki yarattığını da belirtti. 
     Toskay, "Ekonomiyle ilgili siyasetten bağımsız hareket edebilen kurumların kurulmuş olması, siyasi belirsizliğin ekonomi üzerindeki olumsuz etkilerini daha da azaltacak" dedi. 
     IMF’nin siyasetle doğrudan ilişkili olmadığını, siyasetin ekonomiye yansımalarıyla ilgilendiğini belirten Toskay, Irak’a olası bir operasyonunun görüşmede gündeme gelmediğini de kaydetti. 
     
Programa her şartta devam edilecek’ sözü      Herkesin önümüzdeki dört - beş ayı merak ettiğini ifade eden Derviş, şu anda değişik seçenekler üzerinde durulduğunu, fakat bütün seçeneklerde, programın uygulanmasına devam edileceğini söyledi. 
     Bu konuda IMF heyetine söz verildiğini de bildiren Derviş, "Aslında bu konuda Türkiye’de bir görüşbirliği var. "Yani programın birçok ayrıntısı konusunda tartışma olabilir ama temelde, ciddi bir ekonomik programın devamının gereği üzerine çok fazla bir tartışma yok" dedi. Başbakan Yardımcısı Devlet Bahçeli’nin de programın kesinlikle uygulanacağını söylediğini anımsatan Derviş, şöyle devam etti 
     "Dolayısıyla bu konuda çok fazla tartışmaya, çok fazla soru sormaya gerek yok. Program devam edecek. Ama tabii siyasi belirsizlik ortamında faizlerin yüksek olması sıkıntı yaratıyor, yeni yükler getiriyor ve sıkıntı yaratıyor" dedi. 
     



 EKONOMİ 





























</TEXT>
</DOC>
