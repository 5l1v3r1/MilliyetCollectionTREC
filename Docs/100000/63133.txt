<DOC>
<DOCNO> 63133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/soneko10.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalarda geçen hafta böyle geçti 
</HEADLINE>
<TEXT>

     Piyasalar, geçen hafta ağırlıklı olarak Başbakan Ecevit'in ABD gezisine endeksli bir seyir izledi. 
     Haftaya yüzde 0.16 oranında artışla başlayan İstanbul Menkul Kıymetler Borsası'nda İMKB , Salı ve Çarşamba günü gelen satışlarla endeks 13,000 puanın altına indi. 
     Hisse senetleri Salı günü ortalama yüzde 2.13, Çarşamba günü de ortalama yüzde 4.42 oranında değer yitirdiler. Piyasanın 12,700 puan seviyelerini destek, 13,100 puan seviyelerini de direnç noktası olarak kabul ettiği gözlendi. 
     Haftanın son iki gününde de bu aralıkta hacimsiz ve sıkışık seanslar gerçekleşti. Endeks, Perşembe günü ortalama yüzde 1.06'lık artışla 13,000 puan seviyelerini zorladı. Cuma günü gelen son dakika alımlarıyla 13,000 puanın üstünde 13,012.20 puandan kapanış gerçekleşti. Hisse senetlerinin haftalık ortalama değer kaybı yüzde 4.44 oldu. 
     
     Özetle yatırım araçları 
     Son haftalarda altın ve dövizde görülen düşüş eğiliminin geçen hafta da sürdüğü gözlendi. 
     Geçen hafta İstanbul serbest piyasada Türk Lirası karşısında ABD Doları'nın fiyatı yüzde 1.96, Euro'nun fiyatı yüzde 2.76 ve Alman Markı'nın fiyatı da yüzde 2.87 oranında düştü. 
     24 ayar külçe altının gram satış fiyatı yüzde 2.37 oranında, 
     Cumhuriyet altınının satış fiyatı da yüzde 2.33 oranında geriledi. 
     Yatırım fonlarının seyrini izleyen A.A Fon Endeksi ortalama yüzde 0.06 oranında düşüş kaydetti. 
     Mevduat faizlerinde önceki hafta sonuna göre ortalamalarda küçük çapta düşüşler oldu. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.93, bir haftalık reponun net getirisi de yüzde 0.98 olarak gerçekleşti. 
     
     Borsa endeksleri 
     İMKB Bileşik Endeksi, bir önceki hafta sonuna göre 604.01 puanlık düşüşle 13,616.21 puandan, 13,012.20 puana geriledi. Hisse senetlerinin haftalık ortalama değer kaybı yüzde 4.44 oldu. 
     İMKB Ulusal-Mali Endeksi 1,291.61 puan düşerek 18,433.75 puandan 17,142.14 puana, İMKB Ulusal-Sanayi Endeksi 1.04 puan düşerek 
     11,274.57 puandan 11,121. puana ve İMKB Ulusal-Hizmetler Endeksi de 
     232.66 puan düşerek 8,677.92 puandan 8,445.26 puana indi. 
     Böylece, mali grup hisseleri ortalama yüzde 7.01, sanayi grubu hisseleri ortalama yüzde 1.36 oranında ve hizmetler grubu hisseleri de ortalama yüzde 2.68 oranında değer yitirdi. 
     
     Kazananlar ve kaybedenler 
     Borsada geçen hafta işlem gören 291 hisse senedinden 76'sı değer kazandı. Toplam 188 hisse senedi değer yitirirken, 27 hisse senedinin de değeri değişmedi. 
     En yüksek oranlı artış, yüzde 50.94 ile İhlas Gayrimenkul Yatırım Ortaklığı hisselerinde oldu. Kristal Kola hisseleri yüzde 42.44 oranındaki artışla ikinci, Petrokent Turizm hisseleri de yüzde 28.85 oranındaki artışla üçüncü olarak sıralandı. 
     En yüksek oranlı düşüş yüzde 28.57 ile Makina Takım hisselerinde oldu. Yüzde 25.49'luk düşüşle Arat Tekstil hisseleri ikinci, yüzde 21.82'lik düşüşle de Finansbank hisseleri üçüncü sırada yer aldı. 
     İMKB Ulusal Pazar'da geçen hafta toplam 661 milyar 862.9 milyon adet hisse senedi işlem gördü ve karşılığında 2 katrilyon 459 trilyon 655.8 milyar liralık işlem hacmi gerçekleşti. 
     Borsa uzmanları, önümüzdeki günlerde mali piyasalara destek yasasıyla ilgili gelişmelerin öne çıkabileceğine işaret ederek, ancak piyasaya yeni para girişi olmaması durumunda çıkış denemelerinin kar satışlarıyla kesileceğini ifade ediyorlar. 
     
     Döviz 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 1.96 oranında, Euro yüzde 2.76 oranında ve Alman Markı da yüzde 2.87 oranında değer yitirdiler. 
     ABD Doları'nın Türk Lirası satış fiyatı 27 bin lira düşerek 1 milyon 351 bin liraya, Euro'nun satış fiyatı 34 bin lira düşerek 1 milyon 196 bin liraya ve Alman Markı'nın satış fiyatı da 18 bin lira düşerek 610 bin liraya geriledi. 
     Cuma günü kapanışta, öteki döviz türlerinden İngiliz Sterlini'nin Türk Lirası satış fiyatı yüzde 3.60 oranında düşerek 1 milyon 952 bin liraya, İsviçre Frangı'nın Türk Lirası satış fiyatı yüzde 2.62 oranında düşerek 818 bin liraya ve Fransız Frangı'nın Türk Lirası satış fiyatı da yüzde 2.50 oranında düşerek 183 bin 500 liraya indi. 
     Bugün öğle saatlerinde İstanbul serbest piyasada ABD Doları 1 milyon 348 bin, Alman Markı 610 bin ve Euro da 1 milyon 194 bin liradan satılıyordu. 
     
     Altın 
     Geçen hafta Kapalıçarşı'da alınıp satılan 24 ayar külçe altının gram satış fiyatı yüzde 2.37 oranında, Cumhuriyet altınının satış fiyatı da yüzde 2.33 oranında düştü. 
     Kapalıçarşı'da külçe altının gram satış fiyatı 300 bin liralık düşüşle 12 milyon 350 bin liraya, Cumhuriyet altınının satış fiyatı da 2 milyon liralık düşüşle 84 milyon liraya indi. 
     İstanbul Altın Borsası'nda İAB işlem gören 24 ayar altının gram fiyatı da yüzde 1.96'lık düşüşle 12 milyon 550 bin liraya geriledi. 
     
     Yatırım fonları 
     Yatırım fonlarına katılma belgeleri bir önceki haftaya göre ortalama yüzde 0.06 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 152 puan düşerek 243,101 puandan 242,949 puana indi. 
     Fonlar arasında en çok değer kazanan katılma belgeleri, yüzde 1.19'luk artışla Kentbank B Tipi Tahvil ve Bono Fon, yüzde 1.06'lık 
     artışla Kalkınma Menkul A Tipi Karma Fon ve yüzde 1.00'lik artışla Ekinciler B Tipi Değişken Fon oldular. Geçen haftanın en çok değer yitiren ilk üç katılma belgesi yüzde 7.74'lük düşüşle İş A Tipi Mali Endeks Fonu, yüzde 7.26'lık düşüşlerle Koçbank A Tipi İMKB-30 Endeks Fon ve Global A Tipi İMKB-100 Endeks Fon olarak sıralandı. 
     
     Tahvil-bono-faiz- repo 
     Hazine geçen hafta 112 gün vadeli bono ihalesi düzenledi. İhalede toplam 997.8 trilyon liralık teklif gelirken, nominal 452 trilyon liralık satış gerçekleşti. İhaledeki net satış miktarı da 383 trilyon lira olarak gerçekleşti. İhalede gerçekleşen yıllık bileşik faiz yüzde 71.24, basit faiz ise yüzde 58.50 oldu. İhalede kamuya net 42.3 
     trilyon liralık satış yapıldı. 112 gün vadeli bono ihalesinde geri ödeme 8 Mayıs 2002 olarak belirlendi. İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bonoların haftalık net getirileri ise yüzde 0.79 ile yüzde 1.00 arasında gerçekleşti. Geçen hafta mevduat faizlerinde küçük çapta düşüşler oldu. Önde gelen ve değerlendirmeye alınan 10 kamu ve özel bankanın faiz oranlarının ortalamaları dikkate alınarak yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.93 oldu. Önceki hafta sonunda ortalama faizi yüzde 61'in biraz üzerinde olan haftalık reponun net getirisi yüzde 0.98 dolayında gerçekleşti. 
     






</TEXT>
</DOC>
