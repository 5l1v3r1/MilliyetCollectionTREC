<DOC>
<DOCNO> 53279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur17.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahya Murat Demirel mahkemede hakimle tartıştı 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ın eski sahibi Yahya Murat Demirel, ''Bankacılık Kanunu'na muhalefet'' suçundan yargılandığı davada, ''kendisine söz vermediği'' gerekçesiyle hakimle tartıştı. 
     Şişli 8. Asliye Ceza Mahkemesi'nde dün görülen davada Hakim Hatice Bayraktar ile ''usul ve yöntem'' konusunda tartışmaya giren Demirel, bugün de hakkında 2 ayrı davanın açıldığı Şişli 2. Asliye Ceza Mahkemesi'ne getirildi. 
     Davanın diğer tutuksuz sanıkları olan Egebank'ın eski Yönetim Kurulu üyesi Aydoğan Semizer, eski Genel Müdür Mehmet Sami Erdem ve eski Genel Müdür Yardımcısı Turan Özel'in katılmadığı duruşmada konuşan Hakim Metin Aydın, bilirkişi raporunun geldiğini ve buna göre de suç unsurunun oluşmadığını bildirdi. 
     Rapora ilişkin ''diyeceklerini'' söylemeleri için söz verilen taraflardan sanık Demirel'in avukatı Köksal Bayraktar, herhangi bir taleplerinin olmadığını belirtti. 
     Müdahil Bankacılık Düzenleme ve Denetleme Kurulu BDDK avukatı Ender Emre ise, raporu incelemek üzere süre istedi. 
     Duruşmanın bu anına kadar birkaç kez söz istemesine rağmen Hakim Aydın tarafından talebi geri çevrilen Yahya Murat Demirel, bu kez ''İhsas-ı rey'e Kararını önceden bildirme gidiyorsunuz. Bundan hakimin reddi doğar. Söz vermeyecekseniz beni niye çağırıyorsunuz '' dedi. 
     Hakim Aydın'ın, ''gerek duyulduğunda söz verileceğini'' belirttiği Demirel, ''Söyleyeceklerimi merak etmiyor musunuz '' diye sordu. 
     Hakim Aydın da, ''Mahkeme gerek duyduğunda sana soracak'' şeklinde konuştuktan sonra, müdahil avukata raporu incelemesi için süre vererek duruşmayı erteledi. 
     
     2. davada söz alabildi 
     Daha sonra Demirel'in, ''Kambiyo Genel Müdürlüğü'ne yalan beyanda bulunduğu'' iddiasına ilişkin açılan dava dosyasına bakan hakim Metin Aydın, gelen bilirkişi raporunda herhangi bir suç unsurunun oluşmadığının bildirildiğini söyledi. 
     Bu rapora ilişkin ''diyecekleri'' sorulan avukatlardan Ender Emre, süre talebinde bulundu. 
     Bir defa daha hakimden söz hakkı isteyen ve bu kez talebi uygun görülen Demirel, bu raporun, hakkında suç unsuruna rastlanmadığını belirten 2. rapor olduğunu söyledi ve beraatını istedi. 
     Demirel, raporu incelemek için süre talep eden BDDK avukatının davayı uzatmak istediğini öne sürerek tepki gösterdi. 
     Duruşma, dosyanın incelenerek kararın açıklanması amacıyla ertelendi. 
     






</TEXT>
</DOC>
