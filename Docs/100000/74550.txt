<DOC>
<DOCNO> 74550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur06.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylüye telefon şoku " Ayda 65 kez Kiribat Adası ile görüştün.. " 
</HEADLINE>
<TEXT>

     Hatay'ın Reyhanlı İlçesi'ne bağlı Harapali Köyü'nde çiftçilik yapan Enver Zorlutuna, Türk Telekom'un 623 milyon liralık telefon faturası nedeniyle ''şok'' yaşadı. 
     Zorlutuna, telefon faturasının yüksek olması üzerine Türk Telekom Reyhanlı İlçe Müdürlüğü'nden ayrıntılı bilgi istediğini ve aldığı belgede Büyük Okyanus'ta bir ada ülkesi olan Kiribati ile bir ayda 65 kez görüşme yaptığını görünce şaşkına döndüğünü söyledi. 
     Zorlutuna, Telekom yetkililerinin, bu faturayı ödemek zorunda olduğunu bildirdiklerini ifade ederek, ''Adını ilk kez duyduğum bir yerle görüşmem mümkün değil, sorunun kaynağı bulunmalı ve mağduriyetim önlenmeli'' dedi. 
     Söz konusu telefon numaralarının seks hatlarına ait olduğu bilgisinin verildiğini, ancak buraları aramadığını öne süren Zorlutuna, aynı şekilde komşusuna da yine Kiribati ile yapılan görüşme nedeniyle yüksek telefon faturası geldiğini belirtti. 
     
     TELEKOM YETKİLİLERİ NE DİYOR 
     Türk Telekom yetkililerinden edinilen bilgiye göre, astronomik rakamlardaki telefon faturalarının büyük bir çoğunluğu, uluslararası ''porno siteleri''nden kaynaklanıyor. 
     Gazetelerdeki reklamlarda 00 686 ile başlayan telefon numaraları okuyucuların ilgisini çekiyor ve çok sayıda kişi merak yüzünden bu siteleri arayabiliyor. Bir porno sitesine bağlanan telefona da yüksek miktarda fatura geliyor. 
     Yetkililer, aynı durumun internet bağlantısında da ortaya çıktığını belirtiyorlar. Bazı siteler aracılığıyla bilgisayar programı sayesinde ücretsiz olduğu sanılarak paralı hatlara telefon bağlantısı yapılabiliyor. Özellikle porno sitelerde, bağlantı için bilgisayara bir dosyanın yüklenmesi isteniyor. Bu işlem yapıldığında ise mevcut bağlantı kesilerek paralı hatlarla uluslararası telefon bağlantısı yapılıyor. 
     ''Sadece internet bağlantısı yaptığını ve çok yüksek telefon faturası geldiğini'' iddia eden abonelerin itirazları ile ortaya çıkan bu durumun ise son günlerde artış gösterdiği bildirildi. 
     






</TEXT>
</DOC>
