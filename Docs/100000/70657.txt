<DOC>
<DOCNO> 70657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/yasam/yas01.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçın Küçük Schumi uçuyor 
</HEADLINE>
<TEXT>

Formula 1’in 2002’de verilen ilk startıyla birlikte gaza yüklenen Schumacher kardeşlerin küçüğü Ralf, yarışın başında Avustralya’daki pisti hurdacıya çevirdi.... 
     Formula 1’de 2002 sezonunun startının verildiği Avustralya Grand Prix’sinde sürpriz olmadı, son iki yılın şampiyonu Michael Schumacher, iki yıldır zirveye çıktığı Melbourne Pisti’nde yine ilk sırayı kimseye kaptırmadı. 
     Kazalar ve mekanik arızaların damga vurduğu yarışta 22 pilottan sadece sekizi finiş görebilirken, Ferrari’nin Alman pilotu Schumacher’i, iki genç yetenek BWM Williams’tan Juan Pablo Montoya ve McLaren’den Kimi Raikkonen takip etti. 
     Startta 4. sıradan atağa geçen Williams’tan Ralf Schumacher, ağabeyi Michael ile McLaren’den Coulthard’ı geçti ancak ilk virajda pole pozisyondaki Barrichello’ya arkadan çarptı. Schumacher’in otomobili adeta uçarak bariyerlere bindirirken hemen ardından Jordan’dan Fisichella’ya, Sauber’den Heidfeld çarpınca sekiz pilot birden yarış dışı kaldı. 
     Trulli’nin de kaza yapmasının ardından liderliği bir ara Montoya’ya kaptıran Schumacher, 16. turda yeniden aldığı zirveyi bir daha bırakmadı. 
     Mekanik arızalar sonucu David Coulthard ve Jacques Villeneuve’ün de aralarında bulunduğu birçok pilot damalı bayrağı göremezken, Jaguar’dan Eddie Irvine dördüncü, geçen sezon puan alamayan Minardi’nin evsahibi ülkeden gelen çaylak pilotu Mark Webber beşinci, Formula’nın yeni takımı Toyota’dan Mika Salo da altıncı sırayı elde ederek puan aldılar. Sezona eski aracı F2001 ile başlamasına rağmen geçilmeyen Schumacher böylece, kariyerindeki 54. zafere imza attı. 
     



 YAŞAM 




















</TEXT>
</DOC>
