<DOC>
<DOCNO> 60332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/yasam/yas09a.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Polisle tartışılmaz 
</HEADLINE>
<TEXT>

Tramvaydan inmek isterken kendisine yol vermeyen iki kişiyle tartışan öfkeli polis, tabancasına sarıldı 1 ÖLÜ, 1 YARALI 
     SABRİ SEVER İstanbul 

     Esenler'de bir polis memuru, tartıştığı 2 kişiye kurşun yağdırdı. Olayda 1 kişi ölürken, diğeri ağır yaralandı. 
     Otogar Metro istasyonunda önceki akşam bir grup arasında kavga çıktı. Bu sırada silahını çeken polis memuru Salih Hacısüleymanoğlu çevreye ateş etmeye başladı. Kurşunlara hedef olan Yüksel Aktaş ile Zeki Kaya ağır yaralandı. Aktaş, vatandaşlar tarafından hastaneye götürülürken öldü. İstanbul Tıp Fakültesi Hastanesi'ne kaldırılan Kaya ise yoğun bakıma alındı. Göğsünden yaralanan Kaya'nın hayati tehlikeyi atlattığı belirtildi. Hacısüleymanoğlu da, olayın ardından Otogar Karakolu’na giderek teslim oldu. 
     
     Tabanca birden patlamış... 
     Hacısüleymanoğlu, Asayiş Şube Müdürlüğü'nde yapılan sorgulamanın ardından Eyüp Adliyesi'ne sevk edildi. Savcılıkta sorgulanan Hacısüleymanoğlu, tutuklanma talebiyle 1. Sulh Ceza Mahkemesi'ne gönderildi. Savunmasında, "Tramvay durunca inmek istedim. 2 kişi bana yol vermedi. Aramızda tartışma çıktı. Tartışma boğuşmaya dönüşünce elimdeki tabanca patladı. Yüksel Aktaş öldü, seken kurşunlarla da Zeki Kaya yaralandı. Kasten yapmadım" diyen Hacısüleymanoğlu Metris Cezaevi'ne gönderildi. 
     



 YAŞAM 























</TEXT>
</DOC>
