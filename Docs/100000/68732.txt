<DOC>
<DOCNO> 68732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/dunya/adun.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş kızıştı 39 ölü 
</HEADLINE>
<TEXT>
Arafat şans eseri kurtuldu 
Filistinlilerin 6 İsrail askerini öldürmesine sert misilleme Arafat F - 16’larla vurulan bürosundan sağ çıktı, 28 Filistinli hava, kara ve deniz bombardımanında öldü 
     DIŞ HABERLER SERVİSİ 

     Filistin lideri Yaser Arafat İsrail’in karadan, havadan ve denizden düzenlediği üçlü operasyonda ölümden kıl payı kurtuldu. Ramallah’taki ikametgahına 6 füze fırlatılan Arafat şans eseri yaralanmadı. Arafat’ın Gazze’deki bürosu da İsrail donanması tarafından topa tutuldu. Bölgede son 48 saatte 6’sı asker, 11 İsrailli ile 28’i Filistinli toplam 39 kişi öldürüldü. 
     İsrail ile Filistin arasındaki çatışmalarda son 48 saatte dramatik bir tırmanış yaşanırken iki taraf da rakibine sert darbeler indirdi. 18 aylık 2. intifadanın en kritik olayları önceki gün Batı Şeria’daki bir İsrail askeri barikatına Filistinlilerin düzenlediği saldırıyla başladı. Bir grup silahlı Filistinli özerk Filistin kenti Ramallah’ın batısındaki Eyn Arik köyü yakınındaki bir kontrol noktasında bulunan İsrail askerlerine saldırarak 6’sını öldürdü. 
     
     Ramallah’taki ofise 6 füze 
     Filistin saldırısına İsrail dün, kara, hava ve denizden düzenlediği geniş çaplı operasyonlarla karşılık verdi. Filistin lideri Yaser Arafat’ı ortadan kaldırmaya ya da en azından enterne etmeye yönelik olduğu izlenimi veren saldırılarda savaş gemileri Arafat’ın Gazze’deki bürosunu topa tutarken Batı Şeria’nın Ramallah kentindeki ikametgahına da helikopterler füze yağdırdı. 6 füzenin fırlatıldığı saldırıdan Arafat yara almadan kurtuldu ancak Gazze’de Filistin liderinin Güç 17 birliğinden 4 muhafızı öldü. İsrail, Turizm Bakanı Revaham Zeevi’nin Filistinlilerce geçen Kasım ayında öldürülmesinden sonra, 3 Aralık’tan beri Arafat’ın Ramallah kentinden ayrılmasına izin vermiyor. İsrail askeri operasyonlarına kara birlikleri de katıldı. Ramallah ve Nablus’a giren İsrail tankları 9 Filistinli polisi öldürdü. 
     Yaser Arafat, İsrail bombardımanından sonra Ramallah’daki bürosunda Filistinlilere hitaben, ’Tanklar, füzeler, uçaklar bizi dehşete düşürmez. Askerlerden, hapishanelerden ya da karargahlarımızın bombalanmasından korkmayız. Kudüs surlarında Filistin bayrağını dalgalandıracağız’’ diye konuştu. 
     
     Cem, Arafat’la görüştü 
     Dışişleri Bakanı İsmail Cem, önceki akşam İsrail Başbakan Yardımcısı ve Dışişleri Bakanı Şimon Perez ve Filistin Devlet Başkanı Yaser Arafat ile birer telefon görüşmesi yaptı. Çatışmaların bir an önce durması ve barış yolundaki çabalara ağırlık verilmesinin önemine işaret eden Cem’in, her iki tarafın da soğukkanlı hareket etmeleri gereğini tekrarladığı bildirildi. 
     



 DÜNYA 










</TEXT>
</DOC>
