<DOC>
<DOCNO> 74451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/yasam/yas10.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Vahşi Gladyatör 
</HEADLINE>
<TEXT>

Oscar’ın en güçlü adayı olan Russel Crowe, 1999 yılında karıştığı bir bar kavgasında rakibini ısırarak perişan etmiş’ 
     DIŞ HABERLER 

     Hollywood’un ünlü yıldızı Russell Crowe’un 1999 Kasım ayında ülkesi Avustralya’da gittiği bir gece kulübünde tartıştığı birinin boynunu ısırarak et kopardığı iddia edildi. 
     İngiliz "News of the World" gazetesinin haberine göre, Crowe gece kulübü çıkışında 30 yaşındaki Brett Martin’e saldırdı. Martin, Crowe’un çıldırmış bir halde önce yüzüne tükürdüğünü, ardından dişlerini boynuna geçirip bir parça kopardıktan sonra parçayı da yüzüne tükürdüğünü söyledi. 
     Martin, ayrıca saldırı sırasında sağ elinin baş parmağının da kırıldığını söyledi. Crowe’un avukatları Brett Martin’in iddialarının tamamen asılsız olduğunu açıkladılar ama kavga kulübün güvenlik kameraları tarafından tespit edildi. 
     
     Önüne geleni dövmüş 
     Olaylar, Crowe’un kulüpte bir genç kızla konuşurken onu dürtmesi ve bardaki bir güvenlik görevlisinin olaya müdahale etmesiyle başlıyor. Aktör güvenlik görevlisine yumruklarıyla cevap veriyor. Kendi korumaları tarafından kulüpten uzaklaştırılan Crowe daha sonra geri dönüyor ve bu kez bir barmeni tartaklıyor. Crowe’un sonraki hedefi ise kendi kardeşi Terry Crowe oluyor. Crowe kardeşini saçından çekip kafasını limuzinin kaportasına çarpıyor. Ardından da Brett Martin ile kavga etmeye başlıyor. 
     Gece kulübünde Crowe’un saldırısına uğrayanlar o dönemde Avustralyalı aktörden şik yetçi olmadılar. Olay ilk kez 8 Nisan’da başlayacak davayla adli makamlara yansıyacak. Ancak davacı Crowe... Çünkü kulübün sahipleri Crowe’a, güvenlik kameralarının tespit ettiği görüntüleri televizyonlara vermekle şantaj yapmakla suçlanıyorlar. Kulüp sahiplerinin bunun karşılığında ne istedikleri ise bilinmiyor. 
     



 YAŞAM 

















</TEXT>
</DOC>
