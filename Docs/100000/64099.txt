<DOC>
<DOCNO> 64099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/yasam/ayas.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilde acı kaza 
</HEADLINE>
<TEXT>

Kolejli Filiz, snowboard’la 70 km. hızla kayarken, ODTÜ öğrencisi Evren’e çarptı Ağır yaralanan iki genç de ölümle pençeleşiyor... 
     TUNA ÇAM BURSA DHA 

     Genç kızla oğlan hayatlarının daha güzel karşılaşmalara uygun ve hazır olduğu bir dönemindeler... Filiz Avunduk 17, Evren Özçam 20 yaşında. Tatil ve eğlenmek için Uludağ’a gitmişler... Filiz snowboard’la kayıyor, Evren kayakla. Filiz kontrolü kaybediyor, 70 kilometre hızla Evren’e çarpıyor. Şimdi ikisi de ağır yaralı. 
     
     Aynı oteldeydiler 
     Pierre Loti Fransız Okulu ögrencisi Filiz ile ODTÜ Kimya bölümünde okuyan Evren aynı otelde, Kervansaray’da kalıyorlardı ama büyük olasılıkla daha hiç karşılaşmamışlar, tanışmamışlardı. Dün öğle saatlerinde telesiyeje bindiler ve Beceren Otel önündeki pistin tepesine çıktılar. Gencecik hayatları kadar beyaz ve masum kar onları hıza davet ediyor, hız arttıkça gencecik bedenleri kışkırtılıyordu. Hangimiz coşkulu bir anımızda kontrolü kaybetmeyiz ki Filiz, snowboard’ının kontrolünü kaybetti, Evren, Filiz’in kendisine doğru hızla yaklaştığının farkında değildi. Ve, çarpıştılar. 
     
     Kar motoruyla hastaneye 
     Jandarma Kurtarma Timleri geldi. İkisinin de yüzleri, kafaları kanlar içindeydi. Kar motorlarıyla Uludağ Üniversitesi Tıp Fakültesi Sabancı İlkyardım Merkezi’ne götürüldüler. Yapılan ilk müdahalede yaşamların tehlikede olduğu anlaşıldı, Uludağ Üniversitesi Tıp Fakültesi’ne nakledildiler. Biri 17, diğeri 20 yaşında. Şimdi yaşam mücadelesi veriyorlar. Oysa tam da tatillerden hoş karşılaşmaların anılarıyla dönecek yaştalar. 
     
     Pistlerin ayrılması gerekli’ 
     Türkiye Kayak Federasyonu Başkanı Erdoğan Üstünsoylu, snowboard pistlerinin kayak pistlerinden ayrı olması gerektiğini söyledi. Bu uygulamayı Fransa ve Japonya’nın da yapmak istediğini, fakat başarılı olamadığını belirten Üstünsoylu, "Normal kayak yapanlar ile snowboard yapanların aynı yerde kayması tehlikeli. Pistteki sporcu sayısının fazla olması kaza riskini artırıyor. Kayak pistlerinin kesinlikle ayrılması gerek" dedi. 
     
Snowboard 17 yaşındaki Filiz’i komaya soktu      Uludağ’da snowboard ile kayarken kontrolünü kaybedip büyük hızla bir başka kayakçıya çarpan Filiz Avunduk, İnterteks Fuarcılık’ın sahibi Hüseyin Avunduk ile Yasemin Pirinççioğlu’nun kızı... 17 yaşındaki Filiz Avunduk, İstanbul’da eski adı Papillon olan Pierre Loti Fransız Okulu’nda okuyor. Uludağ Üniversitesi Tıp Fakültesi Hastanesi’ne kaldırılan genç kızın tedavisine yoğun bakımda devam ediliyor. 
     
     



 YAŞAM 




















</TEXT>
</DOC>
