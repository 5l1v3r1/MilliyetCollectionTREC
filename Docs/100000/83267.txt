<DOC>
<DOCNO> 83267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko17.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, "seçim tartışmaları" ile ilgili soruları yanıtlamadı 
</HEADLINE>
<TEXT>

     Ekonomiden sorumlu Devlet Bakanı Kemal Derviş, basına yansıyan ''seçim'' konulu açıklamaları ile ilgili soruları yanıtsız bıraktı. 
     Sorulara karşılık, Türk ve yabancı yatırımcıların Türkiye'ye duydukları güveni anlatan Derviş, ''Bütün zorluklara rağmen, 2001'de yaşanan bütün sorunlara rağmen yatırımcı geliyor, Türkiye'de yatırımını yapıyor'' dedi. 
     İki fabrikanın açılışlarına katılmak, OYAK Renault Fabrikası'nda incelemelerde bulunmak üzere Bursa'ya gelen Bakan Derviş, ''Unit İnjektör Üretim Tesisleri''nin açılışını yapmak üzere, Organize Sanayi Bölgesi'nde kurulu Bosch Sanayi ve Ticaret A.Ş. Fabrikası'na gelişinde, gazetecilerin seçimle ilgili sorularıyla karşılaştı. 
     Derviş, ''gazetelere yansıyan seçimle ilgili beyanatlarınız var. 
     Bu konuda ne diyeceksiniz '' şeklindeki sorulara karşılık, seçimle ilgili bir yorumda bulunmadı. Bakan Derviş, Bursa'ya, hem iç hem de dış yatırımcının Türkiye'ye ve Türk ekonomisinin orta ve uzun vadeli büyümesinin güvenini yansıtan sanayi tesislerini görmeye geldiğini söylemekle yetindi. 
     Bu tesislerin herkese moral verdiğine işaret eden Derviş, tesislerin, hem teknoloji hem de istihdam açısından çok önemli bir adım teşkil ettiğini vurguladı. Bakan Derviş, şöyle konuştu 
     ''Görüyorsunuz, bütün zorluklara rağmen, 2001'de yaşanan bütün sorunlara rağmen yatırımcı geliyor, Türkiye'de yatırımını yapıyor. Bu tesisin yatırımının yüzde 100'ü ihracata yönelik, yani dünya piyasasıyla bütünleşerek, dünya piyasasında yerini alacak. 
     Sayın Bosch Genel Müdürü, dostum, Türk emeğine, Türk emeğinin kalitesine ne kadar güvendiğini bana ifade etti. Bu, Türkiye'ye uzun vadeli güvendir. Biliyorsunuz, 30 yıldır buradalar...Bu güvenin devam edeceğini söylediler. Ben de gerçekten çok sevindim. Önemli olan kısa vadeli dalgalanmalar değil, uzun vadede Türkiye'nin gelişmesi ve hızlı adımlarla yüksek teknoloji üreten, bol istihdam üreten ülke olmasıdır.'' 
     





</TEXT>
</DOC>
