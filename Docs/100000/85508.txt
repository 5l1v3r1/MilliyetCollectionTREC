<DOC>
<DOCNO> 85508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo21.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hong Kong'tan Hakan Şükür'e tepki.. 
</HEADLINE>
<TEXT>

     2002 Dünya Kupası finalleri hazırlıklarını Hong Kong'da sürdüren A Milli 
     Takımı'nın golcüsü Hakan Şükür'ün yaptığı, ''Hong Konglular beni sakatlamak istediler'' şeklindeki açıklamaları, Hong Kong Karması teknik direktör ve futbolcularının tepkisine neden oldu. 
     Hong Kong'un en büyük gazetelerinden Ming Pao'nun bugünkü spor sayfasında, Türk golcünün, ''Beni sakatlamak istediler'' başlığıyla yayınlanan ve ''Türkiye-Hong Kong maçında bana yönelik bazı Hong Konglu oyuncuların kasti hareketleri vardı. Sanki beni sakatlamak için talimat almışlardı. Oyunla ilgisi olmayan, gereksiz yerlerde bana vurdular. Ayağımı yaraladılar. Alakasız pozisyonlarda beni sakatlamak istediler. Bu işin arkasında birileri var'' şeklindeki açıklamalarına, Hong Konglu teknik kadro ve oyuncular tepki gösterdi. 
     Hong Kong Karması Teknik Direktörü ve defans oyuncularının konu ile ilgili açıklamaları şöyle 
     Hong Kong Karması Teknik Direktörü Wong Yiu Shun ''Benim ekibim sert oynamadı. Hakan Şükür, biraz saçmalamış. Böyle suçlamaları bize nasıl yöneltir. Hakan Şükür profesyonel ve büyük bir futbolcu. Ayrıca, takımımız kimseden talimat almaz, rüşvet yemez. Zaten o karşılaşmada da bir tek sarı kart gördük. 
     Hong Kong savunma oyuncularından Brezilyalı Cristiano Cordeior ''Ben onu sakatlamak isteseydim, sakatlardım. Defans oyuncusu olarak sert oynamam normaldir. Görevimi yerine getirdim. Ben Hong Kong'da oynayan bir Çinli değilim. Bana kimse 'Hakan'ı sakatla' diye talimat vermedi. Hakan uyduruyor. 
     Hong Kong savunma oyuncularından Çinli Yau Kin Wai Ben de Hakan'ı sakatlamak isteseydim daha sert oynardım. Bana göre maç çok yumuşak geçti. Hakan'a karşı kasti bir hareketimiz yoktu. Hong Kong liginde daha sert futbol oynuyoruz. 
     





</TEXT>
</DOC>
