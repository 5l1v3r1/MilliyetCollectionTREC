<DOC>
<DOCNO> 69430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/soneko02.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv sektörü sadece araba değil yönetici de ihraç ediyor 
</HEADLINE>
<TEXT>

     Türkiye'nin zorlu pazar koşullarında başarı gösteren çok sayıda otomotiv sektörü yöneticisi, artık global ekonomide dev şirket ve grupların başarısı için çalışıyor. 
     Bu gelişmenin son örneği Tofaş CEO'su Jan Nahum ile yaşandı. 
     Tofaş'ın bugünkü konumuna gelmesinde gösterdiği başarılı çalışmalar ile dikkat çeken Nahum, Fiat'ın 4 ana bölümünden biri olan Uluslararası İş Geliştirme Bölümü Başkanlığı görevine getirildi. 
     Nahum, yeni görevinde, Brezilya, Arjantin, Fas, Mısır, Rusya, Hindistan, Güney Afrika, Tayland, Vietnam, Çin ve Türkiye'deki tüm operasyonlardan sorumlu olacak. 
     Bir başka önemli gelişme de yılbaşında Ford Otosan Genel Müdürlüğü'nden Ford Motor Company'nin zirve yönetimine giden Mark A. 
     Schulz ile yaşandı. 
     1996'dan beri Ford Otosan'da çalışan Schulz, 1 Ocak 2002 
     tarihinden itibaren Ford Motor Company'nin Asya-Pasifik pazarlarından sorumlu Başkan Yardımcılığı görevini üstlendi. Ayrıca, yine Ford Otosan'da finanstan sorumlu Genel Müdür olarak görev alan David Smith de Land Rover'in mali sorumluluğuna getirildi. Mercedes Benz Türk'ün önceki Direktörler Kurulu Başkanı Axel Arendt ise dünyanın önde gelen uzay-havacılık ve savunma kuruluşu EADS'ye finanstan sorumlu Yönetim Kurulu Üyesi olarak gitti. Otomotiv sektöründe Oyak Renault'un eski Genel Müdürü Jacques Chauvet, Renault'un Aksesuar ve Yedek Parça Direktörlüğü'ne getirildi. Chauvet'den önceki Genel Müdür Pierre Poupel de Renault'un Brezilya Genel Müdürlüğü ve ardından Renault Kalite Direktörlüğü görevine yükseldi. 
     
     Araçtan sonra yönetici de ihraç ediyoruz 
     Otomotiv Sanayii Derneği OSD Yönetim Kurulu Başkanı Ali İhsan İlkbahar, ''Gelişen sektörümüz araç ihracatının yanında, yönetici ve uzman ihracatına da başladı. Bu çok önemli bir ilerleme'' dedi. 
     Jan Nahum'un Türkiye'deki görevinden ayrılmasını, Türkiye için bir kayıp olarak niteleyen İlkbahar, şöyle dedi 
     ''Bu bir kayıp ama yeni görevi itibariyle Türkiye'deki işlerin daha da büyümesi için ve Türkiye'ye destek olmak için çalışacağına inanıyorum. 
     Bu sektörde faaliyet gösteren arkadaşlarımız çok büyük işler yapıyorlar ve çok büyük başarılara ortak oluyorlar. Bu nedenle de yurtdışında dikkatleri çekiyorlar. Otomotiv sektöründe sadece üst düzey yönetici değil, mühendis ve uzman düzeyinde de çok sayıda vatandaşımızda gittikleri yurtdışında başarılı çalışmalarını sürdürüyorlar.'' İlkbahar, ayrıca, sektörün teknoloji ve ar-ge ihraç eden bir konuma da geleceğini vurguladı. 
     






</TEXT>
</DOC>
