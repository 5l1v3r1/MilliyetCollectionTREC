<DOC>
<DOCNO> 66080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur07.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Babasıyla tartıştı, araya giren halası ile eniştesini öldürdü 
</HEADLINE>
<TEXT>

     Bağcılar'da babasıyla tartışırken araya giren halası ile eniştesini silahla öldüren bir kişi, babasını da yaraladıktan sonra polise teslim oldu. 
     Güneşli Hürriyet Mahallesi Atatürk Caddesi Uzay Sokak'taki bir apartmanda oturan Şaban İnan ile oğlu Zeki İnan arasında, henüz belirlenemeyen bir nedenle tartışma çıktı. 
     Sokağın karşısındaki bir evde oturan hala Bedriye Aliyev ve eşi Ali Aliyev de baba-oğul arasındaki tartışmayı yatıştırmak üzere eve geldi. 
     Bu sırada ruhsatlı silahını çeken Zeki İnan, Bulgaristan göçmeni olan Bedriye ve Ali Aliyev ile babası Şaban İnan'a ateş etti. Bedriye ve Ali Aliyev, olay yerinde hayatlarını kaybetti. 
     Bileği ve kulağının arkasından 2 kurşun yarası alan Şaban İnan ise olay yerine gelen polisler tarafından, Bakırköy Devlet Hastanesi'ne kaldırıldı. 
     Katil zanlısı Zeki İnan, ruhsatlı tabancasıyla birlikte polise teslim oldu. 
     Güvenlik kuvvetlerince, cesetlerin bulunduğu evde başlatılan incelemeler sürüyor. 
     






</TEXT>
</DOC>
