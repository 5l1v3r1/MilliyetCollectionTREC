<DOC>
<DOCNO> 60758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/son/sontur20.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan "Valilik meterolojik ihbarları ciddiye almıyor" 
</HEADLINE>
<TEXT>

     Devlet Bakanı Ramazan Mirzaoğlu, meteorolojik ihbarların ciddiye alınmadığını belirterek, ''İdareciler gözle görüp karar alıyorlar. Geçen ayın 28'inde, İstanbul'da hava şartlarının nasıl olacağını bildirdik, ancak gerekli tedbirlerin alınmadığı görüldü'' dedi. 
     Uçaklarının kalkmaması nedeniyle kentte kalan Ulaştırma Bakanı Oktay Vural ile Mirzaoğlu, Narlıdere ve Güzelbahçe balıkçı barınaklarında incelemelerde bulundular. Mirzaoğlu, hava şartlarından dolayı dün akşam İstanbul'a uçamadıklarını, sabah da pist başında buzlanmadan dolayı THY'nin riske girmemek için iniş kalkış yapmadığını söyledi. 
     Mirzaoğlu, hazırladıkları yeni yasa tasarısıyla kabotaj hattında çalışan tüm deniz vasıtalarına transit yakıt vermek istediklerini belirterek, şunları söyledi 
     ''Yunanistan ve Fransa teşvik kapsamında balıkçısına ucuz mazot veriyor. Biz de kanun tasarısında tüm deniz vasıtalarına balıkçılara yolcu taşıma vapurlarımıza ucuz mazot verilmesini sağlayacağız. 
     Yunanistan'da balıkçıların 350 bin liraya mazot aldığını bizde ise 940 bin lira ödendiğini tespit ettik. Bunu Bakanlar Kurulu'na anlatacağız. 
     İzmir'den İstanbul'a, İzmir'den Antalya'ya deniz yoluyla hızlı deniz otobüslerini devreye sokacağız. '' 
     
     Gözle görüp karar alıyorlar 
     Bakan Mirzaoğlu, bir soru üzerine Meteoroloji Genel Müdürlüğü'nün bir günlük, 3 günlük ve 1 haftalık tahmin raporunu yayınladığını bunlarda yüzde 90 isabet kaydettiklerini belirtti. 
     2001 yılında 51 meteorolojik ihbarda bulunduklarını bunların 
     yüzde 90'ının çıktığını ancak yerel yöneticilerle, mülki amirlerin bu uyarıları dikkate almadıklarının görüldüğünü belirten Mirzaoğlu, şöyle konuştu ''Meteorolojik ihbarlarımız çok ciddiye alınmıyor. İdarecilerimiz gözle görüp karar alıyorlar. İstanbul'da dün yaşanan durumu geçen ayın 28'inde bildirmişiz. Ancak yöneticiler, hava şartlarının çetin geçeceğini, okulların tatil edilmesi gerektiğini ancak karı görünce anlayıp ihbarı gündeme almışlar'' dedi. Mirzaoğlu, kıyı Ege ve Batı Marmara dışında Türkiye'nin büyük bir kesiminin bugünden itibaren yoğun kar yağışı altında olduğunu ifade ederek şunları söyledi ''Konya Yunak'ta 80 santimetre, Kırıkkale'de 69, Ankara'da 30, İstanbul'da 28 santimetre kar var. Ankara'da öğleden sonra kar yağışı başlayacak, İzmir'de bu hafta kar yok. Aldığım bilgilere göre Konya ovasında da yağış iyiymiş. Yazın Konya Ovası sulanmayacak. Kar ve yağmuru rahmet olarak görüyorum. Türkiye'de kuraklıktan dolayı çölleşme yaşanıyor. Yağışla bir nebze olsun bunun önüne geçiliyor.'' Bakan Mirzaoğlu, Meteoroloji Genel Müdürlüğü ile yaptığı telefon görüşmesi sırasında ''Kırşehir'e de yağıyor mu Aman oraya fazla yağsın'' dedi. 
     






</TEXT>
</DOC>
