<DOC>
<DOCNO> 99463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur18.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahşan Hanım istedi, Şebinkarahisar için bakan devre dışı bırakıldı 
</HEADLINE>
<TEXT>

     İçişleri Bakanı Rüştü Kazım Yücelen, ''Şebinkarahisar'ın il olması'' kararnamesini imzalamadı. Bunun üzerine Rahşan Ecevit'in isteği üzerine Başbakanlık İçişleri Bakanlığı'nı by-pas ederek kararname hazırlayıp Bakanlar Kurulu'na sundu. Yücelen bugün düzenlediği basın toplantısında "evrakta sahtecilik yok ancak ben imzalamadım" dedi. 
     Bir ilçenin il olması konusunda doğal olanın, ''İçişleri Bakanlığı'nın bir tasarı metni hazırlayarak göndermesi olduğunu'' ifade eden Yücelen, şöyle devam etti 
     ''Ancak, her bakanlığımızın ve Başbakanlık Kanunlar Kararlar Genel Müdürlüğü'nün kararname hazırlama yetkisi vardır. Bakanlığımızca bir kanun tasarısı sevk edilmemiştir. Ancak böyle bir kararnamenin döndüğünü ben de haricen öğrendim. Konu İçişleri Bakanlığı ile ilgili olduğu için üzerinde İçişleri Bakanlığı ibaresini gördüm. Ancak, ben bu konuda çok beklentisi olan ilçelerimiz olduğu için bu kararnameyi imzalamayacağımı söyledim. Esasen bu kararnamenin imzalanıp imzalanmaması, Meclis'e gidip gitmemesi de çok önemli değil. Çünkü bu taslak Bakanlar Kurulu kararı olarak Meclis'e gitse bile, olağanüstü toplantı devam ettiği için orada görüşülmesi için 110 imza gerekecek. Zaten 110 imza varsa Bakanlar Kurulu kararına gerek yoktur. Onun için çok fazla büyütülecek bir olay değildir.''. 
     ''Evrakta sahtecilik yapıldığı iddia ediliyor'' sözleri üzerine Yücelen, ''Bu benim yorumum değil. Evrakta sahtecilik olmaz. Başbakanlık Kanunlar Kararlar Genel Müdürlüğü'nün her zaman Bakanlar Kurulu kararı açma yetkisi vardır'' diye konuştu. 
     





</TEXT>
</DOC>
