<DOC>
<DOCNO> 98642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun09.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhafazakar partili milletvekili eşcinsel olduğunu itiraf etti 
</HEADLINE>
<TEXT>

     Muhafazakar Parti milletvekili Alan Duncan, homoseksüel olduğu yolundaki açıklamasıyla bu partinin geleneğinde bir ilke imza atarken, haber gündeme bomba gibi düştü. 
     Bugüne kadar Muhafazakar Parti saflarında hiç görülmemiş bir şeyi gerçekleştiren Alan Duncan'ın bu çıkışının, parti içindeki modernizasyon yanlılarıyla tutucular arasındaki kavgayı daha da büyütebileceği yorumları yapılıyor. 
     Partinin Dış politika sözcülüğünü de yapan Duncan'ın homoseksüel olduğuna dair itiraflarını yayınlayan The Times gazetesi, söz konusu ismin, bunun siyasi yaşamına malolabileceğinin farkında olduğunu belirtirken, ''ancak o, bu hareketi neye malolursa olsun, partisinin modern İngiltere'yle aynı çizgiye gelmesine yardımcı olmasını istiyor. Bu ona yetecek'' diye yazdı. 
     Gazeteye açıklamalarda bulunan Duncan, modern bir dünyada yaşayan bir politikacı olarak bir ikiyüzlülük içinde olmayı içine sindiremediğini kaydedrek, ''bugüne kadar benim partimin içindeki anlayış hep biz homoseksüel olmana aldırmayız, yeter ki bunu açıkça söyleme şeklindeydi. Ancak bu durumu artık daha fazla sürdüremeyeceğim'' dedi. 
     Bir politikacı olarak izlenecek en iyi yolun hiçbir konu başlığı ayırmaksızın her konuda açık ve dürüst davranmak olduğunu belirten Duncan'ın, cinsel tercihini açıklama kararının parti lideri Ian Duncan Smith'ten de destek gördüğü belirtiliyor. 
     Smith'in bu açıklamalara destek vermesinin ardındaki nedenin de partisinin gençler tarafından da tercih edilebilecek modern bir görüntüye kavuşması isteği olduğu savunuluyor. 
     The Times, Smith'in bu ilke destek vererek özellikle gençler, kadınlar, etnik azınlıklar ve homoseksüellerden alacağı oyların oranını artıracağını düşündüğünü kaydetti. 
     





</TEXT>
</DOC>
