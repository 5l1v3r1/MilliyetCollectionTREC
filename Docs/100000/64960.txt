<DOC>
<DOCNO> 64960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yazar/zbirand.html </URL>
<DATE> 2002/01/30/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Üç lider, biterken son anda kurtuluyor... 
</HEADLINE>
<TEXT>

     Gelişmeleri hepimiz birlikte yaşadık. 
     Hatırlayacaksınız. 
     Şubat 2001’de, havada uçuşan anayasa kitapçığı ile başlayan deprem sonrasındaki manzara felaketti. 
     Hepimiz kızgındık. 
     Siyasileri yerden yere vurduk. Hepsini, ülkenin göz göre fakirleştirilmesinden dolayı sorumlu tuttuk. Kızgınlığımız, özellikle Kemal Derviş geldikten sonra daha da arttı. Zira Derviş bizlere, devletin yıllardan beri nasıl soyulduğunu, bütçeden har vurup harman savurularak nasıl politika yapıldığını, devlet bankalarının nasıl soyulduğunu ve bu çarpık düzen nedeniyle toplumun nasıl zarara uğradığını anlattı. Çok açık, çok net ve hiçbir politik gruba bağlı olmamanın verdiği özgüvenle konuştu. Kamuoyu, o zamana kadar pek farkına varmadığı bu düzenin kötülüklerini ilk defa gördü. Gördükçe de kızgınlık arttı. 
     Fazla gerilere gitmeye gerek yok. 
     Haziran-Temmuz 2001 döneminde durum daha da kötüleşmişti. 
     Reformlara karşı direnen bakanlar ardı ardına istifa ettiriliyor, koalisyonun bazı bölümlerinden kaynaklanan direnişler genişledikçe borsa düşüyor, dolar durmadan tırmanıyor ve krizin daha da derinleşeceği konuşuluyordu. Bazı koalisyon ortakları popülist tutumlardan bir türlü vazgeçemiyorlardı. 
     Ekonomideki sıkışmanın yanısıra, siyasi konularda da tıkanma artıyordu. Kıbrıs müzakereleri, Türk tarafının ön koşulları nedeniyle başlatılamıyor, Avrupa Ordusu’yla ilgili olarak Ankara’nın direnmesi ve ABD’nin olası Irak müdahelesine sert tepkiler gerilimi arttırıyordu. 
     Türkiye, adeta kendi kendini kısır döngüye sokmuş, geniş düşünemeyen, sadece eski siyasi alışkanlıklarının esiri kalmış, hem Avrupa hem de Amerika ile sürtüşen bir ülke görüntüsündeydi. 
     Bu dönemde Ecevit-Bahçeli-Yılmaz üçlüsünün siyasi yaşamlarının ya tamamen bittiği veya gelecek seçimlerde barajı dahi geçemeyecekleri tahminleri yapılıyordu. Üç lider adeta silinmişti. Erken seçimlerin 2002 ilkbaharı veya en geç sonbaharında yapılacağına mutlak gözüyle bakılıyordu 
     Hem özel sektör, hem de siyasi çevreler yeni liderler ve yeni oluşumların arayışına girmişlerdi. Yapılan toplantılarda ortaya yeni isimler atılıyor, hatta ne kadar para desteği verileceği hesaplanıyordu. 
     
Büyük viraj, yılbaşına doğru alındı...      Bu gidiş, geçen ekim ayından itibaren birden bire değişiverdi. 
     Hangi lider gidişin kötülüğünü gördü ve uçuruma düşmemek için tutum değiştirmeleri gerektiğini ortaya attı bilemiyoruz. Acaba Ecevit mi, Yılmaz mı yoksa Bahçeli mi Ne zaman tutum değiştirmeye karar verdiler İç ve dış piyasaların isteklerine, Washington’dan gelen önerilere uymazlarsa yok olacaklarını mı anladılar belli değil. Belli olan, dev bir viraj aldıkları ve kendilerini kurtarma operasyonu için düğmeye bastıklarıdır. 
     Özellikle Washington’da karşı karşıya kaldığımız manzara, koalisyon ortaklarının geçen sonbahardan itibaren önemli bir tutum değişikliğine girdiklerini açıkça ortaya koydu. 
     Listeye bakın, siz karar verin 

</TEXT>
</DOC>
