<DOC>
<DOCNO> 75145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo21.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kulüpler Birliği'nden Federasyon'a "transfer talimatı" baskısı... 
</HEADLINE>
<TEXT>

     Futbol Federasyonu yöneticileriyle Birinci Lig Kulüpler Birliği Vakfı temsilcileri, bugün Ankara'da biraraya gelerek, UEFA ve FIFA talimatlarına göre, ''23 yaştan sonra futbolcuların serbest dolaşım hakkı kazanacağı'' biçimindeki hükmün Türkiye koşullarına nasıl uyarlanacağı konusunu görüştü. 
     Toplantıya, Futbol Federasyonu Yönetim Kurulu Üyesi İsmail Dilber, genel sekreter Aydın Torunoğlu ile Birinci Lig Kulüpler Birliği Vakfı temsilcilerinden oluşan komisyon üyeleri katıldı. 
     Yaklaşık 3 saat süren toplantıdan sonra bir açıklama yapan Birinci Lig Kulüpler Birliği Vakfı Başkanı İlhan Cavcav, UEFA ve FIFA talimatlarının birebir uygulanmasının Türkiye koşullarında zorluğunu belirterek,'' Bu kurallar hemen uygulanırsa, Türkiye'deki altyapıya önem veren kulüpler biter'' diye konuştu. 
     Öte yandan toplantıda, kulüp temsilcilerinin Futbol Federasyonu temsilcilerine yetiştirici kulüplerin en az zarar göreceği bir yöntemle yeni talimatların Türkiye'ye uyarlanmasını istedikleri kaydedildi. Kulüp temsilcilerinin, bir geçiş süreci oluşturulması ve ondan sonra FIFA ve UEFA transfer talimatlarının Türkiye'de uygulanmasını istedikleri kaydedildi. 
     Ayrıca, Birinci Lig Kulüpler Birliği Vakfı'nın bir temsilcisinin Futbol Federasyonu Yönetim Kurulu toplantılarına katılmasının isteneceği ifade edildi. 
     






</TEXT>
</DOC>
