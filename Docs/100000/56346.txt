<DOC>
<DOCNO> 56346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/son/sontur08.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı'nın karısının bileti Miles Miles'dan 
</HEADLINE>
<TEXT>

     Turizm Bakanı Mustafa Taşar, Dünya Turizm Fuarı nedeniyle Londra'ya yaptığı seyahatin son derece yoğun ve aralıksız devam eden bir çalışma ve görüşme trafiğiyle neticelendiğini bildirdi. Taşar, ''Bazı maksatlı çevrelerin ifade ettiği gibi bir eğlence seyahati değil, ülkemiz turizm sektörü adına son derece büyük kazanımlarla sona eren bir seyahattir'' dedi. 
     Taşar, DSP Bursa Milletvekili Ali Arabacı'nınn konuya ilişkin soru önergesini yanıtladı. 
     Londra'ya eşiyle birlikte gidişinin Westminster Belediye Başkanı Lord Mayor'un daveti üzerine olduğunu, Bakan olarak kendi bileti ve harcırahının doğal olarak Bakanlık bütçesinden karşılandığı anlatan Taşar, şunları kaydetti 
     ''Eşimin bileti ise THY tarafından uygulanan Miles Miles uygulaması sonucunda kazanılan puanlardan elde edilmiştir. Kazanılan bu hakkı eşim Londra uçuşunda kullanmıştır. Yurtdışına çıkışta alınan 50 dolar ise tarafımdan ödenmiştir. 
     Eşim benimle resmi görüşmelere katılma durumunda olmadığı için Londra'da yaşayan bir aile dostumuz tarafından ağırlanmış ve yine bu aile dostumuzun tahsis ettiği arabayla dolaşmıştır.'' Bakan Taşar,seyahata katılan ve turizm konusunda uzmanlaşmış yazarlardan oluşan 9 gazetecinin ise TURSAB tarafından ağırlandığını, ayrıca TURSAB'ın heyette bulunan milletvekillerine 3 araba tahsis ettiğini ifade etti. Taşar,'' Gazetecilerin ağırlanması veya araba kiralanması yoluyla Bakanlığım kasasından çıkmış tek kuruş yoktur. Bu giderlerin devletçe ödennmesi sözkonusu değildir'' görüşüne yer verdi. 
     Bu açık gerçeklere rağmen heyet üyelerinin, basın mensuplarının ve şahsının asılsız iddialarla ve mesnetsiz spekülasyonlarla eğlenceye katılmış gibi gösterilmesinin açıkça gerçeğe aykırı olduğunu belirten Taşar, asılsız yayınlarıyla halkın yanlış bilgilenmesine neden olanlar hakkında yarın dava açılması için avukatına gerekli talimatı verdiğini de bildirdi. 
     






</TEXT>
</DOC>
