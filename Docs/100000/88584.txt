<DOC>
<DOCNO> 88584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/dunya/dun02.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atta, kimyasal saldırı için uçak satın almak istemiş 
</HEADLINE>
<TEXT>

     DIŞ HABERLER SERVİSİ 

     ABD’deki 11 Eylül saldırılarını düzenleyenlerden Muhammed Atta’nın zirai ilaçlama uçağı satın almak için hükümetten 650 bin dolar kredi almaya çalıştığı ortaya çıktı. 
     ABD Tarım Bakanlığı’nın Florida’daki kredi yetkilisi Johnell Bryant, Atta’nın 2000 baharında kendisini ziyaret ederek, Afganistan’dan geldiğini, sefer düzenlemek ve tarım işinde kullanmak için pilotluk lisansıyla bir uçak almak istediğini söylediğini anlattı. Atta’nın zirai ilaçlama uçağıyla kentlere yönelik bir kimyasal saldırıda kullanmak üzere ilgilendiği sanılıyor. 
     Bryant, ABC’nin "World News Tonight" programına yaptığı açıklamada, Muhammed Atta’nın kendisiyle görüşürken gerçek ismini kullandığını belirterek, Amerikan vatandaşı olmadığı için Atta’nın kredi talebini reddettiğini söyledi. 
     Johnell Bryant, yanından ayrılmadan önce Atta’nın, bürosunun duvarında asılı olan Washington D.C.’nin panaromik fotoğrafını satın almak istediğini, bunun başkentin şimdiye kadar gördüğü en güzel fotoğrafı olduğunu söylediğini anlattı. 
     Bryant, bu olayı 11 Eylül’den önce kimseye anlatmadığını, Muhammed Atta’yı da fotoğraflardan tanıdığını söyledi. 
     



 DÜNYA 











</TEXT>
</DOC>
