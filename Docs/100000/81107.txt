<DOC>
<DOCNO> 81107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur08.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ''Bakan herhalde iptal kararının gerekçesini okumamış'' 
</HEADLINE>
<TEXT>

     Cumhurbaşkanı Ahmet Necdet Sezer, Adalet Bakanı Hikmet Sami Türk'ün iade kararına yönelik eleştirilerinin hatırlatılması üzerine, ''Kendileri herhalde iptal kararının gerekçesini iyi okumamışlardır'' dedi. 
     Cumhurbaşkanı Ahmet Necdet Sezer, 4754 sayılı ''23 Nisan 1999 Tarihine Kadar İşlenen Suçlardan Dolayı Şartla Salıverilmeye, Dava ve Cezaların Ertelenmesine Dair Kanunda Değişiklik Yapılmasına İlişkin Kanun''a ilişkin düzenlemenin iade edilmesinden sonra, ''mahkemelerin iptal kararının yürürlüğe girmesine göre işlem yapacaklarını'' söyledi. 
     Türkiye-Azerbaycan-Gürcistan üçlü zirvesi için Trabzon'a gelen Sezer, Trabzon Valisi Adil Yazar ile makamında bir süre görüştükten sonra basın mensuplarının sorularını yanıtladı. 
     Sezer, iptal gerekçesinin açıklanmasından sonra, yeni bir yasa hazırlanması için 6 aylık süre tanındığını, ancak yeni düzenlemenin bu sürenin sonunda ortaya çıktığını belirterek, düzenlemenin özel af niteliği taşıması nedeniyle TBMM'de 5'te 3 çoğunlukla kabul edilmesi gerektiğini kaydetti. 
     Bazı cezaevlerinden tahliyelerin başladığı ve uygulamada belirsizlikler olduğunun sorulması üzerine Sezer, ''Mahkemeler iptal kararının yürürlüğe girmesine göre işlem yapacaklardır'' dedi. 
     Cumhurbaşkanı Sezer, Başbakan Bülent Ecevit'in RTÜK yasası ile af yasasını içine sindiremediğine ilişkin sözlerinin hatırlatılması üzerine de, ''Bunu kendisine sorun'' diye konuştu. 
     Sezer, daha sonra valilikten ayrılarak, askeri garnizonu ziyaret etti ve garnizon şeref defterini imzaladı. 
     





</TEXT>
</DOC>
