<DOC>
<DOCNO> 69914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/gun07.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil Kart yerine faturalı’ dönem 
</HEADLINE>
<TEXT>

     HARUN GÜREK Ankara 

     Hiçbir sosyal güvencesi olmayan, yardıma muhtaç kişilerin tedavi giderlerinin karşılanması için getirilen "yeşil kart" uygulaması, ortaya çıkan suiistimaller nedeniyle kaldırılıyor. "Mercedes" otomobil sahibi bazı kişilerin bile yararlandığı sistemin yerine, "faturaya dayalı ödeme" sistemine geçilmesi planlanıyor. Alınan bilgiye göre uygulama kapsamında geçen yıl hastanelere 400 trilyon liraya yakın ödeme yapıldı. Aynı kapsamda hastanelere 100 trilyon liralık bir borç daha bulunuyor. Sistemde yaşanan sorunları çözmek ve yeni bir sistem oluşturmak üzere teknik bir çalışma yapıldığı öğrenildi. Çalışma kapsamında Yeşil Kart’tan tamamen vazgeçilmesi benimsenirken, ödemelerin de Sağlık Bakanlığı yerine, Sosyal Yardımlaşma ve Dayanışma Fonu SYDF tarafından yapılması üzerinde durulduğu kaydedildi. Buna göre, SYDF, başvuranın yardıma ihtiyacı olduğunu araştırarak, kişiyi hastaneye yönlendirecek ve tedavi giderlerini üstlendiğini bildirecek. 
     



 GÜNCEL 




















</TEXT>
</DOC>
