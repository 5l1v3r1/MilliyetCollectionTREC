<DOC>
<DOCNO> 86964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun19.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgaristan'ın da AB'ye girişte sorunları devam ediyor 
</HEADLINE>
<TEXT>

     AB Komisyonu'nun genişlemeden sorumlu üyesi Günther Verheugen, Bulgaristan ekonomisinin AB üyeliğine henüz hazır olmadığını, üyeliğin şimdi gerçekleşmesi halinde ciddi sorunların yaşanabileceğini söyledi. 
     Bulgaristan'a resmi ziyarette bulunan Verheugen, Cumhurbaşkanı Georgi Pırvanov ve Başbakan Simeon Sakskoburgotski ile görüştü. 
     Verheugen, Sakskobuortsi görüşmenin ardından düzenlediği basın toplantısında, AB-Bulgaristan ilişkilerini değerlendirirken, Bulgaristan'ın AB'ye kesinlikle kabul edileceğini belirtti ve ''Sorun bu üyeliğin ne zaman gerçekleşeceğidir'' dedi. 
     AB'ye uyum konusunda Bulgaristan'ın son iki yılda son derece önemli gelişmeler kaydettiğini söyleyen Verheugen, bu açıdan yıl sonunda Kopenhag'da yapılacak AB zirvesinden Bulgarisan için olumlu ve teşvik edici bir karar çıkacağına inandığını kaydetti. 
     Bulgaristan ekonomisinin bugünkü durumuyla AB'ye girmeye hazır olmadığını kaydeden Verheugen, sözlerini şöyle sürdürdü 
     ''Eğer üyelik şimdi gerçekleşirse ülkede ciddi sorunlar yaşanabilir. İşsizlik önemli ölçüde artar ve sosyal gerginlikler çıkabilir. Bunun için ekonomideki reform çalışmalarının tamamlanması gerekir.'' Verheugen, Kozloduy atom santralının en eski iki reaktörünün kapıtılması konusundaki bir soruyu yanıtlarken de, bu konunun AB tarafından alınan bir karar olduğunu söyledi. AB'nin bu kararı sadece güvenlik açısından aldığını belirten Verheugen, ''Bu kararın arkasında bir art niyet veya rekabet aramayın. Avrupa Birliği güvenlik açısından Bulgaristan, Slovenya ve Litvanya'daki atom santrallarının ilgili reaktörlerinin kapatılmasını istemektedir'' diye konuştu. 
     





</TEXT>
</DOC>
