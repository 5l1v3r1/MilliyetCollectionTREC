<DOC>
<DOCNO> 95046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/yasam/ayas.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmek artık çöp kutusunda 
</HEADLINE>
<TEXT>

Türkiye’de 200 bin kişi, geçimini çöp’ten sağlıyor. Çöp sektöründe çalışanların aylığı 300 milyon lirayı buluyor. 
     ÜMRAN AVCI İstanbul 

     Çevre Koruma ve Ambalaj Atıkları Değerlendirme Vakfı ÇEVKO Projeler Koordinatörü Cezmi Neyim, İstanbul’da 10 bin, Türkiye genelinde de 200 bin kişinin çöp toplayarak geçimini sürdürdüğünü söyledi. 
     Çöplerden geri kazanım sağlamak konusunda 1993’den beri mücadele veren ÇEVKO’nun verilerine göre, yılda yaklaşık üç milyon ton k ğıt, karton, plastik, cam ve metal gibi evsel atık elde ediliyor. Hurda olarak ayırılan malzemelerin satılmasından sağlanan yıllık gelir de 200 trilyon lirayı buluyor. Çöp toplayıcılığının artık sektör haline geldiğini ifade eden Neyim, sistemin yüzde 80’inin sokak toplayıcılarına dayanıdığını belirtiyor. 
     
     Kriz istihdamı patlattı 
     İstanbul’da 10 bin, Türkiye genelinde ise yaklaşık 200 bin kişinin geçimini çöpten sağladığının tahmin edildiğini kaydeden Neyim, "Rakam abartılı değil. Son 1.5 yıldır ekonomi kötüye gidince, kimi ek iş kimi de meslek olarak tamamen bu işi sürdürmeye başladı" diyor. 
     Sokakta çöp toplayanların yanısıra, bir de çöplüklerde ayırma yapan kişiler bulunduğunu kaydeden Neyim, orta ölçekli bir kasabanın çöp sahasından 20 - 25 kişinin ekmek’ yediğini sözlerine ekliyor. 
     ÇEVKO Projeler Koordinatörü Neyim, çöp toplama sektörünün hayli sistemli çalışmasını da şöyle anlatıyor 
     
     Çok sistemli çalışıyorlar 
     "Hurdacı tabir edilen, deposu olan kişiler var. Her birinin 10 - 15’er sokak toplayıcısı bulunur. Her toplayıcı belirli bölgelerde çalışıyor. Hatta son zamanlarda malzemeler de paylaşıldı. Bakıyorsunuz bir toplayıcı sadece kağıt, diğeri plastik, bir başkası sadece metal kutu topluyor. Yani zamanla motorize oldular. Doğru düzgün araçları olmaya başladı. Topluyorlar, bir yerde biriktiriyorlar, orada tasnifliyor, ana depolarına götürüyorlar." 
     Kadıköy Belediyesi Temizlik İşleri Müdürü Hasan Tapan da, çöp toplayıcılığı yapan kişilerin profilinin değiştiğini belirtip, "Ortaokul lise düzeyinde insanlar bile çöp toplamaya başladı. Aylık gelirleri de 300 milyon lirayı buluyor" diyor. 
     
     Hangi atık neye dönüşüyor 

</TEXT>
</DOC>
