<DOC>
<DOCNO> 82317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/guncel/agun.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Eylemciye tatbikat 
</HEADLINE>
<TEXT>

Bakan Mustafa Taşar, Marmara Oteli baskınının turizmi etkilemeyeceğini söyledi. Otel baskınını yapan Mustafa Yıldırım da dün tatbikat için olay yerine getirildi 
     ERDAL KILINÇ, ŞAKİR AYDIN 

     Turizm Bakanı Mustafa Taşar, The Marmara Oteli’nde yaşanan olayla ilgili, "Olay turizmi belki bir iki gün etkileyecektir, ama ondan sonra hayat normale dönüp devam edecektir" yorumunu yaptı. Taşar, bu tür olayların, dünyadaki herhangi bir olay gibi verilip geçilmesi gerektiğini vurguladı. 
     Olayın belki bir provokasyon olduğunu söyleyen Taşar, otellerin güvenlik olayını ciddiye almaması halinde kendilerinin ve Türk turizminin zarar göreceğini dile getirdi. 
     Bu arada önceki gün The Marmara Oteli’ni basarak 13 kişiyi bir süre rehin alan Mustafa Yıldırım, dün tatbikat için olay yerine getirildi. Psikolojik sorunları olan Yıldırım, birkaç otelde keşif yaptıktan sonra The Marmara’yı seçtiğini, eylemi tek başına gerçekleştirdiğini söyledi. Yıldırım, olayı bütün ayrıntılarıyla anlattıktan sonra, Terörle Mücadele Şube Müdürlüğü’ne götürüldü. 
     Yıldırım’ın polisin sorularına çelişkili cevaplar verdiği belirtildi. Ailesi ve arkadaşları tarafından dışlandığını belirten Yıldırım, televizyonda Filistin ve Çeçenistan’da yaşananları görünce, "Bir işe yaramıyorum. Hiç olmazsa bu davaya hizmet edeyim" diyerek İstanbul’a geldiğini söyledi. 
     Polis, Yıldırım’ın, turizm sezonunun başlaması nedeniyle bazı güçler tarafından kullanılmış olabileceği ihtimaliyle ilgili bir ipucu elde edemedi. 
     
İvanov Çeçenlere göz yumuyorsunuz      CENK BAŞLAMIŞ Moskova 

     Rusya, İstanbul’daki rehin alma eyleminin Türkiye’nin Çeçen teröristlere göz yumduğunu kanıtladığını öne sürdü. Rusya Savunma Bakanı Sergey İvanov, Ankara’nın Çeçenistan’da savaşmış ya da ayrılıkçıları destekleyen kişilere karşı hiçbir önlem almadığını savunarak, "Türkiye en azından, Çeçen teröristlere karşı yumuşak davranıyor. Geçmişte göz yummuşlardı, şimdi de önlem almıyorlar" dedi. 
     



 GÜNCEL 










</TEXT>
</DOC>
