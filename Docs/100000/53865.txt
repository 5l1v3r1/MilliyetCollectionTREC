<DOC>
<DOCNO> 53865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/yasam/yas02.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Alevle saklambaç Merve’yi öldürdü 
</HEADLINE>
<TEXT>

Evde yangın çıkınca, battaniyeye sarınıp kanepenin altına saklanan 4 yaşındaki Merve’yi itfaiye bulamadı. Dumandan zehirlenen küçük kız, oracıkta can verdi... 
     EYÜP KELEBEK - KEMAL ATLAN DHA 

     Eskişehir’de iki katlı ahşap evde çıkan yangında kendini alevlerden korumak için battaniyeye sarınarak kanepenin altına saklanan 4 yaşındaki Merve Uğur, itfaiye kendisine ulaşamayınca dumandan zehirlenerek öldü. 
     Yangın, önceki gece saat 23.00’te soba borularının fazla ısınıp ahşap tavanı tutuşturması sonucu çıktı. Yangın sırasında sobanın yanındaki kanepede tek başına uyayan Merve, alevler arasında kaldı. 
     
Kanepeyi kaldırdılar ve...      20 dakika kadar sonra yapılan ihbar üzerine gelen itfaiye ekipleri alevleri kontrol altına aldı. Merve’yi kurtarmak için çaba harcayan itfaiye ekipleri sonuç alamadı. Bunun üzerine odadaki eşya tek tek camdan dışarı atılıp içerisi boşaltılırken, Merve’nin cesedi kanepenin altından çıktı. Başı ve sırtı kısmen yanan Merve’nin dumandan zehirlenerek öldüğü belirlendi. 
     
Anneye suçlama      Kızının ölümüyle sinir krizi geçiren anne Fatma Uğur, eşi Birtan Uğur’un geceleri Eskişehir Otogarı’nda çalıştığını belirterek, şunları söyledi "Kızım sobanın yanındaki kanepede uyuyordu. Ben de evin avlusundaki tuvalete girdim. Yukarı çıkarken duman kokusu hissettim. Evin kapısını açar açmaz alevler yüzüme geldi. İçeriye girip yavrumu çıkaramadım. Alt kattaki komşumuz geldi. O da içeriye giremedi. " 
     Bazı semt sakinleri ise Fatma Uğur’un olay sırasında evde olmadığını öne sürerek, "Tuvalette yarım saat kalınmaz, gezmeye gitmiştir" diye suçladılar. 
     Eskişehir Büyükşehir Belediyesi İtfaiye Daire Başkanı Mustafa Yeter de yangının kendilerine geç bildirildiğini öne sürdü. 
     



 YAŞAM 
















</TEXT>
</DOC>
