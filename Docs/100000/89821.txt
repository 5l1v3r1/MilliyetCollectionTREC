<DOC>
<DOCNO> 89821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun14.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz ''Kopenhag Zirvesi konusunda kuşkularımız var'' 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Sevilla Zirvesi'nde AB'den, ''Türkiye'nin önüne daha net bir perspektif koymasının'' beklendiğini söyledi. 
     Yılmaz, Belçika'da, Avrupa'daki Türklere yönelik olarak yayımlanan ''Anadolu'' dergisine verdiği özel demeçte, kapsamlı değerlendirmelerde bulundu. 
     Mesut Yılmaz, Türkiye'nin AB konusundaki hedeflerine ve bu hedeflerden sapma olup olmadığına ilişkin bir soruyu yanıtlarken, ''Bizim açımızdan hedef, Kopenhag Zirvesi'nde, Türkiye'nin AB'ye tam üyelik müzakerelerinin başlatılması kararının alınmasıdır. Ama önümüzdeki süre içerisinde bu hedefe ulaşılıp ulaşılamayacağı konusunda ciddi kuşkularımız var'' dedi. 
     Yılmaz, bunun, kısmen Türkiye'den, kısmen de dışındaki faktörlerden kaynaklandığını belirterek, şunları söyledi 
     ''Türkiye'de bazı çevreler AB'nin son tahlilde Türkiye'yi üyeliğe hiçbir zaman kabul etmeyeceğini, mümkün olduğu kadar süreci zamana yayarak zaman kazanmayı deneyeceğini düşünüyorlar. Bu nedenle, kültürel haklara ilişkin Kopenhag kriterlerinin yerine getirilmesini veya Kıbrıs sorununun çözümünde ciddi adımlar atılmasını, AB ile ilişkiler açısından sonuç getirmeyecek, ama Türkiye'yi riske sokacak adımlar olarak değerlendiriyorlar. Bu nedenle, AB'den, şu aşamada mutlaka önümüze daha net bir perspektif konulmasını istiyoruz. 
     Sevilla'da yapılacak olan zirve toplantısı bunun için bir vesile olabilir. AB eğer Sevilla'da, Laeken Zirvesi'nden daha ileri giderek, kriterlerin yerine getirilmesi halinde tam üyelik müzakerelerinin önümüzdeki yıl başlamasının önünde herhangi bir engel olmadığını 
     açıkça ifade ederse, bu bizim hem geri kalan reformları tamamlamız için, hem de Kıbrıs'taki çözüme yönelik katkılarımızı artırmamız için çok önemli bir teşvik unsuru olur.'' 
     
     MÜZAKERELER BAŞLAMAZSA 

     Mesut Yılmaz, ''Kopenhag'dan beklenen karar çıkmazsa, yani tam üyelik müzakerelerinin 2003'te başlamasına yeşil ışık yakılmazsa neler olabilir Lüksemburg Zirvesi'nden sonraki olumsuz ortama dönülür mü '' sorusunu şöyle yanıtladı 
     ''Bu sefer Lüksemburg'dan daha kritik bir zirve toplantısı söz konusu bizim için... Çünkü sadece Türkiye-AB ilişkilerinde istediğimiz ilerlemenin olmaması değil, aynı zamanda, ilerde de Türkiye-AB ilişkilerini rahatsız edecek bir takım gelişmelerin Kopenhag'da karara bağlanması söz konusu... Bunu söylerken, her şeyden önce Güney Kıbrıs'ın AB üyeliğini kastediyorum. Eğer AB Güney Kıbrıs'ı, hem de adanın tümünü temsil edecek bir biçimde üye olarak kabul eder, Türkiye'yle de tam üyelik müzakerelerini başlatmazsa, bu Türkiye'ye karşı çok yanlı, hiç dostça olmayan bir tutum olur ve ilerde, AB ile ilişkilerimizi, belki de telafi edilmesi güç bir mecraya sokabilir.'' Başbakan Yardımcısı ve Devlet Bakanı Mesut Yılmaz, AB'nin gelecek yıldan itibaren Türkiye için çok daha fazla kaynak ayıracağı mesajı verdiğini söyledi. 
     Belçika'da Avrupa'daki Türklere yönelik olarak yayımlanan ''Anadolu'' dergisine kapsamlı değerlendirmelerde bulunan Yılmaz, ''AB, Türkiye'ye karşı yükümlülüklerini yerine getiriyor mu'' sorusuna şu yanıtı verdi 
     ''AB'nin Helsinki öncesinde Türkiye'ye karşı olan bazı mali yükümlülüklerini Yunanistan'ın engellemesi nedeniyle yerine getirmediğini biliyoruz. Ama Helsinki sonrasında, ilişkilerimizin yeni bir zemine oturmasıyla birlikte, Yunan engelinin artık geniş ölçüde ortadan kalktığını görüyoruz. Burada daha çok, Helsinki sonrasında yükümlülüklerin yerine getirilmemesinden değil, AB'nin, Türkiye'nin tam üyeliğe hazırlanması için yeterli desteği sağlamamış olmasından söz edilebilir. Bu da AB'nin bütçesinin beş yıllık dilimler halinde yapılmasından ve Helsinki öncesinde Türkiye'nin adaylığının henüz daha karara bağlanmamış olmasından kaynaklanıyor. 
     Komisyon yetkilileri bize, önümüzdeki yıl yapılacak olan yeni bütçe çalışmasında Türkiye için çok daha fazla kaynak, fon ayrılabileceğini ifade ediyorlar. Ama bütün bunlar, Türkiye-AB ilişkilerinin Kopenhag zirvesinde yeni bir ivme kazanmasına bağlı. 
     Dolayısıyla önümüzdeki dönemde AB'nin, Türkiye'nin üyeliğe hazırlanması konusunda çok daha fazla yükümlülük altına girmesini bekleyebiliriz.'' 
     
     ''AB SÖZÜNÜ TUTAR'' 

     AB'nin sözlerini tutacağına inandığını, ancak Türkiye'de bazı çevrelerin, AB'nin, ''birtakım önyargılar nedeniyle, Türkiye kriterleri yerine getirse dahi üyeliği kabul etmeyeceğini'' düşündüğünü belirten Yılmaz, şunları söyledi 
     ''AB'nin geçmişteki bazı tutumlarını ve şu anda dahi bazı önemli politikacılarının demeçlerini de bu inançlarına dayanak olarak gösteriyorlar. Ama ben, AB'nin kurumsal olarak böyle bir zafiyeti göstermeyeceğine inanıyorum. Helsinki ile ortaya konan çizginin, AB için bağlayıcı olduğunu ve bundan sonra hükümetlerdeki değişikliklerin dahi, Helsinki'de ortaya konan bu birlik iradesini etkilemeyeceğini düşünüyorum. Benim inancım bu konuda asıl belirleyici olanın, Türkiye'nin yükümlülüklerini yerine getirmesidir.'' AB'nin Türkiye ile ilgili değerlendirmesinin de zaman içinde statik olmadığını, devamlı değişen koşullara göre, dinamik bir seyir izlediğini gözden kaçırmamak gerektiğini anlatan Yılmaz, şöyle konuştu 
     ''Avrupa, soğuk savaş döneminde Türkiye'ye farklı bakıyordu soğuk savaş sonrasında farklı baktı 11 Eylül'den sonra daha da farklı bakıyor. AB, Avrupa Konvansiyonu ile, gelecekteki yapılanmasının da çatısını kuruyor. Benim Konvansiyon'da şu aşamaya kadar tespit ettiğim en önemli oluşum AB'nin ekonomik kazanımlardan ne kadar memnunsa, uluslararası ilişkiler ve güvenlik alanındaki pasiflikten de o kadar rahatsız olduğudur. Zannediyorum ki AB'nin geleceğe ilişkin yapılanmasında, AB'nin dünyada ekonomik bir güç olduğu kadar siyasi bir güç oluşturması da temel hedeflerden birisi olacaktır. Böyle bir konsept değişikliği, AB'nin Türkiye'ye bakışını da temelden etkileyecektir. Çünkü dünya çapında bir güç olmaya soyunmuş bir AB, Türkiye'ye mutlak ihtiyaç duyacaktır. Türkiye'siz bunu gerçekleştirmesi de neredeyse imkansız olacaktır. Dolayısıyla, bu stratejik değerlendirme sonucunda, AB'nin Türkiye'ye desteğinin zaman içeresinde giderek artacağına inanıyorum. Ama bu, hiçbir zaman, Türkiye'nin Kopenhag siyasi kriterlerini yerine getirmeden AB ile bütünleşebileceği anlamına gelmeyecektir, çünkü böyle bir entegrasyon, AB'ye vücut veren ilkelerin sulandırılması anlamına gelir. AB'nin bu konudaki hassasiyetinin buna izin vermeyeceğini düşünüyorum. 
     Dolayısıyla, Türkiye bir yandan kriterleri yerine getirirken, bir yandan da kazandığı bu stratejik önemden, özellikle farklı kültürleri birleştirici özelliğinden, enerji stratejilerindeki konumundan azami ölçüde yarar sağlayacak faaliyetini yürütmelidir diye düşünüyorum.'' Devlet Bakanı ve Başbakan Yardımcısı Mesut Yılmaz, Türkiye'de AB karşıtlarının ikna edilmesi için çaba harcanması gerektiğini söyledi. 
     Yılmaz, Belçika'da, Avrupa'daki Türklere yönelik yayımlanan ''Anadolu'' dergisine verdiği demeçte, kapsamlı değerlendirmelerde bulundu. 
     Yılmaz, ''AB, kendisini kamuoyuna anlatamamanın sıkıntısını yaşıyor. Türkiye'de de AB'yi kamuoyuna anlatamama sıkıntısı var mı '' sorusuna şu yanıtı verdi 
     ''Bir ölçüde olduğunu kabul etmemiz lazım. Yapılan kamuoyu araştırmalarında, Türkiye'nin AB üyeliğine 4'te 3 gibi çok büyük bir destek gözükmesine rağmen, Türkiye'de AB'ye destek veren vatandaşların önemli bir bölümü dahi, AB üyeliğinin kendilerine somut olarak neler getirebileceğini tam olarak bilmiyor. Enformasyon eksikliğine rağmen, halk, sezgiyle, AB üyeliğinin Türkiye'nin zenginleşmesine, Türkiye'deki hak ve özgürlükler alanının genişlemesine yol açacağı sonucuna varıyor. Buna rağmen, önümüzdeki dönemde vatandaşlarımızı AB konusunda daha aydınlatıcı faaliyetlere ağırlık vermek durumundayız.'' 
     
     AB ZİHNİYETİ 

     AB karşıtı görüşlerin her zaman dogmatik veya fanatik görüşler olduğunu düşünmediğini belirten Yılmaz, şunları anlattı 
     ''Bunların, AB'nin geçmişte Türkiye'ye karşı takındığı olumsuz tutumdan da kaynaklandığını düşünüyorum. Her halükarda, bu olumsuz görüşlerin Türk toplumunda da geniş ölçüde benimsendiğini de dikkate alarak, bu konuda bu görüş sahiplerinin mutlaka ikna edilmesi gerektiğini düşünüyorum. Bunu Avrupalı dostlarımıza da her görüşmemde ifade ediyorum. Ama daha önce de söylediğim gibi, bugün AB'de hakim olan anlayış, artık ülkelerin çeşitli konularda, koro gibi, tek ağızdan dile getirdikleri milli söylemlere izin vermeyen bir anlayıştır. Her konuda, her ülkede farklı düşünceler olabilir, farklı görüşler ileri sürülebilir. Hatta ülkeler, geçmişte milli politika olarak izledikleri görüşleri dahi, zaman zaman özeleştiriye tabi tutmak durumunda kalabilirler. Bence biz bu açıdan henüz Avrupa zihniyetini tam olarak yakalayabilmiş değiliz. Bu bizim eksikliğimiz gibi sayılsa da, Yunanistan'ın da yıllarca AB içerisinde yer almasına rağmen, henüz bizden farklı bir noktada olduğunu düşünmüyorum. 
     Türkiye'nin AB üyeliği herhalde Türkiye'deki bu düşünce tarzını da köklü bir şekilde değiştirecektir.'' Devlet Bakanı ve Başbakan Yardımcısı Mesut Yılmaz, Kıbrıs sorunu konusunda Türkiye'nin de, Rum tarafının da atabileceği adımlar olduğunu, bu adımların bir an önce atılması gerektiğini söyledi. 
     Yılmaz, Belçika'da, Avrupa'daki Türklere yönelik olarak yayımlanan ''Anadolu'' dergisine verdiği özel demeçte, ''Kıbrıs konusunda atılacak yanlış adımların, Türkiye-AB ilişkilerinde çok büyük sorunlar yaratacağını söylüyorsunuz. Bu konuda, Türkiye'den de haklı veya haksız beklentiler var... Ankara'ya yönelik baskılar var. Yıl sonuna kadar sürecek bir çeşit poker oyunu gibi, blöfler, tehditler her yandan duyuluyor. Ne dersiniz '' şeklinde soruyu, şöyle yanıtladı 
     ''Hiç kimse, Türkiye'den veya Kıbrıs Türk toplumundan, Kıbrıs meselesinde bugüne kadar savunduğu haklı tezlerden tümüyle vazgeçmesini beklemiyor ama bugünkü şartların 1960'lardan, 1970'lerden çok farklı olduğunu, bugün Avrupa'da yeni bir yapılanmanın söz konusu olduğunu, Kıbrıs'ın da bu yapı içerisinde bir şekilde yer almasının öngörüldüğünü dikkate alarak, herkes bugüne kadarki tutumunu yeniden gözden geçirmek durumundadır. Bu konuda Türkiye'nin atabileceği adımlar vardır, Rum tarafının atabileceği adımlar vardır. Burada karşılıklı bir diplomatik satranç oynamak yerine, AB'nin genişleme takvimini de dikkate alarak ve AB perspektifinin Kıbrıs'taki her iki topluma ve dolayısıyla Türkiye'ye de sağlayacağı imkanları da doğru değerlendirerek bu adımları mümkün olan en kısa zamanda atmak lazımdır.'' Mesut Yılmaz, ''Hangi tür adımlardan söz ediyorsunuz '' sorusu üzerine de, şunları söyledi 
     ''Burada, Türkiye'nin Kıbrıs Türk toplumunu güvencesiz bırakması, Kıbrıs'ta tarihin tekerrürüne imkan sağlayacak bir takım oluşumlara onay verilmesi veya Kıbrıs'ta baştan beri savunduğumuz, siyasi eşitlikten, iki kesimlikten geri adım atılması sözkonusu değil. Ama çözümün diğer parametrelerinde, örneğin, temel özgürlüklere, temel haklara ilişkin parametrede, toprak dağılımına ilişkin parametrede Türk tarafı da pekala daha fazla açılımlar yapabilir diye düşünüyorum. 
     Bu açılımlar, en başta Kıbrıs'ta çözümü Türk tarafının engellediği veya Türkiye'nin ve Kıbrıs Türk tarafının, sorunun çözümünü istemediği yönünde Avrupa'da hakim olan önyargıları ortadan kaldırabilir. 
     İkincisi Kıbrıs Rum tarafını da aynı şekilde adım atmaya zorlar. Bu adımları atmadıkları taktirde de, Kıbrıs Rum kesiminin AB'ye entegrasyonunu engeller. Dolayısıyla ben, Kıbrıs konusunda, Türk tarafı açısından en doğru politikanın, en aktif, en açılımcı, en uzlaşmacı politika olduğuna inanıyorum.'' Devlet Bakanı ve Başbakan Yardımcısı Mesut Yılmaz, yurtdışındaki Türklerin ve lobi çalışmalarının, Türkiye açısından çok önemli olduğunu söyledi. 
     Yılmaz, Belçika'da, Avrupa'daki Türklere yönelik olarak yayımlanan ''Anadolu'' dergisine verdiği özel demeçte, Türkiye'nin, imkanları ölçüsünde, yurtdışındaki Türklere azami ilgiyi gösterdiğini, ancak hala bu konuda eksiklikler olduğunu kabul etmek gerektiğini söyledi. 
     Yılmaz, şöyle dedi 
     ''Bu kadar çok ülkeye yayılmış, bu kadar çok sayıdaki vatandaşına her alanda hizmeti götürmekte Türkiye'nin yetersiz kaldığını kabul etmemiz lazım ama Türkiye'nin imkanlarının sınırlı olduğunu da hatırdan çıkarmamak gerekiyor. Geçmişte, yurtdışındaki vatandaşlarımızın sorunlarıyla ilgili sorumluluk üstlenmiş bir kişi olarak zaman içerisinde dışarıdaki vatandaşlarımızın yakınmalarının giderek azaldığını tespit ettim. Umarım, kısa zamanda bunları tamamen ortadan kaldırmak mümkün olur. Türkiye-AB yakınlaşmasında en çabuk ve en somut fayda sağlayacak olan, yurtdışında yaşayan vatandaşlarımız olacaktır.'' ''Yurtdışında yaşayan ve özellikle Avrupa'da sayıları üçbuçuk milyona ulaşan vatandaşımız, Türkiye'nin dışardaki en önemli lobi güçlerinden birisidir'' diyen Yılmaz, şunları söyledi 
     ''Bu vatandaşlarımızın bir bölümü çifte vatandaşlık statüsüne, dolayısıyla bulundukları ülkelerde seçme ve seçilme hakkına sahipler. 
     Bazıları mahalli seçimlerde, bazılarıysa hem mahalli hem genel seçimlerde oy kullanıyor, seçiyor, seçiliyorlar. Bulundukları ülkelerde oy gücüne de sahip olan çok önemli bir baskı gurubu oluşturuyorlar. 
     Sadece Türk vatandaşı konumunda olan, burada geçici ikamet eden vatandaşımızın da, oluşturdukları örgütler yoluyla çok büyük bir baskı gücü halinde ortaya çıkabileceklerini düşünüyorum. Bu lobinin bizim için en önemli güncel anlamı Türkiye-AB ilişkilerinin geliştirilmesi için, bulundukları ülkelerde sivil toplum örgütlerini, kamu kurumlarını veya siyasi partileri, Türkiye'nin lehinde yönlendirebilme imkanıdır. 
     Batı Avrupa'daki Türklerin bizim için bir başka yararı daha olabileceğini düşünüyorum bizim hedef aldığımız, AB'nin bir takım ortak değerlerini Türkiye'ye yansıtmaları söz konusudur. Yani Türkiye'deki AB karşıtı lobiyi aşmada, burada yaşayan vatandaşlarımızın olumlu bir katkı sağlayabileceklerini düşünüyorum. 
     Bugüne kadar Türkiye bu lobiden yeterince yararlanamadı. Sadece belli zamanlarda, belli ulusal konularla sınırlı olarak bu lobinin gücünden yararlanabildik. Ama zannediyorum ki şu anda bunun için en elverişli ortam söz konusudur ve eğer bu lobi iki yönlü etkinliğini ortaya koyabilirse, AB ile ilişkilerimizde mesafe almamız çok daha kolaylaşır.'' 
     
     VİZE ZAMAN İÇİNDE KALKACAK 

     Mesut Yılmaz, AB'ye aday ülkeler içinde sadece Türk vatandaşlarına uygulanan vize konusunda bir soruya da şu yanıtı verdi 
     ''Şu anda biz Şengen anlaşmasının dışındayız ve vize yönünden, AB ile sanki hiç adaylık statüsünde olmayan bir ülke gibi, çok ciddi kısıtlamalara tabii tutuluyoruz. Ben zannediyorum ki AB ile tam üyelik müzakerelerine başladığımız zaman bu konuda da, belki bir defada olmasa bile, zaman içerisinde çok ciddi bir iyileştirme rejimi gündeme gelecek. Türkiye'ye uygulanan vize yükümlülüğünün çok kısa vadede, tümüyle kalkacağına ihtimal vermiyorum ama zaman içerisinde ciddi bir biçimde iyileştirileceğini ve belki tam üyelik müzakerelerinin tamamlanmasıyla birlikte de, tamamen kalkacağını düşünüyorum.'' 
     
     ATATÜRK CADDESİ 

     Devlet Bakanı ve Başbakan Yardımcısı Mesut Yılmaz, ''Belçika'da geçen ay bir caddeye 'Atatürk Caddesi' adı verildi. Bu size ne düşündürüyor '' sorusu üzerine, şunları söyledi 
     ''Avrupa Parlamentosu Başkanı'nı ziyaret ettiğimde, kütüphanesindeki en kalın kitaplardan birisi de 'Atatürk' isimli bir kitaptı. Ben Avrupalıların Atatürk'ü yeterince tanımadıklarını, Türkiye'nin Avrupa'da güncel hale gelmesiyle birlikte Atatürk'ü daha yakından tanıma ihtiyacı duyduklarını ve tanıdıkça da Atatürk'ün Türkiye'yi çağdaşlaştırmada ne kadar hayati bir rol oynadığını daha iyi görebileceklerini düşünüyorum. 
     Belçika'da Atatürk'e ve Türklere yapılan bu jest bizi mutlu etmiştir. Sanıyorum ki diğer AB üllkelerine de, en azından Türkiye'yi artık AB içinde görmek isteyen diğer bütün ülkelere de örnek olmalıdır.'' 
     





</TEXT>
</DOC>
