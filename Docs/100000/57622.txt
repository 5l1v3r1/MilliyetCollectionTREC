<DOC>
<DOCNO> 57622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/soneko04.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya bölgesi kişi başına alkol tüketiminde bir numara 
</HEADLINE>
<TEXT>

     Trakya bölgesindeki Edirne, Tekirdağ ve Kırklareli, kişi başına alkollü içki ve sigara tüketiminde Türkiye genelinde yine ilk sıraları aldılar. 
     Alınan bilgiye göre, Tekel'in kişi başına alkollü içki satışına göre yaptığı sıralamada Edirne 7 litre ortalamasıyla Türkiye birincisi oldu. Edirne'den sonra turistlik ilçeleriyle içki tüketimi özellikle yaz aylarında artan Muğla ile Kırklareli 6'şar litreyle ikinci olurken, Tekirdağ ise 5,7 litre tüketimle üçüncü sırada yer aldı. 
     Sıralamada Batman ise kişi başına 0,07 litre alkollü içki tüketimiyle son sırada bulunuyor. 
     TEKEL yetkilileri, sıralamanın illerin ekonomik ve sosyal durumunu da ortaya koyduğuna dikkati çekerek, ''Geçen yıl Tekirdağ'da 3 milyon 600 bin litre alkollü içki satışı yaptık. Bunun 2 milyon 250 bin 
     litresi rakı. Edirne'de ise 1 milyon litresi rakı olmak üzere, 2 milyon litre alkollü içki satışı oldu'' diye konuştular. Bu arada, TEKEL'in alkollü içki satışında Türkiye genelinde ekonomik kriz nedeniyle azalma olduğunu belirten yetkililer, ''vatandaşlar daha ucuz olan biraya yöneldiler'' dedi. Öte yandan, TEKEL'in kişi başına yaptığı sigara satışlarında da Edirne 102 paketle ilk sırada yer alırken, kişi başına yıllık tüketimi 100 paket olan Tekirdağ ikinci, 99 paketle de Kırklareli üçüncü sırada yer aldı. TEKEL'in en iyi müşterileri olan Trakyalıların yıllardır alkollü içki ve sigara tüketiminde ilk sıralardaki yerlerini bu yıl da ekonomik krize rağmen korumaları bekleniyor. 
     






</TEXT>
</DOC>
