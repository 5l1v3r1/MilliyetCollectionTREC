<DOC>
<DOCNO> 66072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo24.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş yeni transferi Marinho ile yollarını ayırıyor 
</HEADLINE>
<TEXT>

     Beşiktaş'ta, ilk 11'de oynatılmayacaksa takımdan ayrılmak istediğini söyleyen Brezilyalı futbolcu Marinho, Türkiye Kupası'nda yarın Gaziantepspor ile yapılacak çeyrek final maçının kadrosundan çıkarıldı. 
     Beşiktaş, öğleyin basına kapalı yaptığı antrenmanın ardından, Atatürk Havalimanı'ndan uçakla Gaziantep'e giderken, menajer Sinan Engin, Marinho konusunda, ''Kimse Beşiktaş'a rest çekemez. Beşiktaş'a ters gelen bir şey olursa, kimsenin gözünün yaşına bakmayız'' dedi. 
     Engin, gazetecilerin sorularını yanıtlarken, Marinho'nun, eşinden kaynaklanan birtakım problemleri bulunduğunu ifade ederek, ''Kimse Beşiktaş'tan üstün değil ve Beşiktaş'a rest çekemez. Daum geldikten sonra gereken neyse yapacağız. Kendisiyle son bir görüşme yapacağız. 
     Sorun çok önemli değil. Ama Beşiktaş'a ters gelen bir şey olursa, kimsenin gözünün yaşına bakmayız'' diye konuştu. 
     Sinan Engin, Gaziantepspor maçının, tek maç olması nedeniyle telafisinin bulunmadığını, Türkiye Kupası'nı kazanmak istedikleri için de bu karşılaşmadan galibiyetle ayrılmayı hedeflediklerini kaydetti. 
     Gaziantep'e giden siyah-beyazlılarda, Marinho'nun yanı sıra sakatlıkları nedeniyle Stavrum, Yasin Sülün ve Ali Cansun da kadroda yer almadı. 
     Beşiktaş'ın, Gaziantepspor maçında sahaya şu 11'le çıkması bekleniyor 
     Asper, Ali Eren, Ronaldo, Ahmet Yıldırım, İbrahim, Khlestov, Tayfur, Baya, Tümer, İlhan Mansız, Ahmet Dursun. 
     






</TEXT>
</DOC>
