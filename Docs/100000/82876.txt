<DOC>
<DOCNO> 82876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur18.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Yazar kasa eylemcisi bu kez e-mail eyleminden ceza aldı 
</HEADLINE>
<TEXT>

     Başbakanlık önünde geçtiğimiz yıl yazarkasa ile eylem yapan Ahmet Çakmak, olayın yıldönümünde, Başbakanlık'ın internet sitesine art arda e-mail göndermesi nedeniyle ''huzur ve rahatı ihlal'' suçundan 56 milyon 276 bin lira hafif para cezasına çarptırıldı. 
     Başbakanlık Merkez Binası önünde 4 Nisan 2001 tarihinde yazarkasa ile eylem yapan ve 47 milyon lira hafif para cezasına mahkum edilen Ahmet Çakmak, bu kez de Başbakanlık'ın internet sitesine, olayın yıldönümünde, ekonomik durumunda bir iyileşme olmadığına ilişkin art arda e-mail gönderdi. 
     Ahmet Çakmak, Türk Ceza Kanunu'nun 547. maddesi uyarınca bu kez de 56 milyon 276 bin lira hafif para cezasına çarptırıldı. 
     Çakmak, bugün Ankara Adliye Sarayı'na gelerek, Ön Ödeme Bürosu'nda, dosyasını inceledi. Çakmak, gazetecilere yaptığı açıklamada, parası olmadığı için bugün cezayı yatıramayacağını, 17 Mayıs 2002 tarihine kadar zamanı olduğunu söyledi. 
     Cumhuriyet savcılarına para cezasına çarptırma yetkisi veren ve ön ödemeli suçlardan olan Türk Ceza Kanunu'nun 547. maddesi ''Her kim, itidal ve muvazene haricinde veya çirkin ve ayıp görünen sair herhangi bir hal ile başkasını alenen incitir veya huzur ve rahatını ihlal ederse 15 güne kadar hafif hapse veya hafif cezayı nakdiye mahkum olur'' hükmünü içeriyor. 
     





</TEXT>
</DOC>
