<DOC>
<DOCNO> 82688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/dunya/adun.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülmeseydi iktidardaydı 
</HEADLINE>
<TEXT>

Öldürülen aşırı sağcı Hollandalı lider Pim Fortuyn’un 15 Mayıs seçimlerinde yüzde 15 - 20 arasında oy alıp iktidar ortağı olmasına kesin gözüyle bakılıyordu. Katil, solcu ve çevreci çıktı 
     DIŞ HABERLER SERVİSİ 

     Önceki akşam Hilversum kentinde uğradığı silahlı saldırı sonucu ölen Hollandalı aşırı sağcı politikacı Pim Fortuyn’un, 15 Mayıs’ta yapılacak genel seçimlerde yüzde 15 ile 20 düzeyinde oy almasının beklendiği ve dolayısıyla koalisyon ortağı olarak iktidara gelmesine kesin gözüyle bakıldığı ortaya çıktı. Fortuyn’u öldüren kişinin de solcu ve çevreci eğilimde olduğu belirlendi. 
     Lideri olduğu "Yaşanabilir Hollanda Partisi"nden ırkçılığı yüzünden kovulan ve altı ay önce kendi "tek kişilik" partisini kuran Fortuyn, parti olabilmek için zorunlu olarak çıkardığı listeyle adeta yükselme rekoru kırdı. 
     Eşcinsel politikacı Fortuyn’un kendi adıyla kurduğu Pim Fortuyn’un Listesi LPF , altı ay gibi kısa bir sürede büyük bir seçmen desteğine ulaşırken, Fortuyn da Hollanda siyasetinin merkezine oturmayı başardı. Mart ayındaki yerel seçimlerde, ülkenin ikinci büyük kenti Rotterdam’da oyların üçte birinden fazlasını aldı. 
     Eski bir Marksist olan ve "Profesör Pim" olarak tanınan Fortuyn’un öldürülmesinin, Hollanda siyaset yelpazesini doğrudan etkilemesi bekleniyor. Bizzat Fortuyn’a yönelen yüzde 20’ye yakın potansiyel desteğin şimdi ne şekilde dağılacağı merak ediliyor. 
     
     Ölüm tehditleri almıştı 
     Hollandalı politikacı suikasta kurban gitmeden önce de, gerek internet üzerinden, gerekse mektup ve telefon aracılığıyla defalarca ölüm tehditleri almış ve bunlardan korktuğunu açıklamıştı. Fortuyn son olarak da birkaç hafta önce verdiği bir konferans sırasında dışkıyla karışık bir pastalı saldırıya uğramıştı. 
     
     Katil 32 yaşında çevreci militan 
     Pim Fortuyn’a altı el ateş ettikten hemen sonra yakalanan 32 yaşındaki Hollandalı ise çevreci bir militan çıktı. Adı henüz açıklanmayan Hollandalı, eylemleri nedeniyle polisçe yakından tanınıyor. Polis, suikastçının olayı kabullenmediği gibi ifade vermeyi de reddettiğini söylüyor. Zanlının evinde yapılan aramada, cinayette kullanılan silahla aynı kalibrede tabanca mermileri bulundu. 
     
Türkleri suçluyordu      16 milyon nüfusu işaret ederek sürekli olarak, "Hollanda’da artık yer kalmadığını" savunan Fortuyn, ülkesindeki suç oranının artmasından Türklerle, Faslı ve Hintlileri sorumlu tutmaktaydı. Bunları durdurmanın tek yolunun da, "daha fazla hücre yapıp buralara daha fazla kişiyi tıkmaktan" geçtiğini savunmaktaydı. "Profesör Pim"in en ilginç yönü ise, geleneksel aşırı sağcıların tersine eşcinselliği sonuna kadar savunduğu gibi bizzat kendisinin eşcinsel olmasıydı. Bir söyleşide de, "Kader beni Hollanda’nın ilk eşcinsel başbakanı yapacak" demişti. Nitekim en büyük hobisi boş zamanlarında gay barlarına gitmekti. Kaliteli şaraptan ve yemek yapmaktan hoşlanıyor, klasik müzik, bale ve edebiyat alanlarında derin bilgisi bulunuyordu. 
     



 DÜNYA 











</TEXT>
</DOC>
