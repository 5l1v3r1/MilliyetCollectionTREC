<DOC>
<DOCNO> 52439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sondun20.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de El Kaide'nin laboratuvarı bulundu... 
</HEADLINE>
<TEXT>

     Kabil'in göbeğinde El Kaide örgütünün kullandığı ve şu anda terkedilmiş durumdaki binanın, laboratuvar gibi kullanıldığı sanılıyor. 
     Amerikan haber ajansı ''Associated Press''in haberine göre, terkedilen alanda, El Kaide'nin kimyasal ve diğer konvansiyonel olmayan silahları geliştirmeye çalıştığını gösteren bazı materyaller ve bir nükleer patlamada nasıl ayakta kalınabileceğini anlatan broşür bulundu. 
     ABD'nin El Kaide'nin nükleer ve kimyasal silahlar geliştirmeye çalıştığı açıklamasının hatırlatıldığı haberde, Karte Parvan bölgesinde bulunan 2 katlı binanın, El Kaide'nin bu tip silahlarla bağlantısını gösterdiği öne sürüldü. 
     Binadaki odaların Arapça el yazısıyla yazılmış ve bir kısmı yanmış kağıtlar, formüller ve haritalarla dolu olduğu, ayrıca ''Plane and Pilot'' Uçak ve Pilot dergisinin eski sayısına ait bir sayfanın bulunduğu belirtildi. 
     İngiltere'de yayınlanan ''Times'' gazetesinin de söz konusu binanın arkasındaki çöplükte, nükleer silah ve füze planları bulunduğunu yazdığı aktarıldı. 
     Gazete, Arapça, Almanca, Urduca ve İngilizce olarak füze, bomba ve nükleer silahların tasarımıyla ilgili bilgi veren notlar bulunduğunu belirtti. 
     






</TEXT>
</DOC>
