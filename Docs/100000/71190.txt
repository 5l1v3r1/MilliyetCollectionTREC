<DOC>
<DOCNO> 71190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/ekonomi/aeko.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu faizle büyünmez 
</HEADLINE>
<TEXT>

Türkiye’nin şimdiye kadar büyümeye geçmiş olması gerektiğini belirten IMF 1. Bölge Direktörü Deppler, büyümenin önündeki en büyük engelin yüksek faiz olduğunu söyledi 
     EKONOMİ SERVİSİ 

     Uluslararası para Fonu IMF 1. Bölge Direktörü Michael Deppler, Türkiye’nin yeniden büyüme koşullarını yaratabilmesi için enflasyonun düşürülmesinin çok önemli olduğunu söyledi. 
     Türkiye’de bazılarının Biraz daha enflasyon olsa iyi olur’ dediğini kaydeden Deppler, "Bu yanlış" dedi. NTV - CNBC - e ortak yayınında konuşan Deppler, Türkiye’de şimdiye kadar büyümenin başlaması gerektiğini belirterek, "Yine de büyümenin yakında başlayacağını bekliyoruz" dedi. 
     Büyümeye geçilememesinin en büyük nedeninin yüksek faiz oranları olduğunu kaydeden Deppler, "Faiz oranlarının düşürülmesi çok önemli. Belirli sektörlere yardım yapmaktan çok daha önemli. Çünkü bu herkesin yarar görmesini sağlayacak" diye konuştu. 
     
     İhracat sadece sizde düşmedi’ 
     Ocak ayı ihracatındaki büyük gerilemeyle ilgili bir soruyu da yanıtlayan Deppler, şöyle dedi "İhracatın zayıflığı genellikle küresel olaylardan etkileniyor. Yalnızca Türkiye’ye has bir özellik değil. Yani ana neden TL’nin değer kazanması değil. Daha güçlü döviz kurları ihracata katkıda bulunabilir ancak bu da yüksek enflasyona ve istikrarsızlığa sebep olur. Yani dalgalı döviz kuru yararlı. 
     
     Sizin başarı sorununuz var’ 
     Deppler, Irak’a olası bir operasyonla ilgili bir soruya şu yanıtı verdi "Sistemin çok güçlü olması için elimizden geleni yaptık. Bankacılıkta düzenleyici sistem eskisinden çok daha güçlü. Döviz kuru sistemi güçlü. Şoklarla ilgili başka bir şey daha söylemek istiyorum. Türkiye’nin başarıyla ilgili bir sorunu var. 2000’de program çok başarılı giderken iki kriz patladı. Hükümet programa sahip çıkmakta çok başarılı, ancak buna devam etmek çok önemli. 
     
     Piyasa güveni çok güçlü’ 
     Bir yıl öncesine göre Türkiye’de çok şeyin değiştiğini vurgulayan Deppler, "Piyasa güveni çok güçlü. Zaten döviz kurlarına bakın kurlar bunu söylüyor. Güven sağlandığı için Türkiye’deki hisseler yeniden değer kazanmaya başlıyor. Bu aslında bizim yaratmak istediğimiz senaryoydu. Bir yıldır ulaştığımız iş buydu. Amacımıza ulaşıyoruz. Doğru yoldayız. Piyasaların güveni arttıkça her şey daha da iyi olacak" dedi. 
     
Köşeyi döndünüz’      Türkiye’deki programın çok sağlam gittiğini belirten Deppler, "Şu an ihtiyacınız olan ekonomik programın meyvelerini toplamaya başlamamız. Bu konuda çok az şüphem var. Türkiye köşeyi döndü diyebiliriz. Bir yıl sonra tabii ki her şey çok daha iyi olacak" dedi. 
     Ocak ayı enflasyon rakamlarının çok olumlu olduğunu ve enflasyonda net bir gelişmenin sinyallerinin görüldüğünü vurgulayan Deppler, enflasyonda hedefin tutturulabileceğini ve bu yaz enflasyon hedeflemesine geçilebileceğini söyledi. 
     Deppler, bu yıl yüzde 35 enflasyon hedefinin yanısıra, yüzde 2 büyüme ve 2003’te ise yüzde 5’lik rakamın yakalanabileceğini ifade etti. Deppler, kamu bankalarının çok sağlam bir denetim altında olduğunu belirterek, bankacılık sisteminin iyileştiğini söyledi ayrıca hükümetin geçen yılki krizin tekrarlanmayacağına olan inancına katıldığını da ekledi. 
     



 EKONOMİ 
















</TEXT>
</DOC>
