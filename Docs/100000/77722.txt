<DOC>
<DOCNO> 77722 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/yazar/akyol.html </URL>
<DATE> 2002/04/11/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Milli Eğitim 
</HEADLINE>
<TEXT>

     MİLLİ Eğitim Bakanlığı, Müsteşar Bener Cordan'ın istifaya zorlandığı gün dengesini kaybetmişti. 
     İki DSP milletvekili, bakanlığa giderek, yetkileri olmadığı halde personel sicil dosyalarını istemişler, Müsteşar Bener Cordan "buna yetkiniz yok" diyerek bakanlığın ve eğitim camiasının onuruna sahip çıkmıştı... 
     Müsteşar Cordan 1994'ten beri bu görevdeydi... Değişen hükümetleri bir düşünün... O arada yaşanan 28 Şubat'ı da düşünün... 
     Cordan eğitimi ve eğitim camiasını her şeyin üzerinde tuttuğu için, Milli Eğitim Bakanlığı'nı politik fırtınalardan, çekişmelerden korumuştu... 
     Bu şekilde saygınlık uyandırdığı için de, gelip geçen hükümetler ve bakanlar da Milli Eğitim'i politize etmeye kalkışmamışlar, bakanlık politik kavgaların odağı olmamıştı. 
     Bakanlığı politize etmek isteyen güç Cordan'ı istifaya zorladığında, yeniden 1980 öncesi gibi politik kadrolaşmalara, itişip kakışmalara, tartışmalara konu olacağı belliydi... 
     
     EĞİTİMİ politikanın üstünde tutan Cordan istifa etti... 
     Bakan Bostancıoğlu yerinde duruyor 
     Bostancıoğlu, müsteşarıyla birlikte istifa edememiş, Cordan'ı istifaya zorlayan siyasi amacı gerçekleştirmek için yerinde kalmıştır. Sorunun başlangıcı budur. 
     Ve bu sayede bakanlığa egemen olan "oligarşik azınlık" hem kadrolaşmış, hem kapılar ardında aldığı kararlarla dilde tasfiyeciliği, edebiyat ve tarih derslerinde "kültürsüzleştirmeyi" dayatmaya başlamıştır. 
     Bakanlıktaki oligarşi, bu kararları alırken "Eğitim Şurası"nı toplamak, değişik görüşlerdeki uzmanlarla ve kamuoyu önünde konuları tartışmak gibi demokratik usullere itibar etmedi. 
     "Parti devleti" döneminde bile Atatürk, maarif ve muallim şuraları toplattırarak, tartışmalarla karar alınmasını sağladığı halde, bugün koalisyon hükümetinde bakanlık oligarşisi "ben yaptım oldu" zihniyetiyle hareket ediyor. 
     
     TARİHÇİ İlber Ortaylı uluslararası camiada saygın bir bilim adamıdır. Aynı zamanda, tarih kitaplarındaki şovenist husumetleri ayıklamak için Avrupa Konseyi'nin kurduğu Özel İhtisas Komisyonu üyesidir 
     Tarih derslerinin nasıl olması gerektiği konusunda bakanlık Ortaylı'dan bile görüş almamıştır Onun gibi birçok isim devre dışıdır 
     Bakanlık tam bir oligarşik zihniyetle hareket ediyor Ne eğitim şurası, ne uzman görüşleri, ne de kamuya açık tartışma 
     "Türk milletinin miladı Cumhuriyet'tir" gibi sloganlarla Cumhuriyet'in tarihimizdeki derinliklerini bile tırpanlayan bu "kültürsüzleştirme" uygulaması elbette "makul çoğunluğun" bir noktadan itibaren tepkisini çekecekti... 
     Bakanlık İstiklal Marşı'nın, Halide Edib'in ve Anayasa'nın dilini bile "tasfiye"ye yönelince, basında sağdan ve soldan "makul çoğunluk" sert eleştiriler yöneltti. 
     Milli Eğitim tekrar böyle politize edilir de tepkiyle karşılaşmaması mümkün olur muydu İşte Meclis soruşturma kararı verdi... 
     Koalisyonu 'takmayan' Bakan hakkında koalisyon milletvekillerinin de soruşturma oyu vermesinden doğal ne olabilirdi ki .. 
     
     







Milli Eğitim 


Mankenlik, türkücülük, futbolculuk, gecekonduculuk özlemleri... 


Havale haracı 


Türk - Yunan girişimi 


Yoksa Türkiye Orta Asya'yı boşladı mı 


Derviş'in kusuru 


Bayramı ıskalamak 


Hanedan demokrasisi 


Tahminlerin çoğu atmasyondur, foslar 


Sağduyu nerede 


Siyasette yeni yüz arayışı Mehmet Ali Bayar 


İsrail, savaş, demokrasi ve uygarlık 


Adaletin seyir defteri 


Turan Güneş'i anarken 


Halkbank'ı kim soydu 


BDDK halka bilgi vermeye mecbur 


</TEXT>
</DOC>
