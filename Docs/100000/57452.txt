<DOC>
<DOCNO> 57452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/spor/spo02.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLANLARIM BENİM 
</HEADLINE>
<TEXT>

Fenerbahçe Teknik Direktörü Mustafa Denizli, Bursaspor maçından sonra soyunma odasında futbolcularını kutladı, "Böyle oynarsanız, sizi kimse yenemez" ifadesini kullandı 
     YALÇIN TÜRK 

     Hep böyle oynamalı’ 
     FENERBAHÇE’DE, Bursaspor galibiyetiyle tüm buzlar erirken, Teknik Direktör Mustafa Denizli, karşılaşma sonrası soyunma odasında oyuncularına övgüler yağdırdı. Tecrübeli hoca, "Aslanlarım benim" diyerek başladığı sözlerini, "Üzerinizdeki büyük baskıya rağmen kazanmasını bildiniz. Fenerbahçe hep böyle oynamalı. Doksan dakika maça asılmalı" ifadeleriyle sürdürdü. 
     
     En iyisi sizsiniz’ 
     MUSTAFA Denizli, haketmedikleri yenilgiler aldıklarını kaydetti ve şöyle devam etti "Her maç böyle tempolu oynarsanız, sizi kimse yenemez. Türkiye’nin en iyi takımı sizsiniz. Birbirinizle yardımlaşmanız, hırsınız mükemmeldi. Alın terinizin karşılığını aldınız. Hepinizi kutluyorum. Diyarbakırspor maçını da kazanıp ilk yarıyı kazasız ve sorunsuz tamamlayalım." 
     
     Bayram mesajı verdi 
     ANTRENMAN sonrası da bir basın toplantısı düzenleyen Denizli, "Kaybettiğimiz üç maçta, galip geldiğimiz Bursaspor maçından daha iyi mücadele ettik. Daha çok gol pozisyonuna girdik, ancak düşündüklerimizi gerçekleştiremedik. Ama bundan sonra böyle olmayacak" diye konuştu. Tecrübeli hoca, bayram mesajı da verdi ve "Umarım Türk ulusu için bu son sıkıntılı bayram olur" dedi. 
     
ANDERSSON Sırtımdan yük kalktı      BURSASPOR maçında uzun bir aradan sonra golle tanışan ve şanssızlığını yenen Fenerbahçe’nin İsveçli yıldızı Andersson, "Üzerimden büyük bir yük kalktı" diye konuştu. En son Malatya’ya gol attığını ve o karşılaşmadan bu yana büyük stres yaşadığını söyleyen Andersson, "Artık rahatladım" ifadesini kullandı. 
     LİG ve kupa maçlarında alınan kötü sonuçların kendilerini çok etkilediğini belirten golcü futbolcu şöyle devam etti "Bursaspor maçı bizim için hayati önem taşıyordu. Kazandık, rahatladık. Bence Fenerbahçe’nin önü açıldı. Diyarbakırspor karşısında da üç puan alarak rahat bir tatil geçirmek istiyoruz." 
     
Fenerbahçe non-stop      FENERBAHÇE, ligde Diyarbakırspor ile oynayacağı maçın hazırlıklarına ara vermeden başladı. Samandıra Tesisleri’nde gerçekleştirilen antrenmana, sakatlıkları bulunan Rüştü, Uche, Mert Meriç, Yusuf ve hasta olan Serhat katılmazken, Ogün ve Rapaiç takımdan ayrı olarak düz koşu yaptı. 
     BURSASPOR maçının son dakikalarından oyuna giren Revivo da takımla birlikte çalışırken, çift kale maçta ayağına darbe alan genç oyuncu Erhan antrenmanı yarıda bıraktı. Bu arada, çift kale maç öncesinde Mustafa Denizli’nin yer aldığı takımın saha içinde kenetlenerek, galibiyet yemini etmesi dikkat çekti. 
     
Abdullah umut saçtı      SON haftaların formda ismi Abdullah, gerçek yerlerinin şu an zirve olması gerektiğini söyledi, "Şanssızlıklar ve hakem hataları bir türlü yakamızı bırakmadı. Ancak sakatların da düzelip aramıza katılmasıyla ikinci yarı lige ağırlığımızı koyacağız" dedi. Yıldız futbolcu, Andersson’un da gol atmasına sevindiklerini kaydetti, "Buna ihtiyacı vardı. O çok faydalı ve iyi bir oyuncu" diye konuştu. 
     



 SPOR 























</TEXT>
</DOC>
