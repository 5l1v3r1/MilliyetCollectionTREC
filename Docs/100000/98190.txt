<DOC>
<DOCNO> 98190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/soneko32.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK'nın düzenlediği panelde "Malezya Modeli" tanıtıldı... 
</HEADLINE>
<TEXT>

     Bankacılık Düzenleme ve Denetleme Kurulu BDDK tarafından İstanbul'da düzenlenen ''Türkiye için Varlık Yönetim Şirketi Modeli'' konulu panelde, bu alanda elde ettikleri başarılar nedeniyle Güney Kore ile birlikte ilgi odağı haline gelen ve yerinde incelenmesi kararlaştırılan Malezya örneği tartışıldı. 
     Malezya Varlık Yönetim Şirketi DANAHARTA Yönetim Kurulu Murahhas Üyesi Abdul Hamıdy Hafız, panelde yaptığı konuşmada, Asya krizinin tüm Asya ülkelerini etkilediğini belirterek, Malezya'da 1999 yılında GSYH'nin negatif bir büyüme içinde olduğunu, bileşik endeksin 263 puana düştüğünü ve yüzde 80'lik değer kaybı gerçekleştiğini söyledi. 
     Faiz oranlarının yüzde 8-9'lardan yüzde 20'lere yükseldiğini kaydeden Hafız, ''20 milyon nüfus için 70 mali kurum vardı. Bu çok fazlaydı'' dedi. 
     
     BANKACILIK SEKTÖRÜ STRESE GİRDİ 
     Malezya'da kriz olmadığını ancak mali sektörün, bankacılık sektörünün bir stres altına girdiğini ifade eden Hafız, tahsili gecikmiş alacakların arttığını, banka sermaye yeterlilik oranının düştüğünü, bunun da finansal sistemi sistematik bir risk altına soktuğunu vurguladı. 
     ''Ya bugün önlem alırsınız ya geçiştirirsiniz'' diyen Hafız, tahsili gecikmiş krediler sorunu giderildiğinde herşeyin halledileceğini belirtti. 
     Bankacılık sektöründeki krizi önlemeye çalışmak için üçlü yaklaşım benimsediklerini anlatan Hafız, büyük şirketler için yeniden sermayelendirme şirketinin DANAMODAL geliştirildiğini, bunun banka sermayesindeki erozyonu önlemeyi amaçladığını kaydetti. 
     Banka sayısının konsolidasyon sonucunda 10'a düşürüldüğünü belirten Hafız, bankaların DANAHARTA'ya tahsili gecikmiş alacaklarını sattıklarını söyledi. 
     DANAHARTA çözüme yönelik çalışırken, DANAMODAL'ın banka hisse sahiplerine yardımcı olmak amacıyla kurulduğunu belirten Hafız, hiçbir bankayı kredilerini satmaya zorlamadıklarını bildirdi. 
     Abdul Hamıdy Hafız, bugün dünyada üç varlık yönetim şirketi bulunduğunu anlatırken de, şunları kaydetti 
     ''Birincisi hızlı çalışan şirkettir. İkincisi depo kurumu şeklinde görev yapar. DANAHARTA bunların arasındaki modeli seçti, Biz bu kredileri alıp, onları yönetip sonra satmak istiyoruz dedi.'' Gerçek bir varlık yönetim şirketi olarak çalıştıklarını, tüm bankalardan tahsili gecikmiş kredileri satın aldıklarını, sadece kredi satın alıp tutmadıklarını, bu kredileri sattıklarını da belirten Hafız, ''Hız çok önemli, vakit nakittir. Gecikilirse zorun çözülemez hale gelir. Güveni de geciktirirsiniz'' dedi. 
     Hafız, DANAHARTA'yı üç ayda hayata geçirdiklerini, 9 ayda 12-13 milyar dolarlık bir miktar satın aldıklarını ve bu kredinin yönetimini yaptıklarını bildirdi. 
     
     9 ÜYEDEN SADECE 2'SİNİ HÜKÜMET ATADI 
     Hafız, yönetim kurulu üyelerinin 9 kişiden oluştuğunu, sadece 2'sinin hükümet tarafından atandığını, yönetim kurulunda 5 özel sektör temsilcisi yeraldığını kaydetti. 
     Başarıyı tayin eden en kritik faktörlerin başında siyasi iradenin geldiğini bildiren Hafız, kendilerinin bu çalışmaları yaptıkları dönemde büyük bir siyasi irade olduğunu, kendilerine verilen yetkilerde bunu gördüklerini anlattı. 
     Hafız, liberalleşmeden önce bankacılık sektöründe bir konsolidasyon yaptıklarını, sorunu bertaraf etmek yerine çözümü tercih ettiklerini, uluslarararası örneklerden de yararlandıklarını duyurdu. 
     Dünya Bankası Program Yöneticisi Ruth Neyens de tahsili gecikmiş alacakların birçok ülkede sorun haline geldiğini, Türkiye ve Latin Amerika'da da aynı deneyimlerin yaşandığını belirtti. 
     Neyens, etkin hükümet liderliği, zamanında zararın tanımlanması, yönetimde saydamlık, hesap verme, hukukun üstünlüğü, mevzuat ve özel sektör işbirliğiyle bu sorunların çözülebileceğina işaret etti. 
     Devletin tek tek borçları yüklenmeye kalkmaması gerektiğini vurgulayan Neyens, devletin sadece gözetim ve denetim yapması ve özel sektörü teşvik edecek bir ortamın yaratılması gerektiğini belirtti. 
     Piyasaların makroekonominin genel durumunun istikrarlı olduğuna inanması gerektiğini anlatan Neyens, özel sektörün bu işin içine daha fazla dahil edilmesinin önemini vurguladı. 
     





</TEXT>
</DOC>
