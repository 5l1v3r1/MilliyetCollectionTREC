<DOC>
<DOCNO> 96642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur27.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Berivan adı mahkemede beraat etti... 
</HEADLINE>
<TEXT>

     Ardahan'da görülen isim davasında Asliye Ceza Mahkemesi, ailelerin çocuklarına verdiği Berivan, Rojhat ve Rujin isimlerinin iptali istemini reddetti. İsim verme işlemlerini yapan nüfus memurları hakkında da beraat kararı çıktı. 
     Ardahan'ın Bağdeşen Köyü'nde Tufan Akcan, doğan çocuğuna ''Berivan'', Bayramoğlu Köyü'nde ise Koçalak Koç, çocuklarına ''Rojhat'' ve ''Rujin'' adlarını verdikleri için Ardahan Asliye Ceza ve Asliye Hukuk mahkemelerinde açılan davalar karara bağlandı. 
     Asliye Ceza Mahkemesi'ndeki duruşmada, nüfus cüzdanlarını veren Merkez İlçe Nüfus Müdürü Kadriye Aksu ile memur Şengül Gök beraat ettiler. Memurlar, TCK'nın 240. maddesince açılan davaya göre, görevi kötüye kullandıkları gerekçesiyle yargılandılar. 
     Asliye Hukuk Mahkemesi'nde bugün yapılan duruşmada ise, ismin iptali için Cumhuriyet Savcılığı'nca açılan dava reddedildi. 
     Böylece daha önce nüfus cüzdanları verilen Berivan, Rojhat ve Rujin bu isimlerini kullanabilecekler. 
     İsim vermeyle ilgili olarak daha önce de TCK'nın 169. maddesi gereğince bir dosya Erzurum DGM'ye gönderilmiş, buradan da takipsizlik kararı çıkmıştı. 
     Bağdeşen Köyü'nde çiftçilik ve inşaat işçiliği yapan baba Tufan Akcan, karara sevindiklerini belirterek, sanatçı Sibel Can'ı sevdikleri için aynı adlı filmden de etkilenip kızlarına bu ismi verdiklerini yineledi. 
     





</TEXT>
</DOC>
