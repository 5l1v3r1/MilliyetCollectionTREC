<DOC>
<DOCNO> 62243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur02.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aliağa'da Greenpeace eylemi...Gemi işgal ettiler.. 
</HEADLINE>
<TEXT>

     Greenpeace Yeşil barış çevre örgütü 
     eylemcileri, İzmir'in Aliağa İlçesi sınırları içinde bulunan gemi söküm bölgesinde protesto eylemi yaptı. Greenpeace bayrak gemisi Rainbow Warrior'dan gelen eylemciler, gemi söküm tesislerinde sökülmekte olan İsviçreli bir şirkete ait ''Star of Venice'' adlı gemiyi işgal ederek, Asbest gibi zehirli maddeler içeren gemilerin Türk sahillerinde sökülmesine son verilmesini istediler. Eylemciler, gemiye üzerinde ''zehirli gemiler giremez'' yazılı 60 metrekarelik pankart astılar. Greenpeace Akdeniz Ofisi Toksit Atık Ticareti Kampanya Sorumlusu Erdem Vardar, yaptığı açıklamada, denizcilik endüstrisinin tehlikeli atıklarını Türkiye gibi ülkelere yollayarak, insanları ve çevreyi bilinen en zehirli maddelere maruz bırakmalarının cezasız kalamayacağını belirtti. Vardar, şunları kaydetti ''AB aslında şizofrenik konumdadır. Çünkü AB, üyeliğine aday ülkeleri yüksek çevre standartı getirmeye zorlarken, kendi arka bahçesine zehirli atıkların boşaltılmasına izin vermektedir. Kendi yasalarına rağmen zehirli atık ticaretine göz yuman Türk Hükümeti ve ülkeye yasadışı tehlikeli atık ithal eden gemi söküm şirketleri de, en az AB kadar sorumludurlar.'' Türkiye'de her yıl 100'e yakın geminin sökülmekte olduğunu ve Aliağa'daki gemi söküm tesislerinin durumlarının, Hindistan ya da Çin'de bulunanlardan daha iyi olmadığını ifade eden Vardar, sözlerini şöyle sürdürdü ''Hem tesislerde, hem de yakın çevrede oturan köylülerin hurda parçalar topladığı açık alanda, asbest içeren malzemeler ve son derece tehlikeli kimyasallar tespit ettik. Bu da insanların sağlığının ve çevrenin büyük risk altında olduğunu göstermektedir.'' 
     
     GREENPEACE'NİN TALEPLERİ 

     Vardar, Türk Hükümeti'nin zehirli maddeler içeren hurda gemilerin ithalatını derhal durdurmasını istediklerini belirterek, ''Gemi sahiplerinin hurdaya çıkan gemilerini Aliağa'ya söküme göndermeden önce gemilerdeki tüm zehirli maddeleri temizletmelerini ve gemi söküm tesislerindeki çalışma koşullarının düzeltilmesini talep ediyoruz'' diye konuştu. 
     






</TEXT>
</DOC>
