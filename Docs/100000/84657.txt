<DOC>
<DOCNO> 84657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/guncel/gun03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker birbiriyle çatıştı 
</HEADLINE>
<TEXT>
Yanlış paroladan facia 2 şehit 
Giresun’un Çıkrıkkapı Yaylası’nda, örgüt militanlarını arayan askerler karanlık ve sis nedeniyle birbirlerini terörist zannedip çatıştı. 2 asker şehit oldu 
     HAKAN KABAHASANOĞLU Giresun DHA 

     Giresun’un Yağlıdere ilçesi Çıkrıkkapı Yaylası’nda, örgüt militanlarına karşı operasyon yapan askerler karanlık ve sis nedeniyle birbirlerini terörist zannedip çatıştı. Yanlış parola yüzünden başladığı öne sürülen çatışmada 2 asker şehit oldu, 2 asker de yaralandı. 
     Giresun Valiliği’nden yapılan açıklamada, bölgede pazar gününden beri geniş çaplı arama tarama faaliyeti sürdürüldüğü belirtildi. Timlerin, önceki gece saat 24.00 sıralarında Çıkrıkkapı Yaylası’nda çalışmalarına devam ettikleri kaydedilen açıklamada olay şöyle aktarıldı 
     "İlimiz Yağlıdere ilçesi Çıkrıkkapı bölgesinde 16 - 17 Mayıs 2002 tarihinde saat 24.00 - 01.00 sıralarında terörle mücadele faaliyetini sürdüren güvenlik birimlerimizin arazi arama tarama operasyonları sırasında mücadele timlerinden bir unsurun gece karanlığı ve sisli bir ortamda buluşma noktası dışında görülmesi üzerine uyarıyı müteakip açılan ateş sonucunda Jandarma Uzman Çavuş Erkan Dedeoğlu ile Onbaşı Hüseyin Demircan şehit olmuşlardır. Jandarma erler Murat Sucu ile Ferdi Ovalı ise hafif şekilde yaralanmışlardır." 
     Yağlıdere Cumhuriyet Başsavcılığı olaya el koyarken, terorist kovalayan timler arasında çıkan çatışmaya yanlış bir parolanın neden olduğu iddia edildi. 
     Yaralanan iki er Dereli Devlet Hastanesi ile Giresun Devlet Hastanesi’nde tedavi altına alınırken, sağlık durumlarının iyi olduğu bildirildi. 
     



 GÜNCEL 





















</TEXT>
</DOC>
