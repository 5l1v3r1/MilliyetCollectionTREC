<DOC>
<DOCNO> 58772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/son/sontur03.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'ten ilginç açıklamalar... 
</HEADLINE>
<TEXT>

     Başbakan Bülent Ecevit, IMF ve Dünya Bankası'nın Türkiye'ye çok anlayışlı davrandığını belirterek, ''Eğer Türkiye'ye güvenmeselerdi, Türkiye'nin ekonomiyi sağlıklı bir şekilde sürdürmekte olduğunu görmeselerdi, nasıl Arjantin'i kendi halinde bırakma yoluna girdilerse, Türkiye'yi de Ne halin varsa gör diye yalnız bırakabilirlerdi'' dedi. 
     Ecevit, Türkiye'nin, bütün dünyada hem siyasal, hem ekonomik açıdan güven verici duruma geldiğini kaydederek, 2002 yılının Türkiye açısından çok daha olumlu olacağını söyledi. 
     TGRT'de yayımlanan ''Sağduyu'' programında, gazeteci Sedat Yazıcıoğlu'nun sorularını yanıtlayan Ecevit, TİSK Başkanı Refik Baydur'un TİSK'in genel kurul toplantısında söylediği ''İş Güvencesi Yasa Tasarısı'nı 1.5 yıldan beri Başbakanlık'ta bekletiyorum'' şeklindeki sözlerine ilişkin görüşünün sorulması üzerine, bunun gerçekle ilgisi olmadığını söyledi. 
     
     Kim Genel Başkan olacak hesabına girmek 
     Ecevit, kendisinin gelecek seçimlere katılmayacağına ilişkin iddialar bulunduğu hatırlatılarak, ''Ecevitsiz bir DSP'nin barajı aşıp aşamayacağına'' ilişkin görüşünün sorulması üzerine de ''bu konuları, şu sırada gündeme getirmeyi bile doğru bulmadığını'' söyledi. Ecevit, DSP'nin çok sağlam yapılı bir parti olduğunu vurgulayarak, partisinin geleceğine ilişkin kaygısı bulunmadığını belirtti. 
     Ecevit, ''Fakat şu sırada, önümüzdeki seçimlerde kim genel başkan olacak hesabına girmek, zihinleri karıştırmaktan, istikrarı olumsuz yönde etkilemekten başka bir sonuç vermez. Aksi iddialara rağmen, sıhhatim de pek o kadar kaygı verici bir durumda değil'' diye konuştu. 
     Bir soru üzerine Ecevit, bütün valiliklere bir yazı göndererek, ekonomik güçlükler nedeniyle kapanan ya da üretimini azaltan kuruluşların bildirilmesini istediklerini anımsatarak, endüstri bölgeleriyle ilgili yasanın çıkmasıyla bir kampanya açacaklarını anlattı. Ecevit, kapalı durumdaki yerlere müşteri arayacaklarını, bu tür önlemlerle de işsizlik sorununun kendiliğinden çözülme sürecine gireceğini belirtti. 
     
     Yazarkasıcı özür diledi 
     Programın sonunda Başbakan Ecevit'e, bir süre önce Başbakanlık'tan çıkarken önüne yazarkasa fırlatılmasının görüntüleri izletildi. 
     Eylem sırasında neler hissedildiğinin sorulması üzerine Ecevit, bunun tahrik sonucu olduğunu bildiğini, vatandaşın kendiliğinden böyle bir şey yapmayacağını söyledi. Ecevit'in bu sözlerinin ardından stüdyoya, Başbakanlık'ta yazarkasa fırlatarak protesto eyleminde bulunan Ahmet Çakmak geldi. Ecevit'ten özür dileyen Çakmak, Ecevit'e kırmızı güllerden oluşan bir demet çiçek verdi ve elini öptü. 
     Başbakanlık'a eylem için gitmediğini, bunun maksadı aşan bir hareket olduğunu ifade eden Çakmak, ''Başka Başbakan olsaydı, çok daha farklı tutum izlerdi'' dedi. 
     Ecevit ise, Çakmak'a ''Allah mesut etsin'' diye karşılık verdi. 
     






</TEXT>
</DOC>
