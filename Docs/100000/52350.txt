<DOC>
<DOCNO> 52350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/guncel/gun06.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy’ün Başkanı’na ceza davası 
</HEADLINE>
<TEXT>

     CENNET NAR İstanbul 

     Kadıköy Belediye Başkanı Selami Öztürk’ün de aralarında bulunduğu 29 belediye görevlisi hakkında "görevi kötüye kullanmak" suçundan 3 - 6 yıl arasında değişen hapis cezaları istemiyle dava açıldı. 
     İstanbul Savcılığı’nın hazırladığı iddianamede, Öztürk’ün, 1994 - 2000 arasında 76 konutlu yapı kooperatifinin arsa tahsisi için belediyeye başvurarak Belediye Meclisi’nden genel yetki kararı aldığı belirtildi. İddianamede, her arsa için ayrı ayrı meclis kararı alması gereken Öztürk’ün bu yetkiye dayanarak 29 konuta arsa tahsis ettiği kaydedildi. 
     Öztürk’ün yönetmeliklere aykırı davranmakla suçlandığı iddianamede, üç başkan yardımcısı ve beş kamulaştırma müdürünün de tahsis tekliflerine ilişkin dosyalar hazırlanırken denetim kontrol ve ikaz görevlerini yerine getirmedikleri belirtildi. 
     İddianamede, suç tarihinde Belediye Encümeni olan Mustafa Demirci ile diğer 13 encümen üyesinin de belediye sınırlarındaki gayrımenkulleri, İhale Kanunu’na ve Sayıştay Genel Kurulu kararına aykırı şekilde Öztürk’ün başkanı olduğu Kadıköy Belediyesi Sağlık ve Sosyal Yardımlaşma Vakfı’na KASDAV ihale ettikleri belirtildi. İddianamede, Öztürk’ün 6 yıla kadar, diğer sanıkların ise 3 yıla kadar hapis cezası istemiyle yargılanması talep edildi. 
     



 GÜNCEL 

















</TEXT>
</DOC>
