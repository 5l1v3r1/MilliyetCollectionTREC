<DOC>
<DOCNO> 50357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/yazar/tamer.html </URL>
<DATE> 2001/11/03/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Türkiye küçüldükçe aileler genişliyor 
</HEADLINE>
<TEXT>

Ya tek başlarına oturan yaşlı anne - babalar, çocuklarının yanına taşınıyor ya da genç evliler, ebeveynlerinin evine yerleşiyor. Sayıları hızla artan kiralık - satılık evler, kolay kolay dolmaz 
     Ne tuhaf Ekonomik krizin yüzünü güldürdüğü kesimler de var. Kriz vurguncularını kasdettiğimi sanmayın sakın. 
     Yıllardır huzurevlerinde terk edilmiş ya da kendi dairelerinde tek başlarına yaşamak zorunda bırakılmış büyüklerimizden söz ediyorum. Biraz zorlarsam, Kent Şekerleri’nin reklamındaki, - bayramda bile kendilerini aramayan tek evlatlarının yolunu gözleyen - yaşlı çifte kadar genişletebilirim yelpazeyi... 
     Aile içi dayanışma, kriz ertesinde mecburen de olsa hızla arttı. Üretmeden tüketmeye alışmış, adeta afyonlanmış bir toplumun birbirine yabancılaşmış bireyleri, krizin sert freniyle sanki sarsılıp kendilerine geldiler, eski benliklerine yeniden kavuşmaya başladılar. 
     Dünkü Posta’da yazıyordu Son günlerde özellikle Karadeniz, Doğu ve Güneydoğu Anadolu’dan gelen otobüsler, artık İstanbul’a yolcudan çok un, patates, turşu, bakliyat, peynir vb. taşır olmuşlar. Büyük kentlerde yaşayan dar gelirliler, ekonomik krize memleketlerindeki yakınlarının gönderdiği yiyeceklerle dayanmaya çalışıyorlarmış. 
     Milliyet’in önceki günkü haberinde ise kriz sonucu işinden ayrılan ya da geçim sıkıntısı çekmeye başlayanların, emekli maaşı olan yaşlı akrabalarını huzurevlerinden çıkarıp yanlarına almaya başladıkları bildiriliyordu. Anlayacağınız yıllardır evlatlarının ya da yakınlarının yolunu gözleyen yaşlılar, ekonomik kriz nedeniyle hatırlanır olmuş. Sadece Bursa Sosyal Hizmetler Rehabilitasyon ve Huzurevi’ne, büyüklerini yanlarına almak için son 2 ayda 25 kişi başvurmuş. 
     Kendilerinden ayrı evlerde yaşayan yaşlı anne ya da babalarını yanlarına almak üzere harekete geçenler de az değil. Bizim gazetede çalışan arkadaşlardan bile var. Annesinin - babasının emekli maaşına şimdilik ihtiyaçları olmayanlar bile "Bak bizim ev sabahtan akşama kadar boş. Hanım da çalışıyor, ben de... Evini kapat, gel bizimle otur" diyor ayrı yaşıyan aile büyüğüne. 2 apartmanın giderlerini karşılamak yerine birini rasyonel kullanarak artan parayla başka bir eksiği gidermek, bugün olmasa da yarın gerekebilir. Bu görüş hızla yaygınlaşıyor. 
     Genç evliler ya da evden ayrılmış bekar evlatlar, ya anne - babalarının yanına yerleşiyor, ya da onları kendi yanlarına alıyorlar. Taşınma işlemi, her zaman gönül rızasıyla olmuyor tabii. Kimin evi daha müsaitse, kimin geliri daha fazlaysa, onun sözü geçiyor. 2 ev tek ev oluyor. 2 aş, aynı tencerede kaynıyor. Kiralık ya da satılık evlere her gün yenileri ekleniyor. Fiyatlar düştüğü halde bir türlü alıcı ya da kiralayan bulunamıyor. 
     Aslında son 10 yıldaki hovardalık, gerçek Türkiye değildi. Türkiye şimdi kendi ayakları üzerine basmaya çalışıyor. 
     
"Afganistan’a asker yerine milletvekili gönderelim "      Belgüzar Gün rumuzuyla e - postamda bulduğum aşağıdaki mesaj, devleti küçültmeye en tepeden başlamak, milletvekili sayısını 550’den 450’ye indirme konusunun gündemde olduğu bugünlerde bana bayağı yaratıcı bir öneri gibi göründü 
     "Afganistan’a Türk askeri gönderilecekmiş. Zorla yetiştirilip gözüne baktığımız medar - ı iftiharlarımız aslanları değil de, askerliğini yapmamış, kaçak oldukları herkes tarafından bilinen ama bir türlü yakalanmayan milletvekillerimizi gönderelim Afganistan’a. 
     Böylece hem TBMM’de vekil sayısı azalır, hem de vatandaş onlardan kurtulmuş olur." 
     Elçiye zeval olmaz diyerek yetkililerin dikkatlerine sunarken ben olsam milletvekillerinin seçiminde asker kaçaklarıyla yetinmeyip, bakanlık koltuklarında oturup devleti soyduktan sonra dokunulmazlık zırhına sığınan hukuk kaçağı eski bakan ve milletvekillerini Türkiye kurtulsun diye Afganistan’a gönderirdim. 
     
     







YÖK'ün 20 yılı 


Medeni yasa 


90 askerin siyasi anlamı 


Asker göndermenin nedenleri üzerine bir yazı... 


Ecevit çekilmez 


Sam Amca bizi niye çağırdı 


YÖK galiba bu defa gidici 


Cennet adasında iyimser hava... 


Aşk, teslim olmaktır 


Euro kampanyaları... 


Nereden nereye ... 


Ne o gerginsiniz yine... 


Türkiye küçüldükçe aileler genişliyor 


"Kaplanla yatağa girmek" 


Harpler bir şey getirmez, götürür 


</TEXT>
</DOC>
