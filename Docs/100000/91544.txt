<DOC>
<DOCNO> 91544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/yasam/yas01.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
En az 500 ölü 
</HEADLINE>
<TEXT>
İran’da deprem 
6.0 büyüklüğündeki depremle sarsılan İran’da yüzlerce kişi can verdi, birçok köy yıkıldı, 1500’ü aşkın yaralı var 
     DIŞ HABERLER SERVİSİ 

     İran’da başkent Tahran’ın batısı dün sabah meydana gelen 6.0 büyüklüğündeki depremle sarsıldı. İlk belirlemeler ışığında depremde en az 500 kişinin öldüğü, 1600 kişinin yaralandığı açıklandı. 4 eyalette etkili olan deprem, birçok köyde yüzde 50 ile 100 arası hasara yol açtı. Yetkililer, ölü sayısının artabileceğini açıkladı. 
     İran Jeofizik Enstitüsü’ne göre, merkez üssü Gazvin eyaleti Buin Zehra kenti olan deprem başkentin yanı sıra batıdaki Kürdistan, kuzeydeki Gilan ve kuzeybatıdaki Zencen eyaletleri ile ülkenin ortabatı kesimindeki Humeyn, Delican, Mehallatekehtigariba kentlerinde de hissedildi. 
     
     6 köy yerle bir oldu 
     Buin Zehra Valisi Seyid Ali Musevi, Gazvin’deki Abgerm ve Avec kasabalarında 441 kişinin öldüğünü, yaralanan 1600 kişinin eyaletteki hastanelere kaldırıldığını açıkladı. Musevi, Buin Zehra’ya bağlı 60 köyden 6’sının tamamen yıkıldığını, diğerlerinde yüzde 50 ile yüzde 100 arasında hasar meydana geldiğini belirtti. 
     Cumhurbaşkanı Muhammed Hatemi, bir başsağlığı mesajı yayımlayarak, tüm yetkililerin konuyla ilgilenmesini istedi. Bölgede ilk depremden sonra 5.2 büyüklüğünde artçı şok meydana gelirken, Fransa’nın Strasbourg gözlemevi, depremin 6.3 büyüklüğünde olduğunu açıkladı. 
     



 YAŞAM 















</TEXT>
</DOC>
