<DOC>
<DOCNO> 78948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur17.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye, olur böyle şeyler... 
</HEADLINE>
<TEXT>

     Kütahya'nın 10 yıl önce yapılan en işlek caddelerinden ''Sebile Erenler Caddesi'', belediye aleyhine açtığı davayı kazanan vatandaş tarafından trafiğe kapattırıldı. 
     Kütahya Belediyesi, 1992 yılında istimlak ettiği Yaşar Bayrakoğlu'na ait 950 metrekare arsa üzerinden, 30'ar metre genişlikte çift şeritli asfalt yol geçirdi. 
     ''Sebile Erenler'' adı verilen caddenin kenarında kalan Bayrakoğlu'nun arsasının arta kalan kısmı da imar planında yapılan değişiklikle yeşil alana çevrildi. 
     Kentin en değerli arsasına sahip olduğunu düşünürken, arsasının bir kısmına yol yapılan, kalan kısmı da yeşil alana çevrilen Bayrakoğlu, soluğu mahkemede aldı. 
     Kendisine önerilen 15 milyar liralık istimlak bedelinin artırılması talebiyle Eskişehir İdari Mahkemesi'ne dava açan Bayrakoğlu, amacına 10 yıl süren dava sonucunda ulaştı. Mahkeme'nin tayin ettiği bilirkişi, arsaya 850 milyar lira değer biçerek, bu paranın Bayrakoğlu'na ödenmesini, aksi takdirde kamulaştırma işleminin iptaline karar verdi. 
     Belediye, mahkemenin belirlediği kamulaştırma bedelini çok yüksek bularak ödemeyeceğini bildirdi. Bunun üzerine, Bayrakoğlu arsasının iadesini talep etti. Belediye ekipleri de, caddenin bir şeridini dozerlerle kazarak trafiğe kapattı. 
     Kentin en işlek caddesinin kapanması, Kütahya'da trafiği altüst etti. Şehiriçini kullanarak Afyon-Antalya güzergahına giden araçlarla, kazılan yerin çok yakınındaki otogara gitmek isteyen otobüsler, daracık sokakları kullanınca, uzun araç kuyrukları oluşmaya başladı. 
     
     ''SALATALIK, ÇİÇEK YETİŞTİRİRİM'' 
     Yaşar Bayrakoğlu, belediyeyi suçlayarak, kendisinin yıllarca mağdur edildiğini söyledi. Tapulu arsasının, kendisine hiç ödeme yapılmadan yıllardır yol olarak kullanıldığını savunan Bayrakoğlu, ''Dava açtım, kazandım. Burası tapulu malım, istediğimi yaparım. Belediye burayı yeniden trafiğe açmak istiyorsa, bana 850 milyar lira ödemesi gerekiyor. Belediye paramı ödemezse, caddede salatalık, çiçek yetiştireceğim'' dedi. 
     Belediyenin kendisine para ödemeye yanaşmadığını anlatan Bayrakoğlu, bir süre daha bekleyeceğini, parasının ödenmemesi halinde caddenin diğer şeridini de kazdırarak trafiğe kapatacağını söyledi. 
     
     BELEDİYE ÖDEMEMEKTE KARARLI 
     Kütahya Belediye Başkan Vekili Yaşar Kılıç da, mahkemenin belirlediği kamulaştırma bedelinin çok yüksek olduğunu savundu. ''Bu parayı ödememiz mümkün değil'' diyen Kılıç, şunları söyledi 
     ''Önceki dönemlerde yapılan hatalı işlemler sonucu bu gelişmeler yaşandı. İstimlak işlemi gerçekleşmeden arsa üzerine yol yapılmış. 
     Mahkeme de çok yüksek bedel belirledi. Arsa üzerine 3 tane apartman yapsan, bu kadar para etmez. Bu parayı ödememiz söz konusu değil. Bu yüzden, yolu kazdırarak trafiğe kapattık. Yeni yol güzergahı belirliyoruz. Araç trafiğini, kapanan caddenin yakınında açtığımız yoldan vermeye çalışıyoruz. Vatandaş, caddenin diğer kısmını da isterse, caddeyi tamamen trafiğe kapatıp, güzergahı değiştiririz.'' 
     





</TEXT>
</DOC>
