<DOC>
<DOCNO> 71345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo20.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak "Derbiyi mutlaka kazanmak istiyoruz" 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, Beşiktaş ile hafta sonu oynayacakları derbi maçı mutlaka kazanmak istediklerini söyledi. 
     Sarı-kırmızılı bazı futbolcularla Yeşilköy'deki CNR Uluslararası Fuar Merkezi'nde mücevher ve takı fuarını gezen Albayrak, derbi maçla ilgili soruları yanıtladı. 
     Derbi maçın her iki takım için de çok önemli olduğunu vurgulayan Albayrak, ''Bu maçı muhakkak kazanmak istiyoruz. Galatasaray-Beşiktaş derbisine yakışır dostluk içerisinde bir maç olmasını diliyorum. Beşiktaş Kulübü yöneticileri bizim iyi dostumuzdur. Taraftarları da kardeşimizdir'' dedi. 
     
     Futbolculara para dopingi 
     Albayrak, sarı-kırmızılı futbolculara bugün transfer taksitlerini dağıtacaklarını söyledi. 
     Fuar'ı gezdikten sonra Florya Metin Oktay Tesisleri'ne giderek futbolculara ödeme yapacaklarını kaydeden Albayrak, ''Ligde şimdiye kadar elde ettiğimiz puanı bu arkadaşlar topladı. Bundan sonraki 9 maçı da kazanarak ligde 80 puana ulaşacaklarına inanıyorum. Onlar hakettikleri parayı alıyorlar, bu onların alın teri'' diye konuştu. 
     
     "Lucescuya verilen ceza çok ağır" 
     Teknik Direktör Mircea Lucescu'ya verilen 1 aylık cezanın çok ağır olduğunu ileri süren Albayrak, Futbol Federasyonu Tahkim Kurulu'nun cezada indirime gideceğini ümit ettiklerini kaydetti. 
     Albayrak, bu akşam yapılacak kurul toplantısından olumlu bir sonuç beklediklerini ifade ederek, ''Bir aylık ceza bence ağır bir ceza. 
     İtiraz dilekçemizi verdik. Bu cezanın asgariye ineceğini ümit ediyorum. En fazla 1-2 hafta olmalıydı'' dedi. 
     
     Vedat "Yüzde 80 biz kazanırız" 
     Sarı-kırmızılı futbolculardan Vedat da derbi maçla ilgili ''Kazanmak zorundayız'' dedi. 
     Maçta elde edilecek bir beraberliğin şampiyonluk yolundaki rakipleri Fenerbahçe'ye avantaj sağlayacağını kaydeden Vedat, şunları söyledi 
     ''İki takım için de zor bir maç olacak. Beraberlik halinde Fenerbahçe avantajlı duruma geçecek. Kazanmak zorundayız. Yüzde 80 biz kazanırız. Kaybeden şampiyonluktan uzaklaşmaz, avantaj kaybeder.'' 
     






</TEXT>
</DOC>
