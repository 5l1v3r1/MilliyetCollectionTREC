<DOC>
<DOCNO> 67844 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sonspo01.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli basketbolcuya verilen 6 maç cezaya tepki 
</HEADLINE>
<TEXT>

     Erkekler Birinci Basketbol Ligi'nde Fenerbahçe'nin OYAK Renault ile yaptığı maçta rakibiyle tartıştıktan sonra oyundan ihraç edilen ABD'li Glen Whisby'nin 6 maç ceza alması antrenör Murat Özgül tarafından sert tepkiyle karşılandı. 
     Fenerbahçe Antrenörü Murat Özgül, Whisby'e verilen 6 maç cezanın çok ağır olduğunu ileri sürerek, ''Whisby'e verilen cezayı kınıyorum'' dedi. 
     Özgül, ABD'li oyuncuya verilen cezayla kantarın topuzunun kaçtığını savunarak, şöyle konuştu 
     ''OYAK Renault maçında Whisby tahrik sonucu rakip oyuncuyu itmiş ve sonrasında taşkınlık yapmamış, bu hareketini devam ettirmemişti. 
     Sahada yumruklaşan, sille tokat dövüşenle, rakibini iten oyuncuya verilen cezalar aynı olmamalı. Adaletten uzak bir karar. 22 maç oynanan bir ligde 6 maçlık ceza vermek ölçüsüzlüktür. Maalesef Fenerbahçe her açıdan zor bir sezon geçiriyor. Saha içinde olduğu kadar saha dışında da çok çaba sarfetmek zorundayız.'' Fenerbahçe'nin ABD'li oyuncusu Whisby'nin cezası iyi hali göz önünde bulundurularak 3 maç cezaya indirilmişti. Sarı-lacivertli takımın İTÜ ile yaptığı maçta oynayamayan Whisby, Türk Telekomspor ve Pınar Karşıyaka maçlarında da forma giyemeyecek. 
     






</TEXT>
</DOC>
