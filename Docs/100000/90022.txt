<DOC>
<DOCNO> 90022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sondun18.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Maç yerine pembe dizi seyretmek isteyen karısını öldürdü 
</HEADLINE>
<TEXT>

     Tayland'da bir kişi, Dünya Kupası maçını izlerken pembe dizi izlemek isteyen karısını öldürdü. 
     Polis, kocası tarafından vurularak öldürülen 18 yaşındaki Çartkaev Yam-Uarn'ı kanlar içinde yerde bulurken, kaçmaya çalışan çılgın kocayı da yakaladı. 
     Motorsiklet taksi şoförü olan 20 yaşındaki sanık Yai, daha sonra cinayeti işlediğini itiraf etti, ancak bunun bir kaza olduğunu söyledi. 
     Yai, polise verdiği ifadede, Dünya Kupası maçlarının başlamasından sonra eşinin sürekli kendisini tembellikle suçladığını ve Meksika-İtalya karşılaşması sırasında uzaktan kumandayı alarak pembe dizi kanalını çevirdiğini bildirdi. 
     Kumandayı eşinin elinden almayı başaramayan Yai, eşinin yüzüne tokat vurduğunu ve kavganın karakolda bittiğini kaydetti. Ancak, ertesi sabah karısının akşamki tartışma konusunda ''söylenmesi'' üzerine sinirlendiğini belirten Yai, karısını bu nedenle vurduğunu açıkladı. 
     





</TEXT>
</DOC>
