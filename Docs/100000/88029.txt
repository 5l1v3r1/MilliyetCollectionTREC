<DOC>
<DOCNO> 88029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/spor/yurundul.html </URL>
<DATE> 2002/06/05/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Kosta Rika ile başbaşa 
</HEADLINE>
<TEXT>

     Dün bütün dikkatimizi doğal olarak Kosta Rika - Çin maçına yönlendirdik. Kosta Rika kendi kapasitesine göre ne yapacağını bilen planlı programlı bir ekip. Saha içi yerleşimleri iyi. Orta sahayı kalabalık tutuyorlar. Pas yüzdeleri vasatın üstünde. Ataklara da organize çıkmaya çalışıyorlar. Çok koşan Çin karşısında her hangi bir kazaya uğramamak için ilk devre kontrollu oynadılar. İkinci yarı tempoyu ve riski artırdılar. Üst üste buldukları iki golle de üç puanı aldılar. İlerde Gomez ve Wanchope çok dikkat edilmesi gereken tehlikeli forvetler. Geride Wright da kuvvetli ve akıllı bir defans oyuncusu. Orta sahanın en dinamik ismi ise 5 numaralı Martinez... 
     Çin deneyimsiz, genç bir ekip. Top kayıpları fazla. Saman alevi gibi parlayan ataklar olgunlaşma döneminde sönüyor. Dolayısı ile ofansif güçleri yetersiz. Tek artıları takım ruhu ile koşup, mücadele etmeleri. 
     Kosta Rika dün Çin karşısında üç puan alınca 9 Haziran’daki maçımız grup ikinciliği için final niteliği kazandı. Milli Takımımız Kosta Rika’yı yenecek güçte. Ama unutulmaması gereken iki şey var iyi motive olmak ve de oyun disiplinine özen göstermek. Bunları yaparsak Kosta Rika’yı yeneriz. 
     



 SPOR 











































</TEXT>
</DOC>
