<DOC>
<DOCNO> 86488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yasam/ayas.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba sevgisinin öyküsünü’ yazdı 
</HEADLINE>
<TEXT>

Prof. Sedefhan Oğuz, Sevgimi hayattayken bilsin istedim’ dedi ve eğitimin duayenlerinden Prof. Orhan Oğuz’un öyküsünü’ kitaplaştırdı 
     SEMRA KARDEŞOĞLU İstanbul 

     Eğitim dünyasının ünlü ismi Prof. Dr. Orhan Oğuz’un kızı Sedefhan, babasının izinden gidiyor. Yeditepe Üniversitesi Rektör Yardımcısı Prof. Dr. Sedefhan Oğuz, babasının yaşamını kaleme alarak bir kitap haline getirdi. 
     Kitabı yazmaktaki amacını, "Önemli olan insanın yaşarken takdir edilmesidir. Öldükten sonra anlatılmış duyguları ne yazık ki o insanlar göremiyor. Ben de babamı sağlığında yazıp anlatmak istedim" diyerek açıklıyor ve babası ile ilişkilerini de şöyle anlatıyor 
     "Çocukken evde bir takvimimiz vardı ve annem, babamın olmadığı günlere takvime çarpı koyardı, genelde bu günlerin sayısı daha fazlaydı. Ancak babam evde olduğu zamanlarda bizimle o kadar yakın ilgilenirdi ki ayrı günlerin acısını çıkarırdık. Babama o kadar düşkündüm ki Üsküdar Amerikan Koleji’ni bitirdikten sonra hemen hemen tüm bölümlere girme hakkım varken onun kurduğu Eskişehir İktisadi ve İdari Bilimler Fakültesi’ne kayıt yaptırıp okudum." 
     
     Çifte mutluluk yaşadı 
     İki çocuk annesi Sedefhan Oğuz, Marmara Üniversitesi İngilizce İşletme Bölümü’nde araştırma görevlisi olarak başladığı öğretim üyeliği hayatında profesörlüğe dek yükseldi. 
     İki yıl önce Yeditepe Üniversitesi’nde göreve başlayan Oğuz, babası için yazdığı kitabın tanıtım gününde de rektör yardımcılığına getirildiği müjdesini aldı. Babasıyla Marmara Üniversitesi’nde aynı dönem görev yapan Oğuz, o günleri de şöyle anlatıyor 
     "Babamın üniversite rektörü olması bana her zaman daha büyük sorumluluk getirdi. Üniversitede pantolon giysem, Rektörün kızı giymiş’ derler diye çekindim. Onun görevinden ayrıldığı gün ben de döpiyesimi attım..." 
     
Prof. Dr. Orhan Oğuz kimdir      Orhan Oğuz 1924’te Eskişehir’de doğdu. İzmir Yüksek İktisat ve Ticaret Okulu’nda akademik yaşamına başladı. 1958’de Eskişehir Yüksek İktisat ve Ticaret Okulu’nu ardından Eskişehir Akademisi’ni kurdu. 1969-1977 arasında Eskişehir Milletvekilliği ve 2. Demirel kabinesinde Milli Eğitim Bakanlığı yaptı. Eskişehir Üniversitesi’nin kurulması kanununun çıkmasına öncülük etti. İstanbul İTİA’nın yeniden kuruluşu ve Marmara Üniversitesi’ne dönüşmesinde görev yaptı. Üniversitenin rektörlüğünden emekli oldu. Bugüne değin sayısız eğitim kurumunu hizmete açan Oğuz, halen kurduğu vakıflar aracılığıyla eğitim hayatına katkılarını sürdürüyor. 
     



 YAŞAM 





















</TEXT>
</DOC>
