<DOC>
<DOCNO> 51515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/ekonomi/eko03.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Taraftar sizinle gurur duymuyor 
</HEADLINE>
<TEXT>

Futbol Federasyonu’nun 103 trilyonluk geliri beyan etmediği belirlenirken, üç futbol kulübünün de Maliye’ye eksik bildirimde bulunduğu tespit edildi 
     Maliye Bakanlığı gelirler kontrolörleri Türkiye Futbol Federasyonu Başkanlığı’nın, 1996 - 1999’da toplam 103 trilyon liralık matrahı beyan dışı bıraktığını saptadı. 
     Gelirler kontrolörlerinin hazırladığı vergi inceleme raporlarında, Futbol Federasyonu’nun, müsabaka hasılat gelirleri, isim hakkı gelirleri, profesyonel futbol müsabaka naklen yayın gelirleri ve sponsorluk gelirlerinin bir kısmı için fatura düzenlemediği belirtildi. Futbol Federasyonu’nun söz konusu gelirlere ait KDV’leri de beyan dışı bıraktığı saptandı. Raporda, Futbol Federasyonu’nun defter kayıtlarının, ilgili vesikaların, vergi matrahının doğru tespitine imk n vermeyecek şekilde eksik, usulsüz ve karışık olduğu kaydedildi. Bu nedenle Futbol Federasyonu’na birinci derecede usulsüzlük cezaları kesilmesi istendi. 
     
     Eksik KDV beyanı 
     Gelirler kontrolörleri, Galatasaray, Fenerbahçe ve Beşiktaş kulüplerinde de ayrı ayrı vergi incelemeleri yaptı. Galatasaray Spor Kulübü’nün Maliye’ye ibraz ettiği belgelerde, teberrulu ve kombine bilet gelirlerinin, profesyonel müsabaka hasılatlarına dahil edilmediği ve üzerinden KDV hesaplanmadığı belirlendi. Galatasaray’ın bazı karşılaşmalara ilişkin KDV’leri de eksik beyan ettiği kaydedildi. 
     Fenerbahçe Spor Kulübü’ndeki incelemelerde de bazı profesyonel futbol karşılaşmalarına ilişkin KDV’lerin eksik beyan edildiği görüldü. Ayrıca, Fenerbahçe’nin, teberrulu ve kombine bilet satışları ile ilgili olarak gelirler kontrolörlerine herhangi bir bilgi veremediği belirtildi. Raporda, Beşiktaş’la ilgili olarak da bazı karşılaşmalarla ilgili KDV’lerin eksik beyan edildiği kaydedilirken, her üç kulüp için de vergi incelemesi yapılması gerektiği belirtildi. 
     Raporun sonuç bölümünde, spor kulüplerinin, maç hasılatları sırasında tahsil etmiş oldukları KDV’leri ya hiç ödemediği ya da matrahı düşük gösterip geç beyanda bulunduğu bunun da vergi kaybına yol açtığı kaydedildi. 
     



 EKONOMİ 




















</TEXT>
</DOC>
