<DOC>
<DOCNO> 64923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/spor/spo02.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Simao Fener’de 
</HEADLINE>
<TEXT>

Sarı - Lacivertliler Sao Caetano takımının formasını giyen 34 yaşındaki Brezilyalı orta saha oyuncusu ile anlaşmaya vardı 
     YUSUF KOBAL 

     FENERBAHÇE, Brezilyalı 34 yaşındaki orta saha oyuncusu Reginaldo Vicente Simao ile anlaştı. Sao Caetano takımında forma giyen Simao, Başkan Aziz Yıldırım’ın görevlendirdiği Ömer Kaner ve Özcan Kızıltan tarafından yakın takibe alındı. Bu ikili, Brezilya Ligi finallerinde dört maçını izlediği sambacıyı çok beğenince, yönetime alınması yönünde rapor verdi. 
     TEKNİK Direktör Lorant da kasetlerden izleyip onay verince Simao yönetim tarafından İstanbul’a davet edildi. Yarın İstanbul’a gelecek olan Simao ile hemen sözleşme yapılacak. Bu arada Lorant’ın katı disiplini kendini göstermeye başladı. Futbolcuları bütün gün Samandıra Tesisleri’nde tutan Alman hoca, Yusuf ve Serkan başta olmak üzere oyuncularına sert uyarılarda bulundu. 
     
     Simao kimdir 
     Fenerbahçeliler’in sambacısı Reginaldo Vicente Simao 23.10.1968 doğumlu. 1.82 boyunda ve 78 kilodaki Simao, orta sahadaki savaşçı kimliğiyle tanınıyor. Brezilya’da sırasıyla Juventude, Internacional, Corinthians, Portuguesa, daha sonra Japon kulübü Shonan Bellmare’de oynayan Simao, 1998’de tekrar Portuguesa’ya döndü. Geçtiğimiz sezon ise Sao Caetano forması giydi. 
     
Fatih Akyel sakatlandı      KOCAELİSPOR maçının hazırlıklarını çift antrenmanla sürdüren Fenerbahçe’de dün bir sakatlık daha yaşandı. Sarı - Lacivertli takımın yeni transferi Fatih Akyel, kasığındaki ağrılar nedeniyle çalışmayı yarıda bıraktı ve tedavi olmaya başladı. Johnson ise tek başına düz koşu yaparken, bu futbolcunun cuma günkü maça yetişebileceği belirtildi. 
     TEKNİK Direktör Lorant, taktik maçta Rüştü, Serkan, Ümit, Uche, Lazetiç, Hakan, Ogün, Ali Güneş, Ali Akdeniz, Serhat ve Andersson onbirini denedi. Alman hoca oyuncularından sürekli saha içinde yardımlaşmalarını ve ofsayt taktiğine dikkat etmelerini istedi. Bu arada çift kalede Mirkoviç ile Erhan arasında küçük bir tartışma yaşandı. 
     
Mahmut Uslu Adalet yerini bulacak      ASBAŞKAN Mahmut Uslu, dokuz puanlık farka rağmen 3. yıldızı takacaklarını iddia etti. Uslu, "Ucuz penaltılar, hakem yardımları. Tanrının adaleti elbet bir gün yerini bulacak. Alma mazlumun ahını, çıkar aheste aheste. Zor olacağını biliyoruz ama Kocaelispor maçından sonra Fenerbahçe’yi kimse tutamayacak" diye konuştu. 
     



 SPOR 























</TEXT>
</DOC>
