<DOC>
<DOCNO> 66017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun16.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Rusya'nın terör listesindeki ülkeler... 
</HEADLINE>
<TEXT>

     ABD'nin terörist ülkeler listesini onaylamayan Moskova, uluslararası müzakerelerde ayrı bir listeyi hazır tutuyor. 
     İzvestiya gazetesinin bugün, adı açıklanmayan yetkililere dayanarak verdiği haberde, bu listeye ''Suudi Arabistan, Pakistan ve Libya'nın'' dahil olduğu belirtildi, ABD'nin de listesinde yer alan Irak'ın ise listeye ''kısmen dahil edilebileceği'' kaydedildi. 
     ABD'nin boy hedefi halinde bulunan ve uluslararası denetçileri ülkesine sokmaması nedeniyle Moskova'nın da son dönemde ilişkilerini gerginleştirdiği Irak'ın, Rus listesinde belirsiz de olsa adının anılması dikkat çekti. 
     Haberde, Savunma Bakanı Sergey İvanov'un, Roma'da düzenlenen uluslararası konferansta dün yaptığı konuşmasında, ABD'nin ''anti-terör operasyonundaki'' yaklaşımını eleştirdiği ve Rusya'nın ''kendi yaklaşımının'' bulunduğunu belirttiği vurgulandı. 
     Hem Savunma Bakanı İvanov'un, hem de Dışişleri Bakanı İgor İvanov'un Batı'nın ''çifte standardından yakındıklarını'' yazan gazete, Moskova'nın, Batı'yı özellikle Çeçen sorunu konusunda çifte standart uygulamakla suçladığını duyurdu. 
     Gazete, ''Rusya'nın Batı ile iyi ilişkiler dönemi belki de sona eriyor'' görüşünü savundu. 
     






</TEXT>
</DOC>
