<DOC>
<DOCNO> 91946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun02.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Ordusu El Halil'e girdi... 
</HEADLINE>
<TEXT>

     İsrail tanklarının, Batı Şeria'nın El Halil kentine girdiği ve çıkan çatışmada 2 Filistinlinin öldüğü bildirildi. 
     Filistinli güvenlik yetkilileri, kentte Filistinlilere ait bir karargahı kuşatan İsrail güçleriyle, binadaki Filistin polisleri arasında çatışma çıktığını belirttiler. 
     İsrail güçlerinin daha sonra binaya girerek odalarda arama yaptıkları ve ayrıca hoparlörlerle, içerideki tüm Filistinlilerden teslim olmalarını istedikleri, bunun ardından binadaki bazı polislerin teslim oldukları kaydedildi. 
     Görgü tanıkları, İsrail askerlerinin, kentte sokağa çıkma yasağı ilan ettiklerini söylediler. 
     İsrail ordusundan yapılan açıklamada da, askerlerin, bölgedeki ''terörist altyapıya'' karşı operasyon düzenlemek için El Halil'e girdikleri belirtildi. 
     Açıklamada, kentte çok sayıda şüphelinin tutuklandığı, ayrıca bir patlayıcı laboratuvarının ortaya çıkarıldığı bildirildi. 
     İsrail, Filistin topraklarını işgale devam kararı almasının ardından, Batı Şeria'daki 7 Filistin kentini halen işgal altında tutuyor. 
     





</TEXT>
</DOC>
