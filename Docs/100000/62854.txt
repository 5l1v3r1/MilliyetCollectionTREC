<DOC>
<DOCNO> 62854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/ekonomi/eko08.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kent, İngilizlerle flörtte 
</HEADLINE>
<TEXT>

Ağlatan reklamı’ uzun süre konuşulan Kent Gıda’ya, İngiliz Cadburry Schweppes ortaklık teklif etti 
     EBRU SUNGUR 

     İngiliz alkolsüz içecek ve şekerleme şirketi Cadburry Schweppes Plc, Kent Gıda ile dağıtım şirketi Birlik Gıda’ya ortaklık teklifinde bulundu. Kent Gıda’nın yüzde 50.56’sına sahip olan Tahincioğlu Holding’den yapılan açıklamada, Cadburry Schweppes’in, her iki şirketin de yüzde 50’sinden fazlasını satın almak istediği bildirildi. 
     Kent Gıda Genel Müdür Yardımcısı Özcan Tahincioğlu, 14 Ağustos 2001’de uluslararası yatırım ve danışmanlık şirketi Salomon Smith Barney’e ortaklık alternatiflerinin araştırılması için yetki verdiklerini hatırlatarak, "Cadburry Schweppes’in şirketimize ilgisi de bu çerçevede doğdu" dedi. Henüz görüşmelerin takvimi, hisselerin satış bedeli, Tahincioğlu Holding ya da Tahincioğlu ailesinin hisse satış miktarının belli olmadığını kaydeden Tahincioğlu, şunları söyledi 
     "Cadburry Schweppes ile müzakerelere başlayacağız. Her şey görüşmelerle belirlenecek. Ancak en kısa zamanda olumlu ya da olumsuz bir karara varılması her iki tarafın da yararına olacaktır." 
     Tahincioğlu, "Bizim amacımız bu sektörde daha da büyümek. Ortaklık kararını da bu nedenle aldık" dedi. 
     
     Üçüncü büyük 
     Cadburry Schweppes dünyanın üçüncü büyük alkolsüz içecek ve dördüncü büyük pasta üreticisi. Yaklaşık 200 ülkeye ürünlerini gönderen şirketin toplam 36 bin çalışanı bulunuyor. 
     Şirketin önde gelen markaları arasında Cadburry, Schweppes, 7 Up, Dr. Pepper, Snapple, Trebor ve Bassett yer alıyor. Merkezi İngiltere’de bulunan şirketin geçmişi 200 yıl öncesine dayanıyor. 
     
KENT GIDA Eylül 2001 Ciro 65.9 trilyon Zarar 22.2 trilyon Sermaye 17.3 trilyon Halka açık. Yüzde 15      
     



 EKONOMİ 














</TEXT>
</DOC>
