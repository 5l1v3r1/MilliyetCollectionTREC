<DOC>
<DOCNO> 66157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/spor/yozer.html </URL>
<DATE> 2002/02/06/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Hatalar 
</HEADLINE>
<TEXT>

     Ligde herşeyiyle hayal kırıklığı yaşayan, bir ayda bir puan alabilen, zemine doğru çakılan Trabzonspor tek umudunu da kaybetti. Denizlispor önünde hem teknik hem de taktik olarak sahada tam bir yıkım yaşayan Trabzonspor, bu sezon bundan sonra ne yapacak bilinmez. 
     Denizlispor, gerçekten iyi takım... Hem de Trabzonspor’dan daha iyi... Bu tartışılmaz... Kapanmasını, hücuma çıkmasını çok iyi bilen bir takım... Oyunu öyle güzel yönlendiriyorlar ki, rakipleri ile aralarındaki farklılık özellikle ilk yarıda ortaya çıktı. 
     Trabzonspor, Gökdeniz’i orta sahaya alarak yaratıcı eksikliğini bu şekilde gidermeye çalıştı. Ancak Gökdeniz bu yeni yerini ilk yarıda yadırgadı, ikinci yarıda toparladı. Gökdeniz, ortaya geçince de uyanık Rıza Çalımbay, Trabzon sağ kanadını çok iyi kullandı. Buradaki boşlukları çok iyi gördü. Ancak Trabzon savunması da derinlik kazanan her topu buyur etmeye hazırdı. Veysel ve Coşkun güçlü fizikleriyle bu bölgede sürekli pozisyon aradılar. Nitekim, 20 ve 21. dakikalarda inanılmaz goller kaçtı. 
     Trabzon’da göze batan oyuncu Gökdeniz ve Aurelio dışında yoktu. Biraz da Sommers ortaya mücadele koydu. Gerisi ise sadece listedeki isimlerden öteye gidemediler. Trabzonspor’un dünkü en büyük zaafı rakip alanda gol için çoğalamaması oldu. Denizlispor ataklarında Horozlar bir pozisyonda 5 - 6 kişi birden golü koklarken, Trabzonspor ataklarında hele bir saatlik bölümde bir ya da iki kişi gol arıyordu. Ancak Denizlispor tek eksiği olan tecrübesizliği ve penaltı sonrası yaşadığı krizin de etkisiyle savunmaya çekildi. Trabzon da ondan sonra yüklenebildi. 
     Dün Trabzonspor’un çöküşü biraz daha hızlanırken Denizlispor da oynadığı futbolla bu senenin iyi takımları arasına girdi. Hele bir de kaleci Süleyman, Hietanen, Alper, Veysel ve 55 numaralı Bülent’i izlemeye doyum olmadı. Kaleci Süleyman, kelebek gibi uçarken, maçın en kahraman kramponlu eldiveniydi. 
     



 SPOR 


























</TEXT>
</DOC>
