<DOC>
<DOCNO> 79438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun08.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz askeri sözcüsü "Afgan kralına suikast düzenlenebilir" 
</HEADLINE>
<TEXT>

     İngiliz güçlerinin, 29 yıl sürgünde yaşadıktan sonra iki gün önce Afganistan'a dönen eski Afgan Kralı Muhamed Zahir Şah'ın, ''gazeteci kılığındaki suikastçılar tarafından öldürülmeye çalışılacağına'' dair istihbarat edindiği bildirildi. 
     İngiliz Kraliyet Deniz Piyadeleri sınıfı sözcüsü Yarbay Paul Harradine, başkent Kabil'in dışındaki Bagram hava üssünde gazetecilere, ''Kral'a yönelik tehdit söz konusu. Suikatçılar, bu işi yapmak için ona yaklaşmak amacıyla gazeteci kılığına girebilir'' dedi. 
     Zahir Şah'ı öldürmek isteyen birçok grup bulunduğunu söyleyen sözcü, Batılı gazetecilere de kendilerine dikkat etmeleri, çünkü gazeteci kimliğinde suikastçılar ya da saldırganlar olabileceği uyarısında bulundu. 
     Amerikan ordusu sözcüsü Yüzbaşı Steven O'Conner ise Zahir Şah'ın yaşamına yönelik bir tehditten haberdar olmadığını söylerken, Zahir Şah'ın Kabil'deki yardımcılarından konuya ilişkin açıklama yapılmadı. 
     Zahir Şah'ın geçen ay ülkesine dönmesi planlanıyordu, ancak muhtemel suikast planlarına ilişkin istihbaratlar üzerine, bu seyahat son anda ertelenmişti. 
     Eski Kral, dün Kabil'de yoğun güvenlik önlemleri altında, 1933 yılında gözleri önünde suikaste kurban giden babası Nadir Şah'ın mezarını ziyaret etti. 
     Kuzey İttifakı lideri Ahmed Şah Mesud, 9 Eylül 2001 tarihinde Kuzey Afganistan'da, gazeteci kılığındaki iki kişi tarafından öldürülmüştü. 
     Kayınbiraderi General Muhammed Davud Han tarafından kansız darbeyle iktidardan uzaklaştırıldığı 1973 yılından itibaren İtalya'da sürgün hayatı yaşayan Zahir Şah, 1991 yılında Roma'da neredeyse öldürülüyordu. 
     Sonradan Müslüman olan Angola doğumlu Portekizli bir kişi, gazeteci kılığına girerek Zahir Şah'a bıçakla saldırmış, boğazı ve yüzünden yaralanan eski Kral bu saldırıdan kurtulmuştu. 
     





</TEXT>
</DOC>
