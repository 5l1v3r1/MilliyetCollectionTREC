<DOC>
<DOCNO> 94264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun10.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
The Observer "El Kaide yine Eylül'de vuracak" 
</HEADLINE>
<TEXT>

     İngiltere'de yayınlanan The Observer gazetesi, El Kaide terör örgütünün 11 Eylül saldırılarının yıldönümünde yeni terör saldırılarına hazırlandığını öne sürdü. 
     Gazete, İngiliz gizli servisinin yanı sıra pek çok Asya ve Ortadoğu ülkesinin gizli servislerinin ellerinde buna ilişkin deliller bulunduğunu belirtirken, bu birimlerin, delilleri El Kaide hücreleri arasındaki haberleşmelerden elde ettiklerini de iddia etti. Usame Bin Ladin'in liderliğindeki terör örgütünün, bu yılki saldırılarını, geçen yıl Washington ve New York'a yapılan saldırılarla aynı döneme denk getirmeye çalışacağını da öne süren Observer, İngiltere'nin El Kaide'nin yeni saldırı planında üçüncü sırada yer aldığını bildirdi. 
     Gazete, İngiliz gizli servislerinin ellerindeki bilgilerin, İngiltere'nin önünde, terör örgütü El Kaide'nin öncelikli hedefleri durumunda bulunan ABD ve İsrail'in yer aldıklarına işaret ettiğini öne sürdü. 
     Bir gizli servis yöneticisinin, ''tehditler tazeliğini koruyor ve bunların arka planında bulunan gürültü, yaklaşan saldırıların ayak seslerini oluşturuyor. Bu gürültü ise giderek artıyor. Şimdi bütün sorun saldırının ne zaman ve nereden geleceğidir'' dediğini de belirten Observer, bu uyarının CIA ve MI6'in son 7 ay içinde yaptıkları ikinci ciddi uyarı olduğunu da hatırlattı. 
     Geçen yılın sonlarına doğru bir ciddi uyarı daha yapıldığını belirten gazete, bu uyarının da ABD'nin Küba'daki Guantanamo üssündeki kampta bulunan tutukluların El Kaide'nin yeniden toparlandığına dair ifadeleri sonrası yapıldığını hatırlattı. 
     





</TEXT>
</DOC>
