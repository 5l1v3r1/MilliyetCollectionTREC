<DOC>
<DOCNO> 84581 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko24.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in sağlık durumu piyasaları ateşe verdi.. 
</HEADLINE>
<TEXT>

     Başbakan Bülent Ecevit'in sağlık sorunlarına ilişkin olarak yapılan açıklamaların ardından Borsa'daki düşüş sürüyor. 
     Ulusal 100 Endeksi'ndeki kayıp birara 643 puana kadar çıkarken, serbest piyasada ABD Doları 1 milyon 450 bin liraya yükseldi. 
     Sağlık sorunları nedeniyle Başbakan Ecevit'in en az 1 hafta süreyle hastane koşullarında tıbbi tedavi ve yatak istirahati amacıyla gözlem altında kalmasının uygun görüldüğü ve Başbakan Ecevit'in Pakistan ve Afganistan gezileri ile Suriye Başbakanı'nın ay sonunda Türkiye'ye yapacağı gezilerin eertelendiğine ilişkin açıklamalar, sermaye piyasalarına olumsuz yansıdı. 
     İlk seansta 121.95 puan ve yüzde 1.09 oranında düşüşle 11,097.03 puandan kapanan endeks, ikinci seansa bir miktar artışla 11,104.53 puandan başladı. Başbakan'ın sağlık durumuna ilişkin açıklamaların yapıldığı saat 14 20 dolayında 11,000 puan seviyelerinde bulunan endeks, açıklamaların ardından sert bir düşüş göstererek 10,600 puan seviyelerine kadar geriledi. 
     Saat 15.00 itibariyle Ulusal 100 Endeksi, 10.645 puan düzeyinde bulunuyor. Endeks ilk seans kapanışına göre 451 puan aşağıda bulunurken, hisse senetlerindeki değer kaybı yüzde 4.07 oldu. Gün bazında ise puan kayıp 573 puana ulaşırken, hisse senetlerinin değer kaybı yüzde 5.11 olarak hesaplandı. 
     Endeksin gerilediği en düşük rakam olan 10.454 puan dikkate alındığında, 2. seanstaki puan kaybının birara 643 puana kadar çıktığı görüldü. Düşüş sırasında, mali kağıtlardaki değer kaybı dikkat çekti. 
     
     Dolar koptu gidiyor.. 

     Açıklamaların ardından, İstanbul serbest piyasada da dolar hızlı bir çıkış kaydetti. Dolar kısa sürede 1 milyon 415 bin-1 milyon 420 bin lira satış fiyatına ulaştı. Artışlar daha sonra da devam etti ve saat 14 50 dolayında doların alış fiyatı 1 milyon 425 bin liraya, satış fiyatı da 1 milyon 450 bin liraya yükseldi. 
     Euro da 1 milyon 300 bin liradan alınıp 1 milyon 340 bin liradan satılıyor. 
     Bankalararası piyasada ise dolar kotasyonları alışta 1 milyon 435, satışta ise 1 milyon 445 bin lirayı gördü. 
     

     
</TEXT>
</DOC>
