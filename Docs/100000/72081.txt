<DOC>
<DOCNO> 72081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/spor/spo03.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dersimiz Lazio maçı 
</HEADLINE>
<TEXT>

Teknik Direktör Mircea Lucescu, yarınki rakipleri Roma’nın ligde oynadığı ve 5-1 kazandığı karşılaşmanın kasetlerini, oyuncularına defalarca izlettirdi 
     ERHAN TELLİ 

     GALATASARAY Teknik Direktörü Mircea Lucescu, dün İstanbul’dan ayrılmadan önce oyuncularına, Roma’nın Lazio’yu 5 - 1 yendiği önemli maçın kasetini izlettirdi. Rumen hoca, İtalya Ligi’nde lider durumda bulunan ve form düzeyini üst seviyelere çıkaran yarinki rakiplerinin özelliklerini bir bir anlattı. Lucescu’nun özellikle son karşılaşmada dört gol atan Montella ile forvetin etkili ismi Totti için Kaptan Bülent ile Emre Aşık’ı uyardığı bildirildi. 
     SARI - Kırmızılı kafile, Şampiyonlar Ligi maçı nedeniyle dün Roma’ya gitti.. 20 kişilik kafilede, sakatlıkları nedeniyle sezonu kapayan Sergen, Murat ve Bülent Akın dışında tüm futbolcular yer aldı. Şampiyonlar Ligi’nde forma giyememesine rağmen, çalışmalardan geri kalmaması için, Batista da Roma’ya götürüldü. Brezilyalı oyuncunun aynı zamanda Roma’daki yakın arkadaşı Lima ile bir araya geleceği de bildirildi. 
     
Sakat kalmadı      SARI - Kırmızılı takımda, derbide sakatlanan beş oyuncunun durumları iyiye gidiyor. Ayaklarına darbe alan Bülent, Emre, Perez, Ümit ve Hasan Şaş’ın durumlarının hızla düzelmeleri ve dün yapılan antrenmana eksiksiz katılmaları teknik heyeti sevindirdi. Roma maçı öncesi sakat oyuncularının durumundan endişe eden Lucescu’nun doktorlardan gelen iyi haberlerle rahat bir nefes alarak, maç için son taktiklerini hazırladığı bildirildi. 
     
Hakem Frisk      GALATASARAY’IN yarın akşam Roma ile oynayacağı kritik maçı İsveçli Anders Frisk yönetecek. Tecrübeli hakemin yardımcılıklarını ise İsveçli Leif Lindberg ile Macar Ferenc Szekely yapacak. 
     

</TEXT>
</DOC>
