<DOC>
<DOCNO> 70567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo01.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rasim Kara'dan hakeme veryansın.. 
</HEADLINE>
<TEXT>

     Yimpaş Yozgatspor Teknik Direktörü Rasim Kara, hakemlerin, Anadolu takımlarının büyük takımlarla yaptıkları maçları eşit bir şekilde yönetmediklerini ileri sürdü. 
     Kara, 4-2 yenildikleri maçın ardından düzenlediği basın toplantısında, hakemlere eleştiride bulunurken, ''Ligin planı sanki sezon öncesinden çizilmiş gibi. Temiz spor anlayışına ihtiyacımız var. 
     Bıraksınlar rakibimizle kafa kafaya oynayalım. Maalesef hakemler bunu yapmıyor'' dedi. 
     Türk futbolunda şaibelerin zaten sürekli gündemde olduğunu kaydeden Kara, ''Bu sezon hakem hatalarından en çok etkilenen takım biz olduk. Beşiktaş maçında da maalesef hakem bizim kafa kafaya oynamamıza izin vermedi'' diye konuştu. 
     Beşiktaş'ın attığı 3. golde faul atışının 5 metre önden kullanıldığını, ayrıca ilk dakikalarda İbrahim'in eline gelen top nedeniyle penaltı kazanmaları gerektiğini ifade eden Rasim Kara, ''Biz artık bu hataları bir kenara bırakıp, kalan 9 maçımıza bakacağız. 
     Kümede kalmak için de mücadelemizi sürdüreceğiz'' diyerek sözlerini tamamladı. 
     Beşiktaş Teknik Direktörü Christoph Daum ise basın toplantısına katılmadı. Daum, basın mensuplarına herhangi bir açıklama yapmadan stattan ayrıldı. 
     






</TEXT>
</DOC>
