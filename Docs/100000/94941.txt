<DOC>
<DOCNO> 94941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur14.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit doktorları dinlemiyor, tedavisini zora sokuyor... 
</HEADLINE>
<TEXT>

     Başbakan Ecevit'e doktorları dinlenmesini ve tedavisini hiç aksatmadan sürdürmesini önerdi. Doktorların önerisi arasında 15 dakikadan fazla ayakta durmaması ve merdiven çıkmaması da var. 
     Bu nedenle Başbakanlıkta Ecevit'in merdivenler yerine kullanabileceği bir asansör yapımı düşünülüyordu. Hatta Cumhurbaşkanı Sezer, Köşk'te yapılan ikili görüşmede Ecevit'in zorlanmaması için buluşmayı girişteki salona aldırmıştı. 
     Ancak Ecevit patlayan siyasal krizde doktorların tüm önerilerini kulak arkasına attı. Dün yaklaşık 5 saat ayakta kalan Ecevit bu sabah da 67 gün aradan sonra Başbakanlık Merkez Binasına geldi ve yeni prensi Şükrü Sina Gürel'in yanında merdivenleri tırmandı. 
     Ecevit, saat 10.'te Oran şehrindeki çalışma ofisinden Başbakanlık'a ait makam minibüsüyle ayrılarak, saat 11.08'de Başbakanlık Merkez Binası'na ulaştı. 
     Ecevit, Başbakanlık Merkez Binası'na, ana kapıdan girdi. Ecevit başbakanlığa gelişinde Devlet Bakanı ve Başbakan Yardımcılığı'na dün atanan Şükrü Sina Gürel tarafından karşılandı. Ecevit'in Başbakanlığa gelişi, televizyon kanalları tarafından canlı olarak yayınladı. 
     Başbakan Ecevit, Başbakanlık Merkez Binası'nda çalışmalarını sürdürürken bel ağrısı şikayetiyle 4 Mayıs 2002 Cumartesi günü öğle saatlerinde Başkent Üniversitesi Hastanesi'ne kaldırılmıştı. 26 saat hastanede kalan Ecevit, 5 Mayıs Pazar günü taburcu edilmişti. Taburcu edildikten sonra Oran Şehri'ndeki evinde 12 gün süreyle dinlenen Ecevit, doktorların önerisi üzerine 17 Mayıs günü tekrar Başkent Üniversitesi Hastanesi'nde tedavi altına alınmıştı. Hastanede 10 gün süreyle tedavi edilen Ecevit, 27 Mayıs'ta taburcu edilerek yine Oran Şehri'ndeki çalışma ofisinde dinlenmeye çekilmiş ve çalışmalarını burada sürdürmüştü. 
     Başbakan Ecevit 26 Haziran'da Başkent Üniversitesi Hastanesi'ne giderek kapsamlı bir sağlık kontrolünden geçirilmiş ve aynı gün tekrar çalışma ofisine dönmüştü. Başbakan Ecevit, o tarihten bugüne kadar dinlenmeyi ve çalışmalarını burada sürdürüyor. 
     Ecevit, 4 Mayıs Cumartesi günü Başbakanlık Merkez Binası'ndan ayrılışından 67 gün sonra bugün ilk kez Başbakanlık Merkez Binası'na geldi. Ecevit, en son 29 Nisan 2002 tarihinde başkanlık ettiği Bakanlar Kurulu toplantısına 72 gün aradan sonra yeniden başkanlık edecek. 
     Bu süre içerisinde Bakanlar Kurulu bir kez, Başbakan Ecevit'in isteği üzerine 10 Haziran'da toplanmış ve toplantıya MHP Genel Başkanı, Devlet Bakanı ve Başbakan Yardımcısı Devlet Bahçeli başkanlık etmişti. 
     





</TEXT>
</DOC>
