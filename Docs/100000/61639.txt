<DOC>
<DOCNO> 61639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur21.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Ekonomi arabasının şoförü benim.." 
</HEADLINE>
<TEXT>

     Devlet Bakanı Kemal Derviş, DSP TBMM Grubu'na bankalara kaynak aktarılmasını öngören tasarı ve ekonomik durum hakkında bilgi verdi. Derviş, ''Esas Şoför Başbakan ama ekonomi arabasının da bir şoföre ihtiyacı var. Viraja girerken 15 kişi gaza basalım, yok frene basalım derse araba tepe taklak gider'' dedi. 
     Devlet Bakanı Derviş, Türkiye'nin krizden çıkmak üzere olduğunu söyledi. Küresel ekonomiyi otoyola benzeten Derviş, bu yolun ülkelere büyük fırsatlar verdiğini, ancak aynı zamanda büyük tehlikeler içerdiğini anlattı. Kemal Derviş, bu otoyolda hem hızlı gitmek gerektiğini ama kaza olmaması için de gerekli önlemleri alınmasının şart olduğunu belirterek, uygulanmakta olan programın da ekonomi arabasını devirmemek için önlemler içerdiğini söyledi. 
     Sosyal adalet ile piyasa ekonomisinin sağladığı canlılık birleşince en başarılı modelin ortaya çıktığını kaydeden Derviş, bunun Avrupa'da örneklerinin görüldüğünü belirterek, bu anlayış içerisinde ekonomik programı uygulamaya devam ettiklerini bildirdi. 
     Derviş, 2002 yılının toplumu refaha götürecek bir yıl olabileceğini de kaydederek, sorunun henüz tam olarak çözülmediğini, borç yükünü 18 ayda kaldırmanın mümkün olmadığını, adım adım azaltılacağını anlattı. 
     
     Bankacılık sektörünün payı 
     Yaşanan finans bunalımından bankacılık sektörünün çok büyük yara aldığını belirten Derviş, sektörün görevini ne kadar iyi yerine getirirse ekonominin de o derece iyi olacağını, yatırımların artacağını söyledi. Derviş, bankacılık sektörü sağlıklı bir yapıya kavuşturulmadan, reel sektöre gerekli finansmanı aktarabilmenin de mümkün olmadığını ifade etti. 
     Kemal Derviş, önceki yıllarda bilen, bilmeyen birçok kimsenin banka kurduğunu, denetimlerin yeterli olmadığını anlatarak, bu sektördeki rahatsızlığın Şubat krizinde çok önemli bir rolü olduğunu belirtti. 
     Kamu bankalarının, kendi mali dengelerini bozmadan, KOBİ'ler, esnaf ve sanatkarlar ile üreticilere destek vermesi gerektiğini anlatan Derviş, geçmiş dönemde buna dikkat edilmediğini söyledi. 
     Derviş, yapılan düzenlemeler sonucunda kamu bankalarının mali yapılarını bozmadan, bankacılık kuralları içerisinde ek kredi sağlama olanağına kavuştuklarını da ifade etti. 
     Devlet Bakanı Derviş, 19 bankanın, öz sermayelerini yitirip, vatandaşın mevduatı ile faaliyetlerini yürütmeye başlamaları üzerine Tasarruf Mevduatı Sigorta Fonu'na devredildiğini kaydederek, bu bankaların sistemde kalmalarının çok riskli olduğunu bildirdi. 
     Kemal Derviş, öz sermayesini yitiren başka banka olursa bunların da Fon'a alınacağını kaydetti. 
     
     Güçlü bankacılık sektörü 
     Bazı bankaların Fon'a devredilmesi ve kamu bankalarının da yeniden düzenlenmesinin ardından geriye sermayesi zayıflamış bankaların kaldığını ifade eden Derviş, bunların, ekonomiye sermaye aktaracak güçlerinin bulunmadığını söyledi. Derviş, küresel ekonomide her an olumsuz bir durumla karşılaşılabileceğini, bu nedenle de sermayesi zayıflamış bankaları güçlü hale getirmek gerektiğini anlattı. 
     Şu andaki mevcut bankaların sermayelerinin sıfırın altında olmadığını, bir olumsuz gelişmelere karşı bunları korumak gerektiğini belirten Derviş, bu bankaların üç şekilde güçlendirilebileceğini söyledi. Derviş, sermayesi zayıflamış bankaların sahiplerinin sermaye bulabileceklerini, bir yabancı bankanın yerli bankayı satın alabileceğini, üçüncü yol olarak de devletin yardımda bulunabileceğini bildirdi. 
     En arzu edilen yolun banka sahiplerinin sermaye bulması olduğunu, ancak bu yolun yavaş işlediğini belirten Derviş, yabancılara satışın da bu kadar stratejik bir sektörde bazı sakıncalar taşıyabileceğini anlattı. 
     
     Bankacılık araç... 
     Türkiye gibi bunalım geçiren yaklaşık 40 ülke incelendiği zaman hızlı davranan ülkelerin, sorunu sürüncemede bırakan ülkelere göre çok daha başarılı olduklarının görüleceğini kaydeden Derviş, bu nedenle acil bir düzenleme yapmak istediklerini belirtti. 
     Kemal Derviş, Japonya'nın bankacılık sektöründeki sorun nedeniyle 5 yıldır büyüyemediğini de ifade ederek, gerekli düzenlemelerin 
     yapılıp, bankacılık sektörü sağlıklı bir yapıya kavuşturulduktan sonra Türkiye'nin sırtının yere gelmeyeceğini, yüzde 7'lik büyüme hızına ulaşması için hiçbir nedenin olmayacağını, anlattı. Asıl hedefin reel sektör olduğunu kaydeden Derviş, yapılan operasyonların tamamen şeffaf olması gerektiğine de dikkati çekti. Kemal Derviş, bankacılık sektörünün sağlıklı bir yapıya kavuşturulması için Devletin de bir miktar fedakarlık yapacağını kaydetti. 
     
     BDKK'nın önemi 
     Kemal Derviş, daha sonra milletvekillerinin sorularını cevaplandırdı. Derviş, iç borcun milli gelire oranının yüzde 90 civarında olduğunu belirterek, borcun döndürülebilmesi için yeniden borç alındığını hatırlattı. Derviş, uygulanmakta olan program doğrultusunda bu oranın her yıl yüzde 10 azaltılacağını belirterek, piyasaya, ödenen borcun yüzde 75'i kadar borçlanılacağını da söyledi. 
     BDDK'nın en az Merkez Bankası kadar önemli olduğunu da belirten Derviş, bürokratların yasadan aldıkları yetkiyi tam olarak kullanabilmeleri için güven içinde olmaları gerektiğine de işaret etti. Derviş, ''Toplumda bir güven eksikliği var. BDDK'ya güvenmek zorundayız'' dedi. 
     
     Ekonomi şoförü 
     DSP Denizli Milletvekili Mehmet Kocabatmaz, DSP'nin zor koşullarda görevden kaçmadığını bildirerek, Derviş'e sıkıntılar karşısında neden görevi bırakabileceğini söylediğini sordu. 
     Derviş, Başbakan Bülent Ecevit ve yardımcılarından çok büyük destek gördüğünü bildirerek, davet üzerine ülkeye dönüp, Devlet Bakanlığı'na getirildiğini hatırlattı. Derviş, şöyle konuştu 
     ''Ben seçilmedim, milletvekili değilim. Benim görevim tamamen hükümet ortaklarının isteğine bağlı. Seçilmemiş bir insan, seçilmiş bir insandan biraz farklı. Bu kadar kırılgan bir ortamda, çok da hazlı davranılması gereken bir ortamda, çok hızlı davranmak gerekiyor. 19, 20 yasa geçti. Aslında bu kadar hızlı geçmemesi, tartışılarak geçmesi 
     lazımdı ama hızlı davranmak gerekiyor. Mecburen hızlı davranmamız gerekiyor. Otoyoldan, şoförden bahsettim. Tabii esas şoförümüz Başbakan ama ekonomi arabasının da bir şoföre ihtiyacı var. Bir viraja giriyoruz, viraja girerken 15 kişi yok gaza basalım, yok frene basalım derse araba tepe taklak gider. Onun için güven sürdükçe bu arabayı sürmeye devam edeceğiz. Ama tabii güvenin sürmesi lazım, sadece Sayın Başbakan'ın değil, Koalisyon ortaklarının da güveninin sürmesi lazım.'' 
     






</TEXT>
</DOC>
