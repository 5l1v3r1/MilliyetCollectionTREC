<DOC>
<DOCNO> 59747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sontur04.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
1 Aralık eylemine katılan 20 bin memur hakkında işlem yapılmış... 
</HEADLINE>
<TEXT>

     İçişleri Bakanı Rüştü Kazım Yücelen, 1 Aralık 2000'de yapılan iş bırakma eylemine katılan kamu personelinden 20 bin 86'sı hakkında adli ve idari işlem yapıldığını bildirdi. 
     Yücelen, 1 Aralık 2000 tarihinde çeşitli illerde yapılan memur eylemlerine ilişkin, AK Parti Aksaray Milletvekili Ramazan Toprak'ın soru önergesini yanıtladı. 
     İstanbul'daki eylem sonrasında 9 kişinin gözaltına alındığını, diğer illerde gözaltı olayı olmadığını belirten Yücelen, iş bırakma eylemlerine katılan kamu personelinden İstanbul'da 9 bin 752 kişi hakkında idari işlem, Ankara'da 11 kişi hakkında adli ve 7 kişi hakkında idari işlem, İzmir'de 10 bin 33 kişi hakkında idari işlem ile bu şahıslardan 9 bin 594 kişi hakkında adli işlem ve Aksaray'da 283 kişi hakkında idari işlem olmak üzere toplam 20 bin 86 kamu görevlisi hakkında adli ve idari işlem yapıldığını anlattı. 
     Yücelen, iş bırakma eşlemine katılan kamu görevlilerine izinsiz ve mazeretsiz işe gelmemek, Toplantı ve Gösteri Yürüyüşleri Kanunu'na muhalefet ve toplu olarak işe gelmemek gerekçeleriyle adli ve idari işlem yapıldığını kaydetti. 
     
     Cezalandırılanlar 
     İçişleri Bakanı Yücelen, Ankara, İzmir, İstanbul ve Aksaray illerinde iş bırakma eylemine katılan kamu görevlilerinden 13'üne görevden uzaklaştırma, 18'ine kamu görevlisine yazılı ikaz, bin 468'ine kınama, bin 233'üne uyarma ve 2 bin 121'ine bir günlük maaş 
     kesimi şeklinde disiplin cezaları verildiğini, diğer personel hakkında işlemlerin devam ettiğini belirtti. 
     






</TEXT>
</DOC>
