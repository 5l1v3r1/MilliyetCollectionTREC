<DOC>
<DOCNO> 82909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/ekonomi/eko08a.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancılar alışta 
</HEADLINE>
<TEXT>

Yabancı yatırımcılar nisan ayında 633.6 milyon dolarlık alış, 536 milyon dolarlık satış yaptılar 
     EKONOMİ SERVİSİ 

     Yabancılar, nisanda borsada 100 milyon dolara yakın net alım yaptı. Nisan ayında yabancı yatırımcıların borsadaki toplam işlemleri 1.2 milyar dolara yaklaştı. 
     Yabancı yatırımcılar nisanda 633.6 milyon dolarlık alış, 536 milyon dolarlık satış işlemi gerçekleştirdiler. Net alımları 97.6 milyon dolar düzeyinde oluşan yabancı yatırımcıların toplam işlem hacmi, 1 milyar 169.6 milyon dolara ulaştı. Yabancı yatırımcılar, son iki aydır borsada alıcı pozisyonunda bulunuyorlar. Yabancılar, 2002 yılı başından itibaren borsada satıcı pozisyonuna dönmüşlerdi. 2001’de net 508.7 milyon dolarlık alıma giden yabancı yatırımcılar, bu yılın ocak ayında 17.8 milyon dolarla satıcı pozisyonuna geçmişlerdi. Şubatta da net 2.6 milyon dolarlık satış gerçekleştiren yabancı yatırımcılar, mart ayında ise 87.3 milyon dolarla alıcı pozisyonuna dönmüşlerdi. 
     
     En çok işlem YKB’de 
     Nisan ayında yabancı yatırımcılar, borsada en fazla işlemi Yapı Kredi hisselerinde gerçekleştirdiler. Bu hissede 88.9 milyon dolarlık alış, 77.6 milyon dolarlık satış işlemi yapan yabancı yatırımcıların, Yapı Kredi hisselerindeki toplam işlemleri 166.5 milyon dolar oldu. 
     



 EKONOMİ 





















</TEXT>
</DOC>
