<DOC>
<DOCNO> 56840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo06.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili, son günlerde ortaya çıkan spekülasyonlara cevap verdi 
</HEADLINE>
<TEXT>

     Beşiktaş Kulübü Başkanı Serdar Bilgili, ''Ben ve arkadaşlarım görevimizin başında, BJK'nın başarıları için her türlü zorluğa göğüs gererek çalışmaktayız. Beşiktaş bu sene hedeflerine ulaşacaktır, Beşiktaşlılar rahat olsun'' dedi. 
     Serdar Bilgili, siyah-beyazlı kulübün resmi internet sitesi ''www.besiktasjk.com''da, son günlerde ortaya çıkarılan spekülasyonlarla ilgili açıklamalarda bulundu. 
     Futbol takımının şu anda hem lig, hem de Türkiye Kupası'nda şampiyonluğa emin adımlarla ilerlediğini anlatan Bilgili, şunları kaydetti 
     ''Bundan bazı çevrelerin son derece rahatsız olduğunu biliyorum. 
     BJK'daki bu iyi gidişatı asılsız haberler, yanlış yönlendirmeler ve camiamızda oluşturulmaya çalışılan suni huzursuzluk ve seçim havası ile engellemeye çalışıyorlar. Bu kişiler hiç heveslenmesin. BJK'nın başarılarını engelleyemeyecekler.'' 
     
     'Camiamız sağduyuludur' 
     Serdar Bilgili, siyah-beyazlı kulübün Mart ayında yapılacak olağan genel kurul toplantısıyla ilgili olarak da şunları ifade etti 
     ''Camiamız sağduyuludur, olgundur. Mart ayındaki seçim hazırlıklarının gene camiamıza yakışır olgunlukta ve centilmence geçeceğinden eminim. Geçen seçimde de olduğu gibi şahıslara yönelik olmayan, tamamen BJK'nın yücelmesine ve daha da ilerlemesine yönelik projelerin yarışacağı ve hiçbir şekilde şampiyonluğa giden takımımızın karışmasına müsaade etmeyen bir seçim ortamına gireceğimizden kuşkum yok. Ben ve yönetimim bütün adaylara sonuna kadar yardımcı olacağız. 
     Bu yarışın centilmence geçmesinin bekçileri biz olacağız. Camiamızı karıştırmaya çalışanlar ise şiddetle karşılarında bizi bulacak.'' 
     
     Daum konusu... 
     Son zamanlarda yazılı ve görsel basında yönetim kurulu ve teknik direktör Christoph Daum arasında bir görüş ayrılığı, hatta bir sürtüşme olduğu yönünde haberler çıktığını da anlatan kulüp başkanı Bilgili, şöyle devam etti 
     ''Bu spekülasyonları dikkatlice incelediğinizde gerçekleri yansıtmadığını göreceksiniz. Sayın Daum ile sık sık biraraya gelip, görüşüyor ve her türlü kararda karşılıklı fikir birliğine varıyoruz.'' 
     
     'Krizi en iyi atlatanlardanız' 
     Türkiye'nin mevcut ekonomik ortamında bütün kurumların mali sıkıntılar çektiğini kaydeden Serdar Bilgili, açıklamasını şöyle tamamladı 
     ''Ancak hep BJK'nın sıkıntılarının gündeme gelmesi bizleri ve camiamızı son derece rahatsız etmektedir. BJK bu krizi en iyi şekilde atlatan kulüplerin başındadır. Durum böyle iken gereksiz bir tartışma ortamı yaratmak kulübümüze yarar değil zarar verir. Ayrıca bu tür spekülasyonların, takımızın başarılı sonuçlar alıp uzun bir aradan sonra hem Türkiye Kupası'nda, hem de Süper Lig'de çok iddialı bir duruma geldiği ve kongre tarihinin yaklaştığı bir dönemde ortaya atılmasının takdirini sizlere bırakıyorum. 
     Ben ve arkadaşlarım görevimizin başında, BJK'nın başarıları için her türlü zorluğa göğüs gererek çalışmaktayız. Beşiktaş bu sene hedeflerine ulaşacaktır, Beşiktaşlılar rahat olsun.'' 
     






</TEXT>
</DOC>
