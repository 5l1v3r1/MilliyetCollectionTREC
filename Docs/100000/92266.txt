<DOC>
<DOCNO> 92266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur07.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İHD "İşkence ve kötü muamele başvurularında 50 azalma var" 
</HEADLINE>
<TEXT>

     İnsan Hakları Derneği Genel Başkan Yardımcısı Osman Baydemir, Türkiye'de 2002 yılının ilk 5 ayında İHD'ye yapılan kötü muamele ve işkence başvurularında, 2001 yılına oranla yüzde 50 azalma olduğunu söyledi. 
     ''26 Haziran Dünya İşkence Mağdurlarıyla Dayanışma Günü'' nedeniyle Diyarbakır Barosu, Diyarbakır Tabipler Odası, Türkiye İnsan Hakları Vakfı Temsilciliği ile İnsan Hakları Derneği Şubesi'nce ortak açıklama yapıldı. 
     Açıklamayı okuyan Baro Başkanı Mustafa Özer, Uluslararası Af Örgütü'nün verilerine göre, Anayasa'nın işkence ve diğer onur kırıcı muamelelerin yasaklamasına rağmen, ulusal ve uluslararası insan hakları kuruluşlarının tespitlerine göre, Türkiye'de işkencenin halen varlığını sürdürdüğünü ileri sürdü. 
     Türkiye'nin gözaltında işkence sonucu ölümlerin meydana geldiği ülkeler arasında yer aldığını savunan Özer, şöyle dedi 
     ''Son birkaç yıl içinde yetkililerin işkencenin önlenmesine yönelik taahhütlerde bulunmalarına rağmen, işkence önlenememiştir. İşkencenin önlenmesi ve sorumlularının cezalandırılması önünde, bir dizi hukuki engel bulunmaktadır. Dünyada halen 70'i aşkın ülkede işkence uygulanıyor.'' İHD Genel Başkan Yardımcısı Baydemir ise işkencenin, uluslararası insan hakları hukukuna göre insanlığa karşı işlenen en ciddi suçlar arasında yer aldığını belirterek, ''Diyarbakır'da 2002 yılının ilk 5 ayında kötü muammele ve işkence konusunda yapılan başvurularda, 2001 yılının aynı dönemine oranla yüzde 50 azalma var'' diye konuştu. 
     





</TEXT>
</DOC>
