<DOC>
<DOCNO> 60862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/soneko03.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz fiyatları okulları da zorluyor 
</HEADLINE>
<TEXT>

     İstanbul İl Milli Eğitim Müdürü Ömer Balıbey, doğalgaza yapılan zamların okulları da olumsuz etkilediğini belirterek, ''Doğalgaz faturalarının yüksek gelmesiyle birlikte okul müdürlerini, kaloriferleri düşük derecede yakmaları konusunda uyardık'' dedi. 
     Balıbey, ilde bulunan 2 bin 380 ilk ve orta dereceli okulun yüzde 90'ının kömür, doğalgaz ya da fueloil kullanılan kalorifer sistemiyle ısıtıldığını söyledi. 
     Kaloriferle ısınan okulların yüzde 30'unun da doğalgazlı olduğunu bildiren Balıbey, şöyle devam etti 
     ''Bu eğitim yılı, ilköğretim okulları için 35 bin ton kömür ile 4 bin 200 ton fueloil satın alınarak dağıtıldı. Şu ana kadar kömür için 2.4, fueloil için de 2 trilyon lira para verildi. Liselerin ısıtılması 
     amacıyla verilen para ise bunların dışında. Orta dereceli okulların ısıtılmasıyla ilgili para, Milli Eğitim Bakanlığı'nın ödeneklerinin yanı sıra okul aile birliklerinden de alındı. Şu ana kadar ortaöğretim kurumlarının ısıtılması için verilen para da 3 trilyon lira civarında.'' Balıbey, 31 Aralık 2001 tarihi itibariyle İstanbul İl Milli Eğitim Müdürlüğü'nün, ilgili kurumlara elektrik, su ve doğalgaz parası borcu bulunmadığını belirterek, geçen yıldan kalan borçların bakanlık ve İstanbul İl Özel İdaresi'nin katkılarıyla ödendiğini bildirdi. 
     
     Ücretsiz veya indirimli doğalgaz... 
     İGDAŞ'ın ibadethanelere bedava doğalgaz verdiğini hatırlatan Balıbey, şunları kaydetti 
     ''Şu anda İGDAŞ, bizden, normal aboneden aldığı ücretin aynısını alıyor. Biz ticari bir şirket ya da kar eden bir kurum değiliz. Kamu hizmeti yapıyoruz. Okullarımızda Türkiye'nin çocukları okuyor. 
     Buraların fiziki ortamlarının düzeltilmesi, sadece devletin değil kamu kurumlarının da görevleri arasında. Yerel yönetimler bazı ihtiyaçların karşılanmasında bize yardımcı olmalıdır. Bizim talebimiz, doğalgaz konusunda ibadethanelere yapılan yardımın aynısının eğitim kurumlarına da sağlanması yönündedir. İGDAŞ, nasıl ibadethanelerden para almıyorsa bizden de almamalı veya fiyatta indirim yapılmalı.'' Ömer Balıbey, İstanbul'da doğalgazla ısınan okulların İGDAŞ'a aylık ortalama 1.5'ar milyar lira para ödediğini anlatarak, bu rakamın da İGDAŞ'a ''fazla bir yük getirmeyeceğini'' söyledi. 
     Doğalgaz ücretlerine yapılan zamların kendilerini de olumsuz etkilediğini vurgulayan Balıbey, ''Doğalgaz faturalarının yüksek gelmesiyle birlikte okul müdürlerini, kaloriferleri düşük derecede yakmaları konusunda uyardık. Zorunlu olmadıkça rölantide kullanılmasını istedik. Özellikle boş oda ve dersliklerin radyatörlerinin kapatılması talimatını verdik'' diye konuştu. 
     






</TEXT>
</DOC>
