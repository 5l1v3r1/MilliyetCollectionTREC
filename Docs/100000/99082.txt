<DOC>
<DOCNO> 99082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun11.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Usame Bin Ladin öldü mü.. 
</HEADLINE>
<TEXT>

     Suudi asıllı terörist Usame Bin Ladin'in bazı korumalarının ABD tarafından ele geçirilmesi, Bin Ladin'in ölmüş olabileceği yorumlarına yol açtı. 
     Amerikan basınına konuşan bazı ABD yönetimi yetkilileri, Bin Ladin'in korumalarının yakalanmasının, 11 Eylül terörist saldırılarının mimarı olarak görülen Bin Ladin'in öldüğüne işaret ediyor olabileceği değerlendirmesini yaptı. 
     ABD tarafından ele geçirilen Bin Ladin korumalarının, Şubat ayından beri Guantanamo üssünde tutulduğu bildirilmişti. 
     Bazı üst düzey Amerikalı yetkililerin, Bin Ladin'in öldüğü konusunda çoktan ikna oldukları, aylardır Bin Ladin'den haber alınamadığı dile getiriliyor. 
     Temmuz ayı başında da, Federal Soruşturma Bürosu FBI'ın terörizmle mücadeleden sorumlu yetkilisi Dale Watson, ''Şahsen, Bin Ladin'in artık bizimle birlikte olmadığını düşünüyorum'' diyerek, Suudi teröristin ölmüş olabileceğine işaret etmişti. 
     ABD istihbarat yetkilileri, Bin Ladin'in 21 yaşındaki oğlu Saad Bin Ladin'in El Kaide'de aktif faaliyet göstermeye başlamasına da dikkat çekiyorlar. 
     Ancak istihbarat yetkilileri, Saad Bin Ladin'in gerçekten babasının yerine geçtiğinden de emin değiller. ABD Savunma Bakanı Donald Rumsfeld de, Bin Ladin ölmüş olsa bile, 6 ila 8 El Kaide yetkilisinin örgütü idare edebileceğine inandığını söylemişti. 
     Amerikalı yetkililer, yine de, Saad Bin Ladin'i ele geçirerek, babasının başına gelenleri öğrenme şansı bulabileceklerini düşünüyorlar. 
     





</TEXT>
</DOC>
