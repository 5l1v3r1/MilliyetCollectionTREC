<DOC>
<DOCNO> 60426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur05.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Faisal Finans yöneticileri vergi kaçakçılığından yargılanıyor 
</HEADLINE>
<TEXT>

     İstanbul Cumhuriyet Savcılığı, 1996 yılında 12 adet gerçek dışı belgeyi kayıtlarına geçirmek suretiyle vergi kaçırdıkları öne sürülen Faisal Finans Kurumu'nun 7 yöneticisi hakkında 3'er yıla kadar hapis cezası istemiyle dava açtı. 
     İstanbul Cumhuriyet Savcısı Emin Ateşağaoğlu tarafından hazırlanan iddianamede, Mohammed Al Faisal Al Saud, Salih Özcan, Mohammed Fouad El Sarraf, Omar Abdi Ali, Mahmoud El Halw, Abdu Hamed Abou Moussa ve Abdulaziz Abdullah El Fadda'nın, Faisal Finans Kurumu A.Ş'nin yönetici ve yetkilileri oldukları belirtildi. 
     Akyol Pamuk Ticareti ve Sanayi A.Ş'nin, 22 Ekim 1995 ile 27 Mayıs 1996 tarihlerinde Putaş Pamuk Ürünleri Sanayi ve Ticaret A.Ş'den 
     toplam 234 ton 570 kilogram mahlıç pamuk alarak, bu pamuğu Faisal Finans Kurumu'na satmış gözüktüğü kaydedilen iddianamede, sanıkların kayıtlara geçirdiği bazı faturalardaki malların fatura tarihinden sonra İzmir Ticaret Borsası tarafından tescil edilmesi nedeniyle gerçekte böyle bir mal hareketi olmadığının anlaşıldığı öne sürüldü. İddianamede, Akyol Pamuk Ticareti ve Sanayi A.Ş'nin düzenlediği sevk irsaliyelerinde şoför imzalarının farklı olduğu, malı nakleden Putaş Pamuk Ürünleri Sanayi Ticaret A.Ş'nin kayıtlarında gelir, satış yapan Akyol Pamuk Ticaret Sanayi A.Ş'nin kayıtlarında da gider olmadığı anlatıldı. Putaş Pamuk Ürünleri Sanayi Ticaret A.Ş'nin, Faisal Finans Kurumu'ndan nakit kredi kullanabilmesi için muvazalı işlemlerle pamuk stoku bulunmayan firmanın sahte evrakla pamuk satmış gözüktüğü belirtilen iddianamede, Faisal Finans Kurumu'nun o dönemki yetkilileri olan sanıkların, 1996 yılının Mayıs ve Aralık aylarında 12 adet gerçek dışı belgeyi kayıtlarına geçirdiği ifade edildi. İddianamede, sanıkların 213 sayılı Vergi Usul Kanunu'nun 359. maddesi uyarınca 6'şar ay ile 3'er yıl arasında hapis cezasına çarptırılması istendi. Sanıkların yargılanmasına, önümüzdeki günlerde İstanbul 4. Ağır Ceza Mahkemesi'nde başlanacak. 
     






</TEXT>
</DOC>
