<DOC>
<DOCNO> 85331 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur26.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım'ın babasının ifadesi ''Hatırlamıyorum'' 
</HEADLINE>
<TEXT>

     Fenerbahçe Kulübü Başkanı Aziz Yıldırım'ın babası Şefik Yıldırım'ın, kendisinden 46 yaş küçük eşini öldürdüğü iddiasıyla tutuklanmasının ardından başlatılan soruşturma sürüyor. 
     Edremit Emniyet Müdürlüğü yetkililerinden aldığı bilgiye göre, zanlı Şefik Yıldırım'ın avukatı Ahmet Kurtuluş'un olayı bildirmesi üzerine cinayetin işlendiği villaya giden polis ekiplerinin maktul Tülin Yıldırım'ın yanıbaşında buldukları suç aleti av tüfeğinde, parmak izine rastlanmadı. 
     Maktul, sırt ve karın bölgesinden aldığı yaralarla hayatını kaybederken, olay mahallinde de 2 boş fişek bulunmuştu. Ancak, suç aletinde yapılan incelemede, 2 fişek atabilen tüfeğin dolu olduğu saptandı. Soruşturmayı yürüten ekipler, tüfeğin cinayetten sonra yeniden doldurulduğunu, bu arada parmak izinin de silinmiş olabileceğini belirttiler. 
     Olayın görgü tanığının olmaması, suç aletinde parmak izine rastlanmaması, zanlının avukatının da müvekkilinin suçsuz olduğunu iddia etmesi, soruşturmayı yürüten polis ekiplerini yeni ipuçları arayışına yöneltti. 
     Zanlının avukatı Ahmet Kurtuluş, polise ihbarı müvekkilinin değil kendisinin yaptığını, konuşmasında da kesinlikle cinayeti müvekkilinin işlediğine dair bir ifade kullanmadığını söyledi. Kurtuluş, müvekkilinin, Cumhuriyet savcılığındaki ifadesinde de, suçlamaları kabul etmediğini, gezi sonrası eve dönüşte cesetle karşılaştığını anlattığını öne sürdü. 
     Avukat Kurtuluş'un iddialarına karşın, soruşturmayı yürüten Edremit Cumhuriyet Savcısı Ender Coşkun, zanlı Şefik Yıldırım'ın kendisine verdiği ifadede, olayla ilgili ''hatırlamıyorum'' ifadesini kullandığını söyledi. 
     Avukatın görüştüğü, adının açıklanmasını istemeyen emniyet müdürlüğü görevlisi de, ''telefon görüşmesinde avukat, müvekkilinin eşini öldürdüğünü, müvekkilini teslim olması için ikna edeceğini ve pazartesi günü savcılığa geleceklerini söyledi. Çok uzun bir görüşme yaptık. Yanlış anlama olması mümkün değil'' dedi. 
     
</TEXT>
</DOC>
