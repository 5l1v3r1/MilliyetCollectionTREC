<DOC>
<DOCNO> 70587 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur06.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten "Düşünce özgürlüğü" hutbesi... 
</HEADLINE>
<TEXT>

     Diyanet İşleri Başkanlığı'nca hazırlanan hutbede, düşünme ve düşünceyi ifade hürriyetinin, Allah vergisi hak ve hürriyetler arasında bulunduğuna dikkat çekildi. 
     8 Mart'ta camilerde okutulacak olan hutbede, İslam dininde çok 
     özel bir yeri olan hak kavramının, geniş anlamı ile ''Bir sözü, bir işi, yerinde zamanında ve gerektiği kadar söylemek veya yapmak'' biçiminde ifade edildiği, her hakkın beraberinde sorumluluğu da getirdiği belirtildi. 
     Her insanın üzerinde bir çok hak ve sorumluluk bulunduğu kaydedilen hutbede, şu görüşlere yer veriliyor 
     ''İnsan üzerindeki bu haklar, Allah'ın hakları ve yaratılmışların hakları diye iki kısımda özetlenebilir. Allah'ın üzerimizdeki hakları, O'nun varlığına ve birliğine inanmak, hiçbir şeyi ortak koşmadan O'na ibadet edip emirlerini tutmak ve yasaklarından sakınmaktır. 
     Yaratılmışların başında, insanlar gelmektedir. 
     Bunlardan, öncelikle ana ve baba, aile fertleri, akraba ve komşularımız olmak üzere, milletimizin ve bütün insanların haklarını gözetmemiz, gereken görevleri yapmamız gerekir. Canlı varlıkların hakları onları incitmemek, aç ve susuz bırakmamak, yuvalarını yıkmamak ve yavrularını öldürmemektir. Diğer varlıklardan meşru bir çerçevede faydalanıp israf etmemektir. Doğal çevreyi, evimiz gibi korumak, doğal dengeyi bozacak işler yapmamaktır. 
     İslam dinine göre, başkasının hak ve hürriyetlerine zarar vermemek kaydıyla, her insanın bu dünyada yaşama, çeşitli nimetlerden yararlanma, mal ve mülk edinme edinme, neslini devam ettirme, seyahat etme, öğrenme, düşünme ve düşündüklerini ifade etme, ticaret yapma, çalışma ve kazandığını koruma, inanma ve inancının gereğini yerine getirme gibi Allah vergisi olan hak ve hürriyetleri vardır.'' Hutbede, iş verilen insanların sosyal güvenliklerini sağlayacak önlemler almanın insani ve İslami bir görev ve aynı zamanda kul hakkı olduğununun unutulmaması gerektiği de ifade ediliyor. 
     






</TEXT>
</DOC>
