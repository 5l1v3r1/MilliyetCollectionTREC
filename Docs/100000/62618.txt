<DOC>
<DOCNO> 62618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur02.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "İlk günkü görüşmelerden izlenimler olumlu.." 
</HEADLINE>
<TEXT>

     Başbakan Bülent Ecevit'in ABD seyahatine katılan Türkiye Odalar ve Borsalar Birliği TOBB , Türkiye Sanayici ve İşadamları Derneği TÜSİAD ve Dış Ekonomik İlişkiler Konseyi üyeleri resepsiyon verdiler. 
     Washington Monarcs Oteli'ndeki resepsiyona Devlet Bakanları Kemal Derviş ve Tunca Toskay, Enerji ve Tabi Kaynaklar Bakanı Zeki Çakan, geziye katılan bazı milletvekilleri, İMF'nin eski Türkiye Masası Şefi Carlo Cotarelli, ABD'nin eski Ankara Büyükelçisi Mark Parris, ABD'nin Ankara Büyükelçisi Robert Pearson ile Türk-Amerikan İş Konseyi üyesi çok sayıda işadamı katıldı. 
     Devlet Bakanı Kemal Derviş, gazetecilerle resepsiyonda yaptığı sohbette ilk günkü temaslardaki izlenimlerinin olumlu olduğunu söyledi. Derviş, Türkiye'ye İMF'den sağlanacak yeni kredilere ilişkin bütün ön koşulların yerine getirilmediğini, ekonomik programda yer alan gereklerin yerine getirilmesi gerektiğini kaydetti. 
     Başbakan Bülent Ecevit'in koalisyon hükümeti konusunda ne dediğinin sorulması üzerine Derviş, şunları söyledi 
     ''Sayın Başbakan, 'Demokratik ortamda tartışma olur. Önemli olan gerekeni yapmaktır. Türkiye 2001'de önemli sınavlar verdi. 
     Koalisyondaki tartışmalara rağmen, hedef yerine getirildi. Gereken yapıldı' dedi.'' Derviş, Başbakan Ecevit'in bu sözleri üzerine İMF Başkanı Kohler'in de, büyüme için mevcut ekonomik programın sürdürülmesi gerektiğini söylediğini bildirdi. 
     İMF'den yeni talepler olup olmadığı sorusuna ise Derviş, ''Mevcut programdaki talepler var. Şu anda Türkiye mevcut zorluklara rağmen hedefi tutturdu. Bunun için de olumlu bir hava var'' yanıtını verdi. 
     






</TEXT>
</DOC>
