<DOC>
<DOCNO> 96415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur40.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Seçimlere 57. Hükümetle gidilir" 
</HEADLINE>
<TEXT>

     Başbakan Bülent Ecevit, seçimlere başka bir hükümetle gidilmesine vakit olmadığını belirtti. 
     Ecevit, STV'de yayımlanan haber kritik programında Haluk Örgün'ün sorularını yanıtladı. Ecevit, seçimlere 57. hükümetle gidilip gidilmeyeceği sorusuna, "Öyle anlaşılıyor. Tabii bu arada başka bir hükümet kurulabilir ama arada başka bir hükümet kurulabilecek kadar vakit bulunabileceğini sanmıyorum. Olsa ben ayrılırdım bu görevden. Fakat koalisyon ortaklarımız da benim bu aşamada görevden ayrılmamı doğru bulmuyorlar. Tabii TBMM'den uygun bir sayıda olumsuz oy verilecek olursa görevi bırakırım. Fakat ufukta bu pek geçerli bir olasılık olarak şimdilik görünmüyor" dedi. 
     Seçim Yasası ve Siyasi Partiler Yasası'nın değiştirilip değiştirilmeyeceğine ilişkin bir soruya ecevit, onların değiştirilmesine vakit kalacağını sanmadığını kaydetti. Ecevit, seçimlere mevcut yasalarla gidileceğini belirtti. 
     Ecevit, rahatsızlığının artık tamamen iyileştiğini belirterek, "Bu arada beni çok üzen bir şey de bizim grubumuzdan 60'ın üstünde milletvekili, öyle sanıyorum ki 'Artık Bülent Ecevit iflah olmaz, iyileşmez. Onunla bir yere varamayız' düşüncesine kapıldı. Öyle düşünüyorum. Başka bir çözüm bulamıyorum ve ayrıldılar aramızdan. Sağlık olsun. Fakat çok şükür halktan gelen, DSP örgütünden gelen sesler çok daha başka. Beni mutlu kılıcı sesler" dedi. 
     Koalisyonla muhalefet arasında da bazı konularda ciddi bir diyalog başladığını kaydeden Ecevit, "Önümüzdeki birkaç gün içinde, muhtemelen partiler arasında koalisyonu aşan diyalogun yeni örneklerini göreceğiz tartışmalı konularda. İdam cezası olsun, dil konusu, kültür konusu olsun. Oralarda da zannederim parlamentonun içinde bir uzlaşı ortamı önümüzdeki günlerde sağlanabilecek gibi görünüyor" diye konuştu. 
     AB ile ilgili yasaların çıkarılıp çıkarılamayacağına ilişkin bir soru üzerine Ecevit, bunun büyük bir zorluk olduğunu belirtti. Ecevit, seçim çalışmaları yürütülürken, bir yandan da TBMM'nin özellikle AB'ye yönelik yasa çalışmalarının çıkmasına da vakit ayırmak gerektiğini, bu konuda umutlu olduğunu söyledi. Ecevit, "Farklı görüşler var aramızda. MHP'nin görüşleri farklı, diğer partilerin farklı ama bunlara bir çözüm yolu bulabileceğimize inanıyorum. O bakımdan çok umutluyum. Bunu başarabilirsek AB'ye sürpriz yapmış olacağız" diye konuştu. 
     





</TEXT>
</DOC>
