<DOC>
<DOCNO> 53461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur26.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basın Konseyi, İş Bankası'nın başvurusu üzerine Star'ı kınadı 
</HEADLINE>
<TEXT>

     Basın Konseyi Yüksek Kurulu, İş Bankası'nın başvurusu üzerine, Star ve Kanal 6 televizyonları ile Joy, Süper ve Metro FM radyolarının, ''kınanmasına'' karar verdi. 
     Basın Konseyi'nden yapılan yazılı açıklamada, Yüksek Kurul'un, bankanın, Star televizyonu hakkında ''Finans Hattı'' ile 18 ve 25 Ağustos 2001 tarihli haber programlarında geçen ifadelerle ilgili başvurusunu değerlendirdiği belirtildi. 
     Şikayet konusu programlarda, ''Piyasalarda yaşanan yangının nedeninin bazı büyük bankaların 3.6 milyar doları bulan sendikasyon kredilerini geri ödemek için piyasadan para toplamaları olduğu''nun belirtilerek, ''Örneğin sadece Türkiye İş Bankası, pazartesi günü gerçekleştireceği 500 milyon dolarlık sendikasyon geri ödemesi için Merkez Bankası ve piyasalara yüklendi'' denildiği kaydedildi. 
     Açıklamada, Konsey Yüksek Kurulu'nun yaptığı incelemelerde, haberlerin ''objektif habercilikten uzak bir anlayışla üretildiği, kaynak belirtilmeyen bilgiler aktarılırken özellikle İş Bankası'nın yıpratılmasının amaçlandığı, bankanın ilgili tekzip ve cevap hakkına saygı gösterilmediği sonucuna varıldığı'' belirtildi. 
     İş Bankası'nın, Kanal 6 televizyonu hakkında, 18, 19, 20 ile 23 Ağustos 2001 tarihli haber programlarında yer alan ve ''İş Bankası'nın 31 Mart'ta borsaya gönderdiği dolar kuru, aynı tarihte yabancılara 
     verdiği dolar kurundan daha düşük. Yani işin içinden bu kez de hayali bilanço çıktı'' şeklinde ifadeler içeren haberlere ilişkin başvurusunun da incelendiği ve aynı sonuçlara varıldığı kaydedildi. Konsey Yüksek Kurulu'nun, ayrıca, İş Bankası'nın, haber bültenlerinde, aynı konularda hazırlanmış haberlere yer veren Joy, Süper ve Metro FM radyoları hakkındaki başvurusunu da değerlendirdiği belirtildi. Şikayetlere ilişkin ayrı ayrı yapılan incelemeler sonucunda, Kurul'un, Star ve Kanal 6 televizyonları ile Joy, Süper ve Metro FM radyolarının, Basın Meslek İlkeleri'nin , ''Kamusal bir görev olan gazetecilik, ahlaka aykırı özel amaç ve çıkarlara alet edilemez'' ve ''Basın organları, yanlış yayınlardan kaynaklanan cevap ve tekzip hakkına saygı duyarlar'' içerikli maddelerini ihlal ettiği sonucuna vardığı ifade edildi. Açıklamada, Basın Konseyi Yüksek Kurulu'nun, adı geçen her iki televizyon kanalı ile 3 radyonun da, ''kınanmasına'', oy birliği ile karar verdiği bildirildi. 
     






</TEXT>
</DOC>
