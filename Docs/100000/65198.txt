<DOC>
<DOCNO> 65198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/soneko10.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurt dışına çıkış yasağım var mı 
</HEADLINE>
<TEXT>

     Vergi borcu olanlar, Gelirler Genel Müdürlüğü'nün internet vergi dairesi kanalıyla haklarında yurtdışına çıkış yasağı bulunup, bulunmadığını öğrenebilecek. 
     Gelirler Genel Müdürlüğü'nün internet sayfasında yer alan internet vergi dairesi, yarından itibaren yurtdışı çıkış yasağı ile ilgili işlemleri de kapsamaya başlayacak. 
     Bu çerçevede, bağlı olunan vergi dairesinden alınan şifre ile girilebilen internet vergi dairesinde, kurumlar vergisi mükellefleri için şirket kimlik bilgileri ve yurtdışı çıkış yasağı konulan ortakların kimlik bilgileri, yasağı koyan vergi dairesi, yasağın konulduğu tarih ve yasaklı ibaresi, yasak kaldırıldı ise kaldırıldığı tarih ve kaldırıldı ibaresi yer alacak. 
     Aynı şekilde gerçek kişi mükellef için yurtdışı çıkış yasağı varsa ve bu kişi aynı zamanda şirket ortağı ise bunun kimlik bilgileri ile yasağı koyan vergi dairesi, tarihi ve yasaklı ibaresine, yasak kaldırıldıysa bu defa bunun tarihi ve kaldırıldı ibaresine erişilebilecek. 
     1 Eylül 2000'de kurumlar vergisi, 1 Eylül 2001'de de gelir vergisi 
     mükellefleri için başlatılan internet vergi dairesi ile otomasyona geçen vergi dairelerinde kayıtlı mükellefler, mevcut kimlik bilgilerini, yıllık ve aylık beyan ettikleri vergilerle ilgili tahakkuk, tahsilat, vadesi gelen ve gelmeyen borç bilgilerini öğrenebiliyor. İnternet vergi dairesi, 414 sayılı Tahsilat Genel Tebliği kapsamındaki ödeme planları hakkında da mükelleflere bilgi sunuyor. 
     






</TEXT>
</DOC>
