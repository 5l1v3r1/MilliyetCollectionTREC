<DOC>
<DOCNO> 79731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/yazar/bila.html </URL>
<DATE> 2002/04/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
SSK hastaneleri ve fiyat ihalesi 
</HEADLINE>
<TEXT>

     Sağlık malzemeleri alımlarıyla ilgili olarak devam eden tartışmalar "fiyat ihalesi" yöntemiyle sorunun çözüleceği noktasında ağırlık kazanmaya başladı. 
     Çalışma ve Sosyal Güvenlik Bakanı Yaşar Okuyan, teknik zorunluluklar nedeniyle binlerce kalem malzeme için ayrı ayrı ihale yapılması yerine, "fiyat ihalesi" yapılmasını düşündüklerini belirtmişti. Üniversite hastanelerinin yöneticileri bu yöntemin doğru yol olabileceği görüşündeler. Ancak bazı malzemelerin bu yöntemin dışında kalmak zorunda olduğunu vurguluyorlar. 
     Okuyan'ın bu önerisine Hacettepe Üniversitesi Rektörü ve Beyin Cerrahı Prof. Dr. Tunçalp Özgen, şu eklemeyi yaptı 
     "İlaç ve malzemelerin ihale ile alınması doğrudur. Bazı özel malzemeler hariç. Ancak bu ihalenin her kurum tarafından yapılması yanlış olur. Ben bin tane alırım fiyat çok düşer, güçlü olmayan bir kurum 10 tane alabilir, fiyat yüksek kalır. Yapılması gereken, ihalenin tek merkezden bütün Türkiye için yapılmasıdır. Örneğin Maliye Bakanlığı tek yetkili olarak bir ihale yapar ve bu fiyat ihalesi olur. Yılbaşında fiyatları böylece belirler ve der ki, bütün kamu hastaneleri bu yıl şu malzemeyi şu firmadan şu fiyata alabilirler. O zaman hem tek fiyat olur hem de en ucuz fiyat oluşur. Yoksa her üniversite hastanesi ayrı ihale yaparsa nakit durumuna, alabileceği malzemenin sayısına göre çok farklı fiyatlar ortaya çıkar. Bugün kargaşa yaşanmasının nedeni de budur. Ben, Hacettepe olarak örneğin bir kalp pilini 5 bin dolara alıyorsam, daha sonra bir başka hastane 4 bin dolara alıyorsa sosyal güvenlik kurumları bize 4 bin dolardan fazla ödemem, diyor. O zaman tek fiyat bulmak, bunun koşullarını yaratmak mümkün olmuyor." 
     Prof. Dr. Özgen, sorunun önemli kaynaklarından birinin de sosyal güvenlik kurumlarının kamu hastanelerine borçlarını ödememeleri olduğunu vurguluyor ve şu değerlendirmeyi yapıyor 
     "Ben Hacettepe olarak 2002 yılına kamudan 28 trilyon lira alacakla girdim. SSK ve Emekli Sandığı özel hastanelerin alacağını ödüyor, kamu hastanelerinin alacağını ödemiyor. Bu nedenle ben mümkün olduğu kadar SSK'lı hasta almıyorum. Çok olağanüstü vakalar dışında SSK'ya sevk etmeyin diyorum. Çünkü parasını alamıyorum. SSK'dan 5.5 trilyon alacağım var. Bu paralar ödenmezse benim döner sermayem batar. Bir de her malzeme için ihale yapıp stok yaparsam ve bu para bana bir ay içinde dönmezse yine batarım. Eğer devlet bütçe yasasına bir madde koyup bizim alacaklarımızın kamu kurumları tarafından bir ay içinde ödeneceğini hükme bağlarsa o zaman bu iş yürür. Yoksa ben Hacettepe olarak bu işe girmem." 
     Prof. Dr. Özgen, Türkiye'de sağlık sistemi, sağlık sigortası sistemi ve hastane düzenin tümüyle yeniden yapılandırılması ve SSK hastanelerinin bu kurumdan ayrılması gerektiği görüşünde 
     "SSK'nın hastanesi olmaz. Dünyanın hiçbir yerinde böyle ucube bir uygulama yok. Sigorta kurumları sigorta hizmeti verir, bizzat hastane hizmeti vermez. Verirse bizdeki gibi arapsaçına döner. Avrupa'da, ABD'de de sigorta şirketleri sigorta işi yapar. Siz sigortanızı yaptırırsınız, kuralları bellidir. O kurallar içinde tedavi olursunuz, parasını sigorta öder. Sigorta şirketi hastane kurup tedaviye soyunmaz. Nasıl arabanızı çarptığınızda sigorta şirketi kaporta tesisi kurup tamir yapmıyorsa, sağlık sigortası kurumları da hastane işletmez. Bu nedende SSK hastanelerinin bu kurumdan ayrılması gerekir. Hastane SSK'nın işi değildir." 
     Sağlık sistemi ve kurumlarının köklü bir reforma acil gereksinim duyduğu bir gerçek. Bakanlıklar ve üniversitelerin zaman yitirmeden bir reform çalışmasına girmeleri gerekli görülüyor. 
     
     







Tarihe bakmak... 


Sen adam değilsin, yoksun dünyada’ 


SSK hastaneleri ve fiyat ihalesi 


Onları ciddiye almıyoruz 


Banker Kastelli’nin hortumcu mektubu 


Mevduat faizlerine beyan geliyor... 


Sanat ve sanatçı dediğin... 


İki turlu seçim 


Günlerin o gün’ getirdiği... 


Dünya ekonomisinde en büyük risk ABD’de 


Çocuklarımız için çıraklık eğitim merkezleri 


</TEXT>
</DOC>
