<DOC>
<DOCNO> 67310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur16.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Ecevit'in Saddam'a mektup yazmasını eleştirdi 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit'in Irak Devlet Başkanı Saddam Hüseyin'e gönderdiği mektupla Türkiye'nin manevra alanını daraldığını savundu. 
     Çiller, ''Bir acemilik ortamında bir ülkenin kendi kendisini nasıl oyundan düşürdüğünü dış politika alanında gördük'' dedi. 
     Çiller, partisinin TBMM Grup toplantısının açılışında yaptığı konuşmada, Başbakan Bülent Ecevit'in Irak Devlet Başkanı Saddam Hüseyin'e gönderdiği mektubu değerlendirdi. 
     Üslubu, içeriği ve Türkiye'nin manevra alanına etkisi açısından mektubun kendilerini hayrete düşürdüğünü bildiren Çiller, ''Bu mektup bütün kamuoyuna bir açılım olarak tanıtıldı ve kamuoyu Körfez'de çıkması muhtemel krizi çözebilecek, Ecevit, ABD-Saddam kutuplaşmasını mektup sayesinde aşıverecekmiş gibi bir beklentiye sokuldu'' dedi. 
     
     Aynı kibarlıkla bile yanıt alamadı 
     Ecevit'in ''Utangaç ricası''nın siyasi bir sonuç doğurmak bir tarafa aynı kibarlıkla bir yanıt bile alamadığını kaydeden Çiller, şunları söyledi 
     ''Sayın Ecevit'inkine benzer bir üslubun çok ötesinde bir yaklaşımla bir mektupla Türk kamuoyu ve dünya kamuoyu karşı karşıya kaldı. Ecevit, Bu mektup dikkate alınmazsa Türkiye'nin ulusal çıkarlarına zarar verecek gelişmelerin olmasından endişeliyim 
     diyordu. Nihayet bir cevap geldi, bu öylesine bir cevaptı ki Irak, Türkiye'yi BM'ye şikayet ediyordu. Ecevit'in gururla bütün kamuoyuna açıkladığı kendi mektubundan sonra gelen cevapta, Türkiye'nin saldırgan davranışları kınandı.'' 
     
     Tam bir skandal 
     Mektubun gönderilmesinden sonra ortaya çıkan durumu ''Tam bir skandal'' olarak nitelendiren Çiller, Başbakan Ecevit'ten bu mektubu hangi amaçla yazdığını açıklamasını istedi. 
     Olası bir kriz ortamında Irak'la ilişki kurulmasının gerekmesi durumunda Başbakan Ecevit'in bundan sonra ''Eski dostu Saddam'la nasıl bir diyalog içine girebileceğini'' açıklamak durumunda olduğunu kaydeden Çiller, konuşmasını şöyle sürdürdü 
     ''Bir acemilik ortamında bir ülkenin kendi kendisini nasıl oyundan düşürdüğünü dış politika alanında gördük. Türkiye'nin manevra alanı bu mektupla daralmıştır. Çünkü sadece Burada kriz olursa bu Türkiye'nin aleyhine olur demekle bu meselenin geçiştirilemeyeceği açıkken, Türkiye'nin bu oyunda 11 Eylül'den sonra jeopolitik konumunun jeostratejik alanda değerlendirilmesi imkanının önü de büyük ölçüde kapanmıştır.'' Çiller, Türkiye'nin terör mücadelesini bile dostlarına anlatamamasının da bir büyük acemilik olduğunu söyledi. 
     
     Kaynaklar şartlı salıverme 
     ABD'nin Türkiye'ye dostluk çerçevesinde bir takım kaynaklar aktardığını ifade eden Çiller bunu ''Şartlı salıverme'' olarak nitelendirdi. Çiller, son yıllarda gelen 30 milyar doların hükümet tarafından ''Yok edildiğini'' de söyledi. 
     Çiller, ''Hükümetin acz içinde'' yanlış üstüne yanlış yaptığını, sürekli borçlandığını ve bu borçları almakla da övündüğünü kaydetti. 
     Herkesin bundan sonra ne olacağı sorusuna yanıt aradığını bildiren Çiller, ''Sonrasını düşünmeyen tek kişi varsa o da siyasi açıdan Sayın Ecevit'tir'' dedi. 
     Halkın yoksulluk ve pahalılık altında ezildiğini, büyük sıkıntılar içinde kıvrandığını anlatan Çiller, bu yılın geçen yıla göre halk için daha zor, daha yoksul geçeceğini söyledi. Çiller, halkın tek umudunun ''DYP ve Kırat'' olduğunu, sandığın da mutlaka gecikmeden ortaya geleceğini bildirdi. 
     






</TEXT>
</DOC>
