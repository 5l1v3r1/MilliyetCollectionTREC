<DOC>
<DOCNO> 93694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/soneko12.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault, yeni nesil otomobiliin Bursa'da üretecek... 
</HEADLINE>
<TEXT>

     Renault, yeni nesil otomobili Megane II'yi üretecek dünyadaki 3 fabrikadan birini, Bursa'daki Oyak-Renault Fabrikası olarak belirledi. 
     2.1 milyar Euro yatırımla geliştirilen x84 projesi kapsamında, 75 ülkede 5.5 milyon adet Megane II satışı öngörülüyor. Türkiye'de üretilecek 600 bin Sedan modelinin üçte ikisi ihraç edilecek. 
     Renault'un x84 projesi, çeşitli ülkelerden yaklaşık 500 gazetecinin katılımıyla Fransa'daki Douai otomobil fabrikasında tanıtıldı. 
     Renault Başkanı ve CEO'su Louis Schweitzer'in de yer aldığı toplantıda, 29 ayda geliştirilen Megane II sedan ve coupe'ın, Renault ürün arzının komple yenilenme sürecinin öncülüğünü yaptığı vurgulandı. 
     Megane II modelinin, Fransa'da Douai, İspanya'da Palencia ve Türkiye'de Bursa Oyak-Renault fabrikasında üretileceğini açıklayan Schweitzer, ''Bursa'da müthiş bir fabrikamız var. Teknoloji, kalite yönünden Avrupa'daki en iyi otomobil fabrikalarından biri. Tam kapasitede kullanmak istiyoruz'' dedi. 
     Türkiye'de 600 bin aracın üretileceğini ve üçte ikisinin ihraç edileceğini bildiren Schweitzer, Türk pazarının krizde olduğuna işaret ederek, ''Bursa fabrikasında iş güvenliği, ihracata yönelmesi sayesinde sağlanıyor'' ifadesini kullandı. 
     Megane 1'den daha fazla, 5.5 milyon araç satmayı tasarladıklarını belirten Louis Schweitzer, 75 ülkede pazara çıkacağını, karlı bir program olmasını amaçladıklarını bildirdi. 
     
     TÜRKİYE'DE SEDAN ÜRETİLECEK 

     Renault'un uluslararası operasyonlar ürün ve planlamadan sorumlu Genel Müdür Yardımcısı Georges Douin, Türk gazetecilere yaptığı açıklamada, sedan modelinin sadece Türkiye'de üretileceğini söyledi. 
     Megane II üretimi için Türkiye'de büyük yatırımlar yapıldığını ve Eylül ayında Türkiye'ye gelerek hazırlıkların hangi aşamada olduğunu göreceklerini belirten Douin, station wagon üretiminin, talebin daha fazla olduğu Avrupa'ya, özellikle İspanya'ya kaydırılacağını, İspanya'nın da sedan'ın üretimini durduracağını söyledi. 
     Megane II üretimine geçişle birlikte, Türkiye'de Megane 1 üretimine son verileceğini açıklayan Georges Douin, Türkiye'de 2003 yılında başlayacak Megane II üretimi için kesin bir tarih vermekten kaçındı. 
     Bursa fabrikasının karlı ve verimli çalışması için, tek model üzerinde durmak gerektiği görüşünü dile getiren Douin, soruları yanıtlarken de, Türk pazarının dramatik tarzda olmasına rağmen, üretiminin yüzde 90'ını ihraç eden Bursa fabrikasının çok sağlıklı şekilde faaliyetlerini sürdürdüğünü söyledi. 
     ''Türkiye'de pazarın açılacağı konusunda bir işaret yok. Pazarın yükseleceğini düşünmüyoruz. Bu yıl toplam iç pazarın 130 bin araç seviyesinde olacağını tahmin ediyorum. Durumu çok yakından analiz ediyoruz'' diyen Georges Douin, 2005 yılı için ise 500 bin araç tahminini dile getirdi. 
     Geçmişte zor krizlere maruz kalan Türkiye'nin bu krizlerden çabuk çıkma yeteneğini gördüklerini belirten Georges Douin, ''Bu durum, bize iyimser rakam verme imkanı veriyor. Türk pazarının geleceği çok çok olumlu gözüküyor. Ekonomik durum ne olursa olsun, ihtiyaç büyük'' dedi. 
     
     ''OYAK İLE SAĞLAM BİR ORTAKLIĞIMIZ VAR'' 

     Georges Douin, Japon otomobil firmalarının kriz döneminde üretim ve ihracat şirketlerinde Türk ortaklarından ayrıldıklarının hatırlatılarak, ''Siz de Türk ortağınızdan ayrılmayı düşündünüz mü '' sorusu üzerine, ''Böyle bir şeyi hiç düşünmedik. Oyak ile ortaklığımız sağlam ve uzun sürmesi gereken bir ortaklıktır'' dedi. 
     Türkiye'de üretilecek Megane II sayısının, Megane 1'in miktarlarından çok daha yüksek olacağını belirten Douin, Megane II'lerin Avrupa'da Ekim ayında, Türkiye'de Mart 2003 tarihinde satışa sunulacağını bildirdi. 
     Bir soru üzerine, Türkiye'de 2. bir ticari araç üretimi konusunu daha önce düşündüklerini ancak vazgeçtiklerini duyuran Georges Douin, yapılan hacimlerin, ikinci bir ticari araç yatırımını gerekli kılmadığını ifade etti. 
     Douin, Euro'nun değer kazanmasının, rekabet şansını azaltması yönünden kendilerini biraz endişelendirdiğini de kaydetti. 
     
     X84 PROJESİ 

     Verilen bilgiye göre, x84 projesi, ileri vadede özgün karakterli 7 farklı modeli içeriyor. İlk 6 model, Batı Avrupa'da Ekim 2002-Ekim 2003 arasında satışa sunulacak. 
     Proje kapsamında, Fransa, İspanya ve Türkiye'de büyük yatırımların öngörüldüğü büyük endüstriyel hedefler saptandı. Bursa'da bulunan Oyak-Renault Fabrikası, Megane Sedan üretimine ayrılacak. 
     2.1 milyar Euro yatırım bütçesinin 1 milyar 240 milyon Euro 
     endüstriyel yatırım, 790 milyon Euro etüd giderleri, 70 milyon Euro proje başlatma giderleri olarak planlandı. 6 bin kişinin çalıştığı Douai otomobil fabrikasında, Megane II'lerin üretiminde sac hattında 700 robot görev alacak. Megane II, Nissan ile paylaşılan C platformundan çıkacak. 75 ülkede satışa sunulacak. Anahtarsız bir otomobil olacak. Üst versiyonlarda yer alan ''eller serbest'' kartı, sadece otomobile girişi değil, çalıştırmayı da sağlıyor. Sensörlerle donatılan otomobil, kullanıcı kapıların 1.2 metre mesafesine kadar güvenli hale getirilen otomobile biniş bölgesine girer girmez, varlığını otomatik olarak algılayacak. Kapı kilitleri, sürücünün kapı kollarından birine değmesiyle açılacak. Otomobilin çalışması da kartı okuyucuya sokmadan gerçekleşecek. Seçim özgürlüğü de sunan model, döşeme renk ve kumaşları, motor tipleri ve donanımlar arasında kombinezon olanakları ile bütçe ve zevke göre sipariş edilebilecek. Megane II Coupe, Renault'un güvenlik konusunda son yeniliği olan ön koltuklarda kaymayı önleyici bir hava yastığının dünyada ilk kez sunulduğu model olma özelliği de taşıyacak. Sesli bir uyarı, sürücüye kemerini bağlamadığını hatırlatacak. Multiplexage sistemi ile elektrik ve elektronik güvenirlik hırsızlığa karşı arttırıldı. Megane II, aşınmaya karşı 12 yıllık garanti sunacak. Farklı tasarımı ile dikkat çeken Megane II, kullanım dışı kalan otomobillerin geri dönüşümünü maksimize etmeyi hedefleyen ''otomobillerin ekonomik ömrü üzerindeki çevre yönetimi'' metodunun uygulandığı ilk Renault programı da olacak. Megane II, ''angora beji'' veya ''ateş kırmızısı'' gibi ilk defa Vel Satis ve Laguna II'de kullanılan farklı renkleri sunmak suretiyle, bu sınıftaki otomobillerin klasik renklerini tazeleyecek. Ayrıca bu otomobilde, ''Osmanlı mavisi'' ve ''limon yeşili'' gibi özel renkler de önerilecek. Nissan kökenli 6 vitesli yeni bir şanzıman, 1.9 dCİ ve 2.0 16v gibi yüksek motor tipleriyle birlikte kullanılacak. Seyir kontrol sistemleri navigasyon de sunan Megane II'de, kullanım maliyetini düşürecek şekilde, her 30 bin kilometrede yağlama yapılabilecek. 
     





</TEXT>
</DOC>
