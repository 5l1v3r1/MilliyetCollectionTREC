<DOC>
<DOCNO> 86513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yazar/uras.html </URL>
<DATE> 2002/05/28/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Anadolu üreticisi yeni yapılanma arayışında 
</HEADLINE>
<TEXT>

     Anadolu üreticisi hem tarımda, hem imalatta yeniden yapılanma arayışında. Tarımda yeniden yapılanma arayışında. Çünkü IMF destekli program, fiyat destekleme uygulamasına son vermekle kalmadı, belli ürünlerin pazarını da yok etti. Fındık, tütün gibi üretim fazlalığı olan alanlar dışında kalan, iç talep bakımından önem taşıyan hububat, bakliyat, şekerpancarı, tavukçuluk, hayvan besiciliği, süt ve süt ürünleri gibi üretim dallarında yepyeni şartlar geldi. 
     Yeni şartlarda üreticiye yol gösteren yok. Üretici örgütleri yol gösterecek güçte değil. Bakanlık teşkilatları sorunlara sahip çıkmıyor. 
     Anadolu imalat sanayiinde yeniden yapılanma arayışında. Küçük sanayi kuruluşu olarak yeşeren imalat birikimleri, irileşti, KOBİ oldu. Sivrilenler büyüdü. Önce iç pazara, sonra dış pazara da dönük üretime geçti. 
     Kriz, Anadolu üreticisini farklı şekillerde ve farklı boyutlarda yakaladı. Tarımda, destekleme uygulamasının kesildiği dönemde, bir de krize yakalandı. Kredilerin aksaması üreticiyi üzdü. Talepteki daralma maliyet artışlarını fiyatlara yansıtma şansını yok etti. Bu çalkantının sonuçlarını önümüzdeki sonbahar aylarında göreceğiz. 
     Sonbahar aylarındaki tarımsal üretim rakamları, tarım kesimindekilerin bu yeniden yapılanmadan ne yönde ve ne ölçüde etkilendiklerini ortaya koyacak. 
     
Değişikliğe uyum sağlayabilmek      İmalat sanayiinde Anadolu üreticisinin, İstanbul sanayicisinden en önemli farkları 1 Krediye daha az ölçüde bağımlı olması, 2 Gerektiğinde tarımdan sanayie ek kaynak aktarabilme imkanı ve de 3 Ekonomideki değişime kısa sürede uyum sağlayabilme kıvraklığıdır. Yurtdışındaki Türklerin tasarruflarına yüksek faiz ödemesine dayalı olarak kurulan "saadet zinciri" işleticisi şirketler kriz öncesi "dökülmeye" başlamıştı. Kriz, kar ve zarar hesabı olmadan büyümeyi hedef alarak, "göz boyayan" bu şirketlerin sesini, soluğunu kesti. 
     Ama Anadolu’daki büyük sanayi kuruluşlarının tamamı böyle işletmelerden oluşmuyor. Mahalli birikimleri, tarımda oluşan kaynakları sanayie aktararak Anadolu’nun değişik şehirlerinde devleşen sanayi üretim tesisleri, sadece iç pazarda değil, dış pazarda da başarılı oldu. Oluyor. 
     Küçük sanayiden büyük sanayie geçiş yolunu açan KOBİ Küçük ve Orta Boy Sanayi İşletmeleri fırtınası, Anadolu için büyük önem taşıyor. KOBİ fırtınası, büyümeyi özendiriyor. 
     Küçük bir imalathanede işe başlayan Anadolu müteşebbisi, daha çok kendi kaynağına ve biraz da Halk Bankası kredisine dayalı olarak orta büyüklüğe erişince hemen ihracatı düşünüyor. Önce Rusya, Arap ülkeleri ve Türki devletler pazarı derken, Batı pazarına dönük üretime başlıyor. Bunlar şimdilik küçük miktarlarda sınırlı ölçüde döviz geliri sağlayan ihracat teşebbüsleri. Ama bu tür teşebbüsler, küçük işletmelerde ileri teknolojiye dayalı üretimin kapısını açıyor. Küçük ve orta boy işletmelerin ileri teknolojiye ve yeniliklere uyum kıvraklığı büyük bir avantaj teşkil ediyor. 
     
     







Necip Fazıl ve Türkeş 


Kiev’de Türk tadı 


Ecevit Polemik yok 


Diyarbakır kararlı 


Yaşamın kıyısında 


Tarih sayfaları arasında... 


Hocaların maaşı 57 


Nükleer savaş çıkar mı 


Sait Faik "rahmet" istedi... 


Komplo skandalı Başbakanlık Teftiş Kurulu’nda 


Çiller’in seçim stratejisi 


İlk 4 ayda sadece 12 bin otomobil satıldı 


Anadolu üreticisi yeni yapılanma arayışında 


Gümrükçü, başı dik dolaşana kadar 


</TEXT>
</DOC>
