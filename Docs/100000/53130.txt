<DOC>
<DOCNO> 53130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/guncel/gun01.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumar toto’ teşkilatı 
</HEADLINE>
<TEXT>

Çocukları kumara özendireceği iddiaları ve ihaleye düşen kuşkular nedeniyle iptal edilen "dijital bahis" oyunu için yeni bir ihale açılıyor 
     AYDIN HASAN Ankara 

     Spor Toto Teşkilat Müdürlüğü, futbol maçlarıyla ilgili cep telefonu üzerinden müşterek bahis oynanmasını sağlayacak "dijital bahis" oyunu için yeni bir ihaleye çıkacak. 
     
     Herkesi kucaklayacak 
     Yeni Teşkilat Müdürü Mehmet Boslu, dijital bahis oyunu ile ilgili yeni bir ihale açılacağını kaydetti. Önceki ihaleye yeterli teknik araştırma yapılmadan ve altyapı oluşturulmadan çıkıldığını belirten Boslu, şunları söyledi 
     "Yeni bir teknik ve idari şartname hazırlanıyor. 20 gün içinde teknik çalışmalar sona erer. Şartnameyi herkesi kucaklayacak şekilde hazırlayacağız. Öncelikli ilkemiz şeffaflık. Oyunu her yönüyle araştırıyoruz. Kumar, bakışa göre değişir. Dar bakarsak, Milli Piyango bile kumardır. Geniş bakarsak, bu oyun, Türk sporuna çok şey kazandıracak. Tüzük gereği zaten 18 yaşın altındakiler oynayamıyor, oynasa bile kazanınca ödeme yapılmıyor. 18 yaşın altındakiler cep telefonu alamıyor. Ancak, biz her olasılığa karşı 18 yaşın altındakilerin oynamasını engelleyecek bir sistem oluşturmak için çalışıyoruz." 
     Spor Toto Teşkilat Müdürlüğü'nün cep telefonu, internet, dijital TV ve çağrı cihazı üzerinden oynanacak bahis oyunu ihalesi, çocukları kumara özendireceği iddiaları ve ihaleye düşen kuşkular nedeniyle Devlet Bakanı Fikret Ünlü'nün müdahalesiyle iptal edilmişti. Gerekli altyapı hazırlanmadan alelacele ihaleye çıktığı gerekçesiyle Spor Toto Teşkilat Müdürü Erdenay Oflas da görevinden alınmıştı. 
     



 GÜNCEL 
















</TEXT>
</DOC>
