<DOC>
<DOCNO> 79277 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko05.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusal verimlilik hareketi Sezer öncülüğünde başlıyor... 
</HEADLINE>
<TEXT>

     Milli Prodüktivite Merkezi MPM , Cumhurbaşkanı Ahmet Necdet Sezer'in öncülüğünde, ulusal bir verimlilik hareketi başlatmaya hazırlanıyor. 
     MPM Yönetim Kurulu Başkanı Güngör Yener, Türkiye'de bugün kaynak kullanımında rahatsız edici boyutta bir yanlışlık olduğunu ifade etti. 
     Bunları önleyici verimlilik raporlarının ay sonuna kadar hazır olacağını açıklayan Yener, bunun ardından, raporları bütün kamu otoritelerine ve kamu kuruluşlarına dağıtacaklarını söyledi. 
     
     Raporda neler yer alacak 
     Hazırladıkları raporda, kayıtdışı ekonominin kayda alınmasına ve bürokrasinin basitleştirilmesine yönelik önerilerin bulunduğunu anlatan Yener, ekonomiyle ilgili şu anda 9 bakan, 35 tane genel müdür bulunduğunu, bunların koordinasyonu için de tavsiyelerin yer aldığını kaydetti. 
     Raporda, işveren kesiminin kaynak kullanımı ve insan kaynağı kullanımına ilişkin yanlışlıkları ve bunların düzeltilmesine ilişkin yolları da söylediklerini belirten Yener, ''Sadece MPM'ye danışmanlık yapsalar verimlerinin yüzde 30 artacağına inanıyoruz'' diye konuştu. 
     Yener, raporda sadece tenkit etmediklerini, verimlilik hareketinin başarıya ulaşabilmesi için, modelleri ve reçeteyi ortaya koyacaklarını belirtti. 
     Türkiye nüfusu içinde 0-33 yaş grubunun yüzde 65'lik bölümü oluşturduğunu hatırlatan Yener, ''Eğer bu kesime iyi bir eğitim verilirse, verimli bir nüfus haline getirebilirse, sadece Türkiye için değil Avrupa ve Türki cumhuriyetler için bile çok önemli potansiyel olur. Eğitimi veremezsek, iş, aş bulamazlarsa, patlamaya hazır el bombası'' diye konuştu. 
     Cumhurbaşkanı Sezer'den bu hareketin öncülüğünü talep edeceklerini ifade eden Yener, ''Modelleri, reçeteleri hazırladık'' dedi. 
     MPM'nin çok ciddi kuruluşlara norm kadro çalışmaları yaptığını hatırlatan Yener, ''Ancak bazı önemli kuruluşlar bize yaptırdıkları norm kadro çalışmalarını sümen altı ettiler'' dedi. 
     Ekonomik ve Sosyal Konsey ile KİT'lerde atıl istihdamın belirlendiği komiteye katılma isteklerini dile getiren Yener, şunları kaydetti 
     ''Bizim dediklerimiz doğruysa uygularlar. Türkiye'de potansiyel var kullanımında zorluklar var. İşçi ve memur sayısında genel nüfusa oranla fazlalık yok belli kısımlarda yığılma var, belli kesimlerde eksiklik var. Eğitim durumuna göre kaydırmalara lazım, bunun için de işe adam lazım adama iş değil. Bunların çözümleri var, sorarlarsa söyleriz. Biz iddialı bir kurumuz.'' 
     





</TEXT>
</DOC>
