<DOC>
<DOCNO> 90736 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko02.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank, Fon'a devredildi.. 
</HEADLINE>
<TEXT>

     Bankacılık Düzenleme ve Denetleme Kurumu BDDK Pamukbank T.A.Ş.'nin Tasarruf Mevduatı Sigorta Fonu'na TMSF devredildiğini açıkladı. 
     BDDK'dan yapılan açıklamada, bankacılık sektörünün yeniden yapılandırılarak sağlıklı bir yapıya kavuşturulması, sermayelerinin uluslararası kabul görmüş asgari seviyede sağlanması ve böylelikle bankaların başlıca görevlerinden biri olan reel sektöre finansman sağlama işlevini yürütebilmesi için gereken ortamın oluşturulmasının uygulamakta olan ekonomik programın temel amaçlarından biri olduğu vurgulandı. 
     Tasarruf sahiplerinin haklarını korumak ve kredi sisteminin etkin bir şekilde çalışmasını sağlamanın Kurumun asli görevlerinden biri olduğunun belirtildiği açıklamada, bu minvalde, Türk Bankacılık Sistemi'nin ciddi bir yeniden yapılandırma süreci içerisinde bulunduğu ve Kurum tarafından bankaların sağlıklı ve sağlam bir yapıya kavuşturulmasına yönelik tedbirlerin kararlılıkla uygulanmaya devam edildiği kaydedildi. Açıklamaya şöyle devam edildi 
     ''Bu kapsamda daha önce alınan tedbirler ve mali bünyelerinde çeşitli sorunlar bulunan bankalar ile bunların ortaklarına banka mali bünyelerinin iyileştirilmesi yönünde çeşitli tedbirlerin alınmasına dair verilen talimatlar yanında, 4389 sayılı Bankalar Kanunu'na 4743 sayılı Kanunla eklenen geçici 4. madde uyarınca tüm özel sermayeli ticari bankalar 3 aşamalı denetime tabi tutularak bu bankaların gerçek mali durumları ve varsa sermaye ihtiyaçları belirlenmiş ve bu konuda 13.06.2002 tarihli basın açıklamamızda gerekli bilgi verilmiştir. Bahsedilen açıklamamızda birleşme taleplerinin inceleniyor olması nedeniyle yer verilmeyen Yapı ve Kredi Bankası A.Ş. ve Pamukbank T.A.Ş. ile ilgili değerlendirmelerimiz tamamlanmış ve Pamukbank T.A.Ş.'nin Yapı ve Kredi Bankası A.Ş. tarafından devralınmasına yönelik olarak Kurumumuza sunulan plan ve fizibilite roparlarının uygulanabilir olmadığına karar verilmiştir. 
     Bu çerçevede Bankacılık Düzenleme ve Denetleme Kurulu'nun 18.06.2002 gün ve 742 sayılı kararı ile Bankalar Kanunu'nun amir hükümleri çerçevesinde alınması istenen tedbirleri almadığı, bu tedbirler alınmış olsa dahi mali bünyesinin güçlendirilmesine imkan bulunmadığı, yükümlülükleri toplamının varlıklarının toplam değerini aştığı, faaliyetine devamının mevduat sahiplerinin hakları ve mali sistemin güven ve istikrarı bakımından tehlike arz ettiği ve 31.12.2001 tarihi itibariyle 2 miyar ABD doları tutarında sermaye açığı olduğu tespit edildiğinden, Pamukbank T.A.Ş'nin yönetim ve denetimi 4389 sayılı Bankalar Kanunu'nun 14. maddesinin 3 ve 4 numaralı fıkralarına istinaden Tasarruf Mevduatı Sigorta Fonu'na devredilmiştir. 
     Tasarruf Mevduatı Sigorta Fonu, yönetim ve denetimi kendisine devredilen bankanın zararının sermayesine tekabül eden kısmını ödeyerek, bu bankanın hisse senetlerinin mülkiyetine, 4389 sayılı Kanunun 14. maddesinin 5 numaralı fıkrasının a bendinin ab alt bendine dayanarak sahip olmuştur. Buna göre 
     Pamukbank T.A.Ş. bugünden itibaren TMSF'nin sahipliği altında, her türlü bankacılık hizmetlerini sürdürmeye ve yükümlülüklerini yerine getirmeye devam edecektir. 
     Diğer taraftan, Pamukbank T.A.Ş.'deki hissedarlıkları nedeniyle Bankalar Kanunu'nun amir hükümleri çerçevesinde Banka kurucularında aranan nitelikleri kaybeden ve Yapı ve Kredi Bankası A.Ş.'de doğrudan veya dolaylı olarak yüzde 10 ve üzerinde paya sahip olan kişilerin temettü haricindeki ortaklık hakları Tasarruf Mevduatı Sigorta Fonu tarafından kullanılacaktır. 
     Yukarıda yapılan açıklamalar çerçevesinde, Pamukbank T.A.Ş. ile iş ilişkisi bulunanların, mudilerin ve diğer alacaklıların endişe etmelerini gerektirecek bir durum söz konusu değildir. Dolayısıyla, vatandaşlarımızın mevduatlarını çekmelerine, vadesinden önce bozdurmalarına ve yatırımları ile ilgili kaygı duymalarına mahal bulunmamaktadır.'' 

     
</TEXT>
</DOC>
