<DOC>
<DOCNO> 86543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun28.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız solunda lider arayışı 
</HEADLINE>
<TEXT>

     Fransa'da cumhurbaşkanlığı seçimlerinde ağır hezimete uğrayan ve iktidarı sağ partilere devreden Sosyalist Parti'de lider arayışları sürüyor. 
     Cumhurbaşkanlığına adaylığını koyan Lionel Jospin'in, seçim yenilgisinden sonra siyaseti bırakması üzerine, Sosyalist Parti liderliği için Parti Genel Sekreteri François Holland'ın adı giderek ön plana çıkmaya başladı. 
     Sosyalist Parti'nin önemli isimlerinden ve daha önceki hükümette adalet ve çalışma bakanlığı görevinde bulunan Elizabeth Guigou, sol partilerin 9 ve 16 Haziran'da yapılacak genel seçimi kazanması halinde, François Holland'ın başbakan olması gerektiğini söyledi. 
     
     HOLLAND ''BAŞBAKANLIĞA TALİBİM'' 
     Sosyalist Parti Genel Sekreteri François Holland, düzenlediği basın toplantısında, sol partilerin zaferi halinde başbakanlık görevine talip olduğunu açıkladı. 
     Holland, genel seçimlerde sol seçmenlerin seferber olmasını ve iktidarı sağ partilere bırakmamalarını istedi. 
     -ÜÇ ADAY- Sosyalist Parti'de, eski Maliye Bakanı Dominique Strauss-Khan, eski Başbakan Laurent Fabius ve AB Komisyonu'nun eski başkanı Jacques Delors'un kızı ve eski Çalışma Bakanı Dominique Voynet, sol partilerin seçimi kazanması halinde diğer başbakan adayları arasında gösteriliyor. 
     Fabuis'un, Fransa'da AIDS'li kan skandalı ile ilgili davada yargılanıp mahkum olması, Strauss-Kahn'ın avukatlığını yaptığı bir sigorta şirketiyle ilgili açılan yolsuzluk davasında yargılanması, başbakanlık adaylığı için önemli engel teşkil ediyor. 
     Voynet'in de Çalışma Bakanlığı sırasında, haftalık çalışma saatlerinin 35 saate indirilmesiyle ilgili çıkarttığı yasaya yönelik iş dünyasından gelen tepkiler de başbakan adaylığı için şansının düşmesine yol açıyor. 
     Fransa'da son yapılan anketler, genel seçimlerde sağ partilerin büyük başarı elde edeceğini gösteriyor. 
     





</TEXT>
</DOC>
