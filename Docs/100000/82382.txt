<DOC>
<DOCNO> 82382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sondun14.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Jospin görevinden istifa etti 
</HEADLINE>
<TEXT>

     Fransa'da 21 Nisan'daki cumhurbaşkanlığı seçiminin birinci turunda hezimete uğrayan Başbakan Lionel Jospin, Cumhurbaşkanı Jacques Chirac'a istifasını sundu. 
     Fransa Cumhurbaşkanlığı makamından yapılan açıklamada, Eylsee Sarayı'na gelen Jospin'in, dün yapılan ikinci tur oylamada aşırı sağcı Jean-Marie Le Pen karşısında zafer kazanarak bir kez daha cumhurbaşkanlığı görevine seçilen Jacques Chirac'a istifasını sunduğu belirtildi. 
     Cumhurbaşkanlığına gelişinde, Saray Genel Sekreteri Dominique de Villepin tarafından karşılanan Jospin'in, istifasını sunduktan sonra hemen Saray'dan ayrılarak, bürolarının bulunduğu Matignon'a döndüğü kaydedildi. 
     Yeni başbakan atanana kadar göreve devam edecek olan 64 yaşındaki sosyalist Jospin, 2 Haziran 1997'de başbakan olarak atanmasından sonra 5 yıl boyunca sağcı Chirac ile birlikte çalıştı ve 60'lı yılların başbakanı George Pompidou'nun hükümetinden bu yana görevde en uzun süre kalan başbakan olma özelliğine de kavuştu. 
     Chirac'ın kısa süre içinde bir başbakan ataması, atanan bu başbakanın ülkeyi Haziran'da yapılacak genel seçimlere kadar geçici olarak idare etmesi gerekiyor. 
     Lionel Jospin, cumhurbaşkanlığı seçiminin birinci turunda uğradığı hezimet üzerine siyasi yaşamdan çekileceğini açıklamıştı. 
     
</TEXT>
</DOC>
