<DOC>
<DOCNO> 96633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur18.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yasemin Kozanoğlu "Ot içmek içki içmekten iyi" 
</HEADLINE>
<TEXT>

     Yasemin Kozanoğlu, dansöz ''Zümre'' ve işadamı Ağa Cantürk'ün de aralarında bulunduğu 4 sanık hakkında, ''uyuşturucu kullandıkları'' gerekçesiyle açılan davaya devam edildi. 
     Beykoz Asliye Ceza Mahkemesi'ndeki duruşmaya, geçen celsede, bu duruşmaya gelmemesi halinde hakkında ''gıyabi tutuklama'' kararı çıkarılacağına dair ihtar verilen tutuksuz sanık Yasemin Kozanoğlu katıldı. Diğer tutuksuz sanıklar Tunç Kökkaya, ''Zümre'' adıyla tanınan dansöz Ayşe Sarıkavak ile Ağa Cantürk ise duruşmaya gelmedi. 
     Duruşmada ifade veren sanık Kozanoğlu, uyuşturucu kullanılan ortamlarda bulunduğunu, ancak kendisinin uyuşturucuyu sadece 5 yıl önce bir kez kullandığını söyledi. 
     Kozanoğlu, dava konusu olayı ise şöyle anlattı 
     ''Evimde, İngiltere'de tanıştığım Alex adlı arkadaşım bulunuyordu. 
     Arkadaşımda çok sevdiğim, bakkallarda satılan Brezilya sigarası vardı. 
     Bana yeşil bir ot getirdi. İçmeyeceğimi söyledim. Ama arkadaşım sigaraya sardı ve içti. Alex gittikten 2-3 saat sonra polisler geldi. 
     Evde sigaranın izmariti ve masanın üzerinde tırnak kadar yeşil ottan vardı. Polislere otu ben gösterdim. Ama asla içmedim.'' Mahkeme salonuna vaktinden önce geldiğini ve kendi duruşmasından önceki davaları da izlediğini kaydeden Kozanoğlu, ''Kendi duruşmamdan önce, hep alkolle ilgili işlenen suçlar yüzünden açılan davaları dinledim. Ot daha iyi...'' diye konuştu. 
     Bu sözler üzerine ''İçki içmeyelim, ot mu içelim o zaman '' diyen hakim, Kozanoğlu'nun uyuşturucu kullanıp kullanmadığının belirlenmesi için Adli Tıp Kurumu'ndan rapor istenmesini kararlaştırdı. 
     Duruşma, dosyadaki eksikliklerin tamamlanması amacıyla ertelendi. 
     Beykoz Cumhuriyet Savcılığı'nca hazırlanan iddianamede, sanıkların, ''uyuşturucu bulundurmak ve kullanmak'' suçundan 1 yıldan 2'şer yıla kadar hapisle cezalandırılması isteniyor. 
     





</TEXT>
</DOC>
