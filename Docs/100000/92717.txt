<DOC>
<DOCNO> 92717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur30.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaziçili öğrencilerin kazasında kaptanlar için hapis istemi... 
</HEADLINE>
<TEXT>

     İstanbul Boğazı'nda 2 kişinin hayatını kaybettiği, 2 kişinin de kaybolduğu kazaya ilişkin, kuru yük gemisi ile gezinti teknesinin kaptanları hakkında 5'er yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, 15 Haziran 2002 tarihinde saat 24.00 sıralarında meydana gelen kazada, Boğaz'dan transit geçiş yapan ve kılavuz kaptanı bulunmayan ''Modisk 3'' adlı kuru yük gemisi ile ''Yeni Beşiktaş 2'' adlı gezinti 
     teknesinin çarpıştığı belirtildi. 
     Olayda, Boğaziçi Üniversitesi öğrencilerinden Muhammet Ağaoğlu ile tekne görevlisi Serkan Karaca'nın hayatlarını kaybettikleri, Onur Birdal ile Cemal Safran'ın ise kaybolduğu vurgulanan iddianamede, teknede bulunan olayın mağdurlarının isimleri ise şöyle sıralandı 
     Cengiz Güney, Doğan Erbağa, Can Doğan, Nursel Ayan, Seda Şen, Refiye Keçeci, Güner Gönüllü, Miraç Özkır, Onur Ekli, Belemir Cerav, Ahmet Olgun, Aysel Uslu, İsmail Gökhan Uslu, Serdar Kabaca, Serkan Özen, Halime Güngör, Gökçe Çehreli, Veysel Sinan Geylani, Fatma Behiye Biçer, Serkan Delice ve Özgü Turgut. 
     İddianamede, ''Modisk 3''ün Rusya Federasyonu uyruklu kaptanı Andrey Smirnov'un ifadesinde, ''gözcü tarafından gezinti teknesinin hızla yaklaştığı yönünde uyarıldığını, bunun üzerine siren çalıp ışıkla ikaz etmeye çalıştığını'' söylediği yer alıyor. 
     Çarpmamak için motoru stop ettirdiğini ve tornistan yaptığını, buna rağmen çarpışmayı engelleyemediğini söyleyen Rus kaptanın, ''olayın ardından filikaları hemen indirdiğini ve kurtarmaya yardımcı olduğunu, olay sırasında teknede müzik çalınıp dans edildiğini, bu nedenle tekne kaptanının uyarıları fark etmemiş olabileceğini, kendisinin herhangi bir kusuru bulunmadığını''' anlattığı belirtiliyor. 
     İddianamede, gezinti teknesinin kaptanı Yılmaz Yıldız'ın ise ''Beylerbeyi'nden Kuruçeşme'ye geçmeye çalışırken 50-60 metre mesafede gemiyi gördüğünü, tornistan yapmak istediğini fakat kurtaramadığını, kuru yük gemisinin ışıklarının yanmadığını'' söylediği kaydediliyor. 
     İfadelerine başvurulan bazı öğrencilerin de geminin ışıklarının yanmadığını söyledikleri ifade edilen iddianamede, bunun üzerine denizcilik birimlerine yazı yazıldığı, gelen cevapta ise kuru yük gemisinin ışıklarının yanmaması gibi bir durumun tespit edilmediğinin belirtildiği anlatıldı. 
     İddianamede, yapılan bilirkişi incelemesinde, her iki kaptanının da 8'de 4'er oranda kusurlu bulunduklarının ve Türk Boğazları Deniz Trafik Düzeni Tüzüğü'ne aykırı hareket ettiklerinin belirlendiği vurgulandı. 
     İstanbul Boğazı'nın, dünyanın en önemli su geçiş yollarından biri olduğuna işaret edilen iddianamede, kaptanların emniyetli bir şekilde ilerleme yapmadıkları, çarpışma tehlikesini göze almadan hareket ettikleri, görme ve işitme güvenliğine dikkat etmeden seyr-ü seferde bulundukları öne sürüldü. 
     İddianamede, bu nedenlerle her iki sanığın da, ''denizde ölümle sonuçlanan kazaya neden olmak'' suçundan, 5'er yıla kadar ağır hapis cezasına çarptırılmaları istendi. 
     Olaydan sonra tutuklanan sanıkların yargılanmasına, önümüzdeki günlerde İstanbul Ağır Ceza Mahkemesi'nde başlanacak. 
     





</TEXT>
</DOC>
