<DOC>
<DOCNO> 74941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sonspo17.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Cavcav "FIFA ve UEFA talimatlarını uygularsak kulüpler kapanır" 
</HEADLINE>
<TEXT>

     Birinci Lig Kulüpler Birliği Vakfı binası, bugün yapılan bir törenle açıldı. 
     Açılış töreninde bir konuşma yapan vakıf ve Gençlerbirliği Kulübü Başkanı İlhan Cavcav, transferde FIFA ve UEFA talimatlarının Türkiye'de bire bir uygulanması durumunda Fenerbahçe, Galatasaray ve Beşiktaş dışındaki kulüplerin kapılarına kilit vurmak zorunda kalacaklarını söyledi. 
     Vakıf binasının açılış törenine, Futbol Federasyonu yönetimi adına Ata Aksu, İsmail Dilber ve Murat Aksu katılırken, kulüpler adına da Gençlerbirliği Kulübü Başkanı İlhan Cavcav, Diyarbakırspor Kulübü Başkanı Mücahit Can, Ankaragücü Kulübü Başkanı Cemal Aydın, Kocaelispor Kulübü Başkanı Sefa Sirmen, Denizlispor Kulübü Başkanı Mustafa Baysal, Yimpaş Yozgatspor Kulübü Başkanı Mehmet Kaplan, Malatyaspor Kulübü Başkanı Hikmet Tanrıverdi, Galatasaray Kulübü Yöneticisi Sinan Kalpakçıoğlu, Beşiktaş Kulübü yöneticisi İzzet Ceylan ile İstanbulspor Kulübü Genel Menajeri Adnan Sezgin bulundu. 
     Açılış töreninde bir konuşma yapan İlhan Cavcav, ilk toplantıda transfer talimatlarıyla ilgili olarak görüşeceklerini belirterek, ''FIFA ve UEFA talimatlarını uygulamak demek, 3 büyükler dışındaki kulüplerin kapanması demektir. Transfer talimatının son halini karara bağlamak için bugün bir çalışma yapacağız'' diye konuştu. 
     Cavcav, gerek federasyon, gerekse kulüplerin katkısıyla alınan bu mekanın, Türk kulüplerinin kurumsallaşmasında önemli rol oynayacağını kaydetti. Cavcav, halen yayıncı kuruluş olan Digitürk ile anlaşmalarının 2005 yılına dek geçerli olduğunu da belirterek, ''Sağladıkları katkı kulüpler açısından çok önemlidir'' dedi. 
     Futbol Federasyonu Başkanvekili Ata Aksu da yaptığı konuşmada, federasyon yönetimi olarak aldıkları kararların büyük bir bölümünü birlikle ortaklaşa hareket ederek sonuçlandırdıklarını belirterek, şunları söyledi 
     ''Biz böyle davranırken, eleştiriye de uğradık, ancak bu önemli değil. Bir de kulüplerin gelirlerinin yüzde 80'ini naklen yayınla ilgili yayınlardan elde edilmektedir. Mevcut yayıncı kuruluşla ilişkilerimiz çok iyi düzeydedir. Bundan hem federasyon, hem de kulüpler memnundur.'' 
     






</TEXT>
</DOC>
