<DOC>
<DOCNO> 62602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo07.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, galibiyet sevinci yaşıyor 
</HEADLINE>
<TEXT>

     Galatasaraylı futbolcular, erteleme maçında Kocaelispor'u farklı skorla yenip, liderliğe yükselmenin sevincini yaşıyor. 
     Sarı-kırmızılıların golcü futbolcusu Ümit Karan, internetteki "www.umitkaran.org" adresli sitesinde yaptığı açıklamada, kötü hava koşulları nedeniyle ertelenen Kocaelispor maçını 5-1 gibi açık bir skorla kazanarak, Beşiktaş'a geçici olarak bıraktıkları emaneti geri aldıklarını söyledi. 
     Ümit Karan, Kocaelispor'un devre arasında yaptığı transferlerle daha da güçlendiğini kaydederek, "Bizi zor bir maçın beklediğini biliyorduk. Ancak maçın başlamasıyla birlikte zoru kolay yapmasını bildik. Güzel oyunumuzu gollerle süsledik" diye konuştu. 
     Berkant Göktan da "www.berkantgoktan.org" adresli sitesinde yaptığı açıklamada, takım olarak çok iyi yolda olduklarını belirterek, "Bireysel olarak ben de kendimden memnun olmaya başladım. Düşündüklerimi ve yeteneklerimi yavaş yavaş sahaya yansıtmaya başladığıma inanıyorum" dedi. 
     






</TEXT>
</DOC>
