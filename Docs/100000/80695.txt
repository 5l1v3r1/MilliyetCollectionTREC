<DOC>
<DOCNO> 80695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/yazar/altan.html </URL>
<DATE> 2002/04/27/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Kışla - Cami" anlaşmazlığında Washington'un etkisi... 
</HEADLINE>
<TEXT>

     1945'te 2. Dünya Savaşı'nın bitiminden sonra, ABD liderliğindeki NATO ülkeleriyle, Sovyetler Birliği liderliğindeki Varşova Paktı üyeleri arasında biçimlenen 2 kutuplu dünyanın kendi arasında yarattığı "Soğuk Savaş" dönemi, her 2 dünyanın da siyasetçileriyle diplomatları için, tam bir keyif ve ense yapma dönemiydi. 
     Varşova Paktı üyelerinin kodamanları, kendi yarattıkları "statüko"ya karşı azıcık seslerini yükseltmeye kalkanları, hep aynı suçlamanın şahmerdanıyla korkuturlardı 
     - Emperyalistlere uşaklık etme 
     NATO üyelerinin kodamanları ise, ABD ile Avrupa arasında biraz daha değişik tonda plaklar çalarlardı. 
     Tüm üyeler Komünizm'e karşıydılar ama, Batı demokrasilerinde güçlü Komünist Parti'leriyle Sosyalist Parti'leri vardı. O nedenle de NATO'nun Avrupa kanadı, kendi demokrasilerini oluşturan "sınıflar ayrımına" dayalı partileri, "Komünist uşaklığı" ile pek suçlayamazlardı. 
     ABD ile Türkiye ise, dolu dizgin suçlardı. 
     
     NATO'nun temel kuruluş nedeni ise ABD'nin, "atom başlıklı ve uzun menzilli füzeler" üretmekte, Sovyetler'in gerisinde kalmış olmasıydı. Pentagon çok daha yakın mesafeden kullanabiliyordu orta menzilli füzelerini. 
     O nedenle de, Avrupa ülkelerinin milliyetçi kimliğini örselemeden, NATO örgütünü kurmuş ve orta menzilli füzelerini Avrupa ülkelerinin topraklarına taşımıştı. 
     Böylece NATO'nun Avrupa kanadında Sovyetler'le Varşova Paktı üyeleri 800 askeri havaalanıyla sarılmış, abluka altına alınmıştı. 
     Türkiye'de de NATO'nun 60'a yakın askeri üssü, bunun dışında da, Washington'la ikili anlaşmalar sonucu kabul edilmiş, özel Amerikan üsleri vardı. 
     Ve ne parlamentonun haberi vardı bunlardan, ne medyanın, ne de - doğal olarak - kamuoyunun... 
     
     Bendeniz de bunları, Paris'te NATO Başkomutanı olan Org. Norstad'dan öğrenmiş ve yazmıştım. O zamanlar 27 yaşındaydım ve böyle şeyler yazdığım için ilk kez ellerime kelepçe vurularak, askeri mahkemeye verilmiştim. DP Balıkesir milletvekili Sıtkı Yırcalı da, Meclis kürsüsünden aynı konulara değinen bir açıklama yapınca, düştü bizim mahkeme. 
     
     Soğuk Savaş yıllarında Pentagon, Sovyetler'in güneyindeki - Türkiye de dahil - İslam ülkelerinde, herhangi bir Sovyet istilasında gerilla eylemlerine girişebilecek, "Allahsız Komünizm'e karşı" radikal İslam örgütlenmelerine yeşil ışık yakıyordu... 
     Bizde de bir ölçüde "Kışla - Cami" yakınlaşması oldu. Ve - Avrupa demokrasilerinde olduğu gibi, Sosyalistlerle Komünistler değil ama - Cami'ci siyaset Meclis'e girip, iktidara kadar tırmandı. 
     
     Ne zaman ki 1988'de, Gorbaçov, ABD'nin hiç beklemediği bir biçimde Sovyetler'in dağılmasına neden oldu Washington'un, bir Kızılordu istilasına karşı el altından yeşil ışık yaktığı ırkçı örgütlenmelerle, radikal mistik örgütlenmeler kendi iç ülkelerinin hırslı siyaset kadrolarını oluşturma ötesinde, değişik rota sapmalarına da uğradı ve hatta bazıları "kafirlere" karşı, terör eylemlerine gönül vermeye başladı. 
     
     Sovyetler'in dağılması ise, dünyaya enjekte edildiği gibi "Komünizm"in bir iflas belgesi değildi. 
     Çünkü "Komünizm" siyasal bir rejim değil, sürekli bir değişim halindeki Kozmos'un bizzat kendi düzeniydi yeryüzündeki insan varlığıyla da, onun siyasal uygulamalarıyla da, bağımlı ve ilişkili değildi. 
     Ne var ki, insanoğlunun Kozmos düzeni dışında, kendine özgü düzenler kurma olanağı da yoktu. İnsanoğlu Kozmos'taki enerji kaynaklarını - örneğin buharı, elektriği, elektroniği - keşfedip, kendi iradesi altına aldıkça, yönetim biçimleri de değişiyor "derebeylikler", "krallıklara" "krallıklar", "imparatorluklara" "imparatorluklar", "ulus - devlet" modellerine "ulus - devlet" modelleri de, golabelleşme süreci içinde, önce "Avrupa vatandaşlığı"na dönüşüyordu. 21. yüzyılın sonuna doğru "dünya vatandaşlığı" başlayacaktı. 
     
     Aslında Kozmos düzeninin bir yansıması olan Komünizm, asıl şimdi başlıyordu Arz yuvarlığı üstündeki "insan aleminde"... 
     Leninizm ve onu örnek almaya çalışanlar, aslında hiçbir şey anlamamışlardı "Monizm"in ne olduğundan... 
     Enseyi karartmayın, kötüye gitmez insanlık... 
     
     







Tayyip olayı 


"Kışla - Cami" anlaşmazlığında Washington'un etkisi... 


Yanlış dersler 


Karanlık basınca... 


Yaşam kalitesini ararken 


Kışlayla demokrasi, camiyle irtica... 


Erdoğan ve "jet lag" 


Bunları biliyor muydunuz 


Yüksek Öğretim Şurası acilen toplanmalıdır 


Ufak adımlar politikası 


Aşk romanları olmasa aşk bilinemezdi ’ 


Kamuyu aydınlatma’ 


Meğer okuyan varmış... 


Bayar'la Sakarya'da ilk cuma 


İlacı bırak, dansöze bak 


Madem Ki Öyle, Al Sana Böyle 


Dövizde dar alanda paslaşmalar’ 


</TEXT>
</DOC>
