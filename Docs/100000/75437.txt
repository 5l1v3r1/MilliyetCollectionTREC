<DOC>
<DOCNO> 75437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/spor/spo03.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ASLAN’IN DÖRT ASI 
</HEADLINE>
<TEXT>

Galatasaray’da futbol takımı artık sadece Ali Dürüst, Burak Elmas, Özer Saracoğlu ve Abdürrahim Albayrak’tan sorulacak. Başkan Canaydın, tüm sorumluluğu bu dörtlüye yükledi 
     HALİL ÖZER 

     Takıma brifing 
     GALATASARAY’DA yeni Futbol Şubesi’nin patronları Başkan Özhan Canaydın tarafından futbolculara açıklandı. Önceki gün yapılan toplantının basına kapalı bölümünde Canaydın, Teknik Direktör Lucescu ve oyunculara Futbol Şubesi’nin yeni yapısı hakkında bilgi verdi. Özhan Canaydın, bundan böyle takımın sorumluluğunu Burak Elmas ile Özer Saraçoğlu’nun yükleneceğini bildirdi, Abdürrahim Albayrak’ın ise bir ağabey olarak futbolcuların yanında olacağını söyledi. 
     
     Son söz başkanda 
     YENİ dönemde artık futbolcuların tüm sıkıntıları ile Burak Elmas ve Özer Saraçoğlu ilgilenecek. Abdürrahim Albayrak ise mali konulara karışmayacak ve sadece futbolculara destek vererek yönetimin işini kolaylaştıracak. Bu üçlünün üstünde ise İkinci Başkan Ali Dürüst yer alacak. Galatasaray’da transfer görüşmelerini de yine iki genç yönetici yapacak. Gerekirse Ali Dürüst de yardım edecek. Başkan Özhan Canaydın ise en üst düzeyde karar organı olacak. 
     
Canaydın’dan terapiSarı-Kırmızılı kulübün başkanı, oyuncularına güven aşıladı, "Giden oyuncular yüzünden herkes sizi yarım takım görüyor. Ancak asıl aslanlar sizlersiniz, ayrılanlar değil" dedi 
     ERHAN TELLİ 

     BAŞKAN Özhan Canaydın, Diyarbakır maçı öncesi oyuncularına moral verdi, övgüler yağdırdı. Takım ile önceki gün ilk kez bir araya gelen Canaydın, futbolculara güven aşılayarak, sözü takımdan ayrılan futbolculara getirdi ve "Giden oyuncular yüzünden herkes sizi yarım takım olarak görüyor. Benim için öyle değil. Asıl aslanlar sizlersiniz, ayrılanlar değil" diye konuştu. 
     SARI - Kırmızılı futbolcular toplantı sonrası yeni yönetime tam not verdiler. Başkan Özhan Canaydın’ın sert ve sağlam yapılı bir başkan olduğu görüşünde birleşen futbolcular "Ekibi de çok kaliteli. Sanıyoruz artık Galatasaray’da yeni bir dönem başlıyor" ifadesini kullandılar. Bu arada alacakların ödeneceği haberi de futbolcular arasında büyük sevinç yarattı. 
     
Çiçekli karşılama      Galatasaray dün sabah yaptığı antrenmandan sonra özel uçakla Diyarbakır’a gitti. Sarı - Kırmızılı kafileyi havaalanında Diyarbakırspor Başkanı Mücahit Can çiçeklerle karşıladı. Yönetim bu zorlu deplasmana tam kadro giderken, sakat olan Ergün, Serkan ve Perez İstanbul’da kaldı. Fotoğraf Vedat Danacı 
     
İlk hedef Mondragon      GALATASARAY Yönetimi, ligde sıkıntılı ve zorlu haftaların atlatılmasından sonra öncelikle kaleci Mondragon’un işini çözmeye karar verdi. Acil olarak nitelendirilen Kolombiyalı kalecinin transferi mutlaka bitirilecek. Yöneticiler hem Mondragon, hem de Metz Kulübü ile pazarlığa hazırlanırken, "Kalecimizi elimizden kaçırmak istemiyoruz. Mondragon, Taffarel’den sonra gelen en büyük kaleci" diye konuştular. 
     
180 gündür kazanamıyor      SÜPER Lig’de bugün Diyarbakırspor’a konuk olacak lider Galatasaray 180 gündür deplasmanda kazanamıyor. Sarı - Kırmızılı takım en son galibiyetini 30 Eylül’de Gençlerbirliği karşısında almıştı. Cim - Bom daha sonra oynadığı sekiz deplasman maçından da üç puan çıkaramadı. Bu arada Galatasaray, Dünya Klasmanı’nda 13. sıradan 17.’liğe geriledi. 
     

</TEXT>
</DOC>
