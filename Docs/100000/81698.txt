<DOC>
<DOCNO> 81698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sonspo09.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ümit spor basınını eleştirdi... 
</HEADLINE>
<TEXT>

     Beşiktaşlı futbolcu Ümit Bozkurt, ''Benim başarısız olduğum söylenen maçlarda takımın genel durumuna bakmak lazım. Eğer günah keçisi aranıyorsa bir şey demem, ama birtakım çevrelerin kişisel hesaplaşmalarında malzeme olmak, işte bu çok can sıkıcı ve onur kırıcı olanı'' dedi. 
     Ümit Bozkurt, internette kendisine ait ''www.umitbozkurt.com'' adlı web sitesinde, siteyi hazırlayan editörünün sorularını yanıtladı. 
     Futbol sektörünün kendisine acımasız bir orman içini hatırlattığını anlatan Ümit, ''Her tarafı canavarlarla dolu bir orman sanki futbol düzlemi ve futbolcular savunmasız yerli çocukları gibi bırakılıyor ortalık yere. Eğer yöneticilerle çok sıkı fıkı ilişkiniz yoksa sahibiniz yok demektir. Eline kılıcı alan başlıyor kesip biçmeye. Gözleri görmüyor'' diye konuştu. 
     
     ''ELİMDEN GELENİ YAPTIM'' 
     Sezonu 3. tamamladıkları için takım olarak başarılı bir sezon geçirmediklerini anlatan Ümit, kişisel performansıyla ilgili olarak da şunları kaydetti 
     ''Kolektif başarısızlık içinde, bireysel değerlendirme ne kadar doğru olur bilmiyorum. Ama şunu büyük bir vicdan rahatlığıyla söyleyebilirim, ben Ümit Bozkurt olarak, sakatlık ve hastalık dinlemeden profesyonel bir anlayış içinde elimden geleni yaptım. 
     Şanssız sakatlıklar, ilk 11'de şans bulamamamla ne kadar karşılığını aldığımı tartışabiliriz ama, yenildiğimiz bir maç sonrası, inanılmaz ağrılar içinde kıvrandığım halde, salt yenilgi sonrasında kaçtı 
     dedirtmemek için, ertesi sabah antrenmana ilk gidenlerden biri ben oldum. Sorumluluktan asla kaçmadım.'' 
     
     YIKICI ELEŞTİRİLERE TEPKİ 
     Ümit Bozkurt, spor medyasında yapılan yıkıcı eleştirilerle ilgili olarak da, ''Türkiye'de maalesef her alanda olduğu gibi futbol alanında da eleştiri kavramı bir demokles kılıcı gibi kullanılıyor. 
     İnsanlar kişisel hınçlarına, kinlerine, hesaplaşmalarına araç olarak eleştiri maskesini takarak çıkıyorlar taraftarların karşısına'' dedi. 
     Yıkıcı eleştirilerden ister istemez etkilendiklerini anlatan Ümit, ''Hadi biz profesyonel mantalite açısından etkilenmiyoruz, çıkıp topumuzu oynuyoruz, diyelim. Ama taraftarlar daha çok etkilenmeye müsait. Başarısız bir maç sonucu, futbolcu sıkıştırılıyor, taciz ediliyor, küfürler ediliyor, hatta dayak atılmaya çalışılıyor. 
     Fenerbahçe'nin gelmiş geçmiş en iyi kalecisi Rüştü'nün başına gelenleri hatırlayınız lütfen. Ya da bizim Erman'ın. 
     Bazıları tribünleri arkasına almaktan hoşlanıyor, bazıları oyunculara kişisel kin besliyorlar. Sergen Yalçın olayını unutmamak lazım. Hagi bile bu ülkeye geldiğinde, birçok futbol yazarı kurşuna dizmeye kalkmıştı usta oyuncuyu. Ben daha önce yaptığım bir röportajda Beşiktaş'a gelmeden önce futbol eleştirmenlerini gözümde çok büyüttüğüm gerçeğini söylemiştim ve büyük takımda oynadığım her gün biraz daha iyi anlıyorum bu gerçeği.'' 
     
     HER TARAFI CANAVARLARLA DOLU BİR ORMAN 
     Bu sezonki performansı hakkında açıklamalarda bulunan Ümit Bozkurt, ''Benim başarısız olduğum söylenen maçlarda takımın genel durumuna bakmak lazım. Eğer günah keçisi aranıyorsa bir şey demem, ama birtakım çevrelerin kişisel hesaplaşmalarında malzeme olmak, işte bu çok can sıkıcı ve onur kırıcı olanı'' dedi. 
     Futbol sektörünün kendisine acımasız bir orman içini hatırlattığıın anlatan Ümit, şunları kaydetti 
     ''Her tarafı canavarlarla dolu bir orman sanki futbol düzlemi ve futbolcular savunmasız yerli çocukları gibi bırakılıyor ortalık yere. 
     Eğer yöneticilerle çok sıkı fıkı ilişkiniz yoksa, sahibiniz yok demektir. Eline kılıcı alan başlıyor kesip biçmeye. Gözleri görmüyor.'' 
     
     ''TÜRK FUTBOLCUSU ÇİVİ OLMAKTAN BİRAZ ZOR KURTULACAK'' 
     Futbolcu olarak, ekmeklerini bu işten kazandıklarını anlatan Ümit Bozkurt, ''Bizi eleştirenlerin, üzerimizden kendi kişisel çıkar hesaplar peşinden koşanların buna dikkat etmesi lazım'' dedi. 
     Türkiye'de hakemlerin, futbolcuların eleştirilip, yargılandığı kadar futbol otoritelerinin ya da medyasının da aynı şeyi uygulamasını istediğini anlatan Ümit, şöyle konuştu 
     ''Elbette, onlar kadar insafsız olmadan, yani medyada idam sehpası kurup, kimse asılmamalı. Bir akrabasına forma istedi ve olumlu cevap alamadı diye, transfer sezonunda gönderilecek kişilerin başında diye yazı yazan futbol eleştirmenlerinin gerçek yüzü o zaman ortaya çıkar diye düşünüyorum. Bayıldığım bir laf var. Elinde sadece çekiç olan, herkesi ve herşeyi çivi olarak görür. Türk futbolcusu çivi olmaktan biraz zor kurtulacak, futbol otoriteleri, çekiçten başka malzeme keşfedene kadar '' 
     





</TEXT>
</DOC>
