<DOC>
<DOCNO> 93190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur22.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve sona erdi... Ecevit ''Erken seçim yok'' 
</HEADLINE>
<TEXT>

     Başbakan Bülent Ecevit, hükümet ortaklarının ''Kesinlikle erken seçim istemediğini ve Anayasa'da belirlenen tarihe kadar bu hükümetin görev başında olması gerektiğinde mutabık'' olduğunu belirterek, ''Bunu bir kez daha vurguladık'' dedi. 
     Ecevit, koalisyonu oluşturan partilerin genel başkanları ile Devlet Bakanı ve Başbakanı Yardımcısı Hüsamettin Özkan'ın katıldığı toplantıdan sonra gazetecilere açıklamalarda bulundu. 
     Başbakanlık Konutu'nda çok verimli bir çalışma yaptıklarını ifade eden Başbakan Ecevit, şunları kaydetti 
     ''Türkiye'nin önde gelen başlıca sorunları üzerinde ayrıntılı ve çok yararlı bir görüşme yaptık. 
     Bu arada, 57. hükümetin kesinlikle erken seçim istemediğini ve Anayasa'da belirlenen tarihe kadar bu hükümetin görev başında olması gerektiğinde mutabıktık zaten, bunu bir kez daha vurguladık. 
     Bu hükümet çok verimli ve güzel çalışmalar yaptı. Türkiye'nin şimdiye kadar ihmal edilen sorunlarını karşılayacak, o sorunlara çözümler getirecek sayısız yasama çalışmasında bulundu. Önümüzdeki yaklaşık 2 yıllık dönemde de birçok çalışmayı bu hükümet sonuçlandıracaktır. Onun için görevinin başında kalmaktadır.'' Zirvede ekonomik sorunlarla ilgili de görüştüklerini söyleyen Ecevit, ekonomi üst düzey yetkilileriyle bir araya geleceklerini bildirdi. Toplantıda son günlerde yaşanan ekonomik dalgalanmaların belirsizlik ve spekülasyonlardan kaynaklandığı sonucuna varıldı. 
     
     Yazılı açıklama... 

     Koalisyonu oluşturan partilerin genel başkanlarının seçimlerin Anayasa tarafından belirlenmiş olan normal zamanında yapılması konusunda görüş birliği ve kararlılık içinde olduğu belirtilerek, ''Herkes hesabını buna göre yapmalıdır'' denildi. 
     Başbakanlık Konutu'nda, gerçekleştirilen toplantının ardından, ''Hükümeti oluşturan parti liderlerinin ortak açıklaması'' başlıklı bir metin dağıtıldı. 
     Açıklamada, koalisyonu oluşturan partilerin genel başkanlarının seçimlerin Anayasa tarafından belirlenmiş olan normal zamanında yapılması konusunda, görüş birliği ve kararlılık içinde olduğu ifade edilerek, ''Herkes hesabını buna göre yapmalıdır'' ifadesine yer verildi. 
     Hükümetin, ülkenin esenliği ve ekonominin iyileşmesi için gerektiğinde en zor kararları aldığı, gerekli yasaları çıkardığı ve ülke sorunlarının çözümü için hiç bir özveriden kaçınmadığı kaydedilen açıklamada, şöyle devam edildi 
     ''Ülkemizin geleceği, hükümetimiz için her türlü siyasi hesabın üstündedir. Çalışmalarımız, bundan sonra da seçimlere kadar aynı anlayışla sürdürülecektir. 
     Son haftalarda piyasalarda görülen dalgalanmalar, ekonomik nedenlere değil, bazı siyasi ve ekonomik çıkar hesaplarının ve spekülasyonların etkisiyle oluşan belirsizlik ve beklentilere dayanmaktadır. Büyük çabalarla ve halkımızın özverisiyle sağlanan iyileşmelerin yerini olumsuzluklara bırakmaması için tüm kuruluşların ve vatandaşlarımızın duyarlı olması gerekir. 
     Hükümetimiz, bugüne kadar olduğu gibi bundan sonra da ekonomik programı kararlılıkla ve ödünsüz bir biçimde uygulayacaktır.'' Açıklamada, önümüzdeki haftadan itibaren Bakanlar Kurulu'nun yaz boyunca her hafta Çarşamba günleri toplanacağı, ayrıca bir süredir ertelenen Yüksek Planlama Kurulu toplantısının da en kısa sürede yapılacağı bildirildi. 
     AB'ye üyeliğin ulusal hedef olduğu vurgulanan açıklamada, ''Hükümetimiz AB'ye uyum sürecindeki kısa vadeli taahhütlerin büyük bölümünü yerine getirmiştir, geri kalan düzenlenmelerin de tamamlanması için gerekli hazırlıklar hızla yürütülecektir. Bu çalışmaların tamamlanmasının ardından TBMM olağanüstü toplantıya çağırılacaktır'' denildi. 
     Açıklamada, koalisyonu oluşturan partilerin, AB konusunda yürütülecek çalışmaların 57. Hükümet'in geleceğini olumsuz etkilemesine kesinlikle izin vermeyecekleri vurgulandı. 
     Milli futbol takımının dünya üçüncüsü olması dolayısıyla elde edilen başarıda katkısı bulunanlara 2933 sayılı yasa uyarınca Devlet Üstün Hizmet Madalyası verilmesi için Devlet Bakanı Fikret Ünlü tarafından yapılan önerinin benimsendiği belirtilen açıklamada, bu konudaki Bakanlar Kurulu kararının imzaya açıldığı bildirildi. 
     

     
</TEXT>
</DOC>
