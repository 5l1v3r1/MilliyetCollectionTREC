<DOC>
<DOCNO> 79829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo22.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Davam daha haftalarca uzayacak gibi görünüyor" 
</HEADLINE>
<TEXT>

     Beşiktaş Teknik Direktörü Christoph Daum, hakkında sürdürülen uyuşturucu davasının daha haftalarca sürebileceğini söyledi. 
     Daum, bugün Koblenz Eyalet Mahkemesi'nde sürdürülen dava arasında yaptığı açıklamada, ''Benimle birlikte yargılanan şahısların cezaları belli olduktan sonra, benim davamın da kısa süre içinde bitmesini bekliyordum, ancak daha haftalarca uzayacak gibi görünüyor'' dedi. 
     ''Artık benim için önemli olan sadece onurum'' diyen Daum, gerektiği takdirde Federal Yargıtay'a kadar gideceğini belirtti. Daum, bugüne kadar arada bir kokain kullandığını, ancak hiç bir zaman satın almadığını, bunun da suç olmadığını söyledi. 
     Öte yandan Koblenz Eyalet Mahkemesi, Daum'un avukatlarının talebi üzerine Bonn'da görev yapan adli tıp doktorları Burkhard Madea ile Frank Musshoff'un, Daum'un saç örneğinden elde edilen yüksek kokain değerleri ile ilgili olarak görüşlerinin alınmasını kararlaştırdı. 
     Avukat Ralph Mayer, karardan duyduğu memnuniyeti dile getirerek, sözkonusu doktorların, kokain testini yapan Herbert Kaeferstein'ın elde ettiği sonuçları en iyi şekilde değerlendirebilecek uzmanlar olduklarını belirtti. 
     Savcı Jörg Angerer ise, Madea ve Musshoff'un ifade vermesine itiraz ederek, bu doktorların Daum'un yakın çevresinden geldiklerini ve uzman olarak değil, ancak tanık olarak dinlenebileceklerini kaydetti. 
     Daum, 63 kez 3'er ya da 5'er gram kokain satın almak ve 100 gram kokain almak için talimat vermekle suçlanıyor. 
     





</TEXT>
</DOC>
