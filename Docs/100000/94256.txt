<DOC>
<DOCNO> 94256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sondun02.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Michael Jackson'dan müzik endüstrisine ırkçılık suçlaması... 
</HEADLINE>
<TEXT>

     Ünlü şarkıcı Michael Jackson, müzik endüstrisini, kendisi de dahil olmak üzere siyahi sanatçılara karşı ayrımcılık uygulamakla suçladı. 
     Jackson, sivil haklar savunucusu rahip Al Sharpton'ın Harlem'deki karargahında 350 kişiye hitaben yaptığı konuşmada, ''Kayıt şirketleri, sanatçılara, özellikle de siyahi sanatçılara karşı gerçekten komplo kuruyor'' dedi. 
     Siyahi müzisyenlerin, kar düşkünü kayıt şirketleri tarafından incitildiğini ve dolandırıldığını belirten 43 yaşındaki Jackson, Sony Müzik'in başkanı Tommy Mottola'yı da ''alçak, ırkçı ve şeytani'' olarak niteledi. 
     Jackson, aralarında James Brown, Mariah Carey ve Sammy Davis'in de yer aldığı çok sayıda sanatçıyı, ''müzik endüstrisinin kurbanları'' olarak gösterdi. 
     Bu arada, Sony şirketinin bir sözcüsü, Jackson'ın bu açıklamalarını ''gülünç, haince ve yaralayıcı'' olarak değerlendirdi. 
     Sözcü, ''Jackson'ın, kendisinin ve diğer birçok yıldızın kariyerine destek olan bir şirkete haksız ve çirkin bir saldırı başlatmasının tuhaf göründüğünü'' belirtti. 
     





</TEXT>
</DOC>
