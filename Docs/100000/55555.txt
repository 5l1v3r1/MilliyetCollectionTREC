<DOC>
<DOCNO> 55555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/dunya/adun.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Haydi hayırlısı... 
</HEADLINE>
<TEXT>

KKTC Cumhurbaşkanı Rauf Denktaş ve Rum Yönetimi Lideri Glafkos Klerides Kıbrıs'ta yüz yüze görüşüp, ocak ortasında yine adada masaya oturma kararı aldılar 
     ÖZGÜR EKŞİ Lefkoşa 

     KKTC Cumhurbaşkanı Rauf Denktaş ile Güney Kıbrıs Rum Yönetimi GKRY Lideri Glafkos Klerides dört yıl aradan sonra dün ilk kez yüz yüze görüştüler. İki liderin Kıbrıs'ta BM kontrolü altındaki yeşil hatta yaptıkları görüşmede 15 Ocak'ta yeniden bir araya gelme yönünde karar alındı. 
     Denktaş, Klerides'i görüşmeye kendisinin çağırdığını söyleyerek 1.5 sayfalık önerisini masaya koydu. Klerides'e verdiği metni "Niyetimizin hangi gerçeklere dayandığını gösteriyor" diye özetleyen Denktaş, Klerides'ten "Sen pozisyonunu belirlersen, ben pozizyonumu belirlersem olduğumuz yerde kalırız. Pozisyon koymayalım, karşılıklı görüşme yoluyla belirli bir çerçeve için görüşelim" yanıtını aldı. 
     
     Güven ve saygı 
     Denktaş'ın Klerides'e verdiği metnin 12 Eylül 2000'de görüşmelerin durmasına neden olan metne benzemediği açıklandı. Metinde, Kıbrıs'ın bütün sorunlarının tartışılması ve karşılıklı güven ve saygı sağlayacak ortamın yaratılması için adım atılması önerilerinin yer aldığı kaydedildi. 
     
     Sadece not tuttu 
     BM Kıbrıs Özel Temsilcisi Alvaro De Soto ise daha önceden kararlaştırıldığı gibi sadece not tuttu. 
     İki lider arasında anlaşma yönünde ilk adımın atılmasını Denktaş'ın "Kıbrıs'ta çözüm var. Burası hepimizin sorunsuz yaşayacağı kadar büyük, fakat sorunlarla yaşamayacağı kadar küçük bir yerdir" cümlesi sağladı. Denktaş'la Klerides sonraki toplantıların Kıbrıs'ta yapılmasına karar verdiler. 
     
Sonuç metninde eşit muamele      Klerides - Denktaş görüşmesinin sonuç metninde Klerides'in Kıbrıs Rum Lideri, Denktaş'ın da Kıbrıs Türk Lideri olarak adlandırılması dikkat çekti. 
     Tarihi zirveden sonra yapılan açıklama şu kararları içeriyor 
     1- İki lider BM nezdinde yüz yüze görüşecek. 
     2- Görüşmeler, 2002 Ocak ortasında başlayacak. 
     3- Görüşmeler için hiçbir ön koşul yok. 
     4- Bütün sorunlar masaya taşınacak. 
     5- Görüşmeler iyi niyetli kapsamlı bir anlaşma sağlanıncıya kadar devam edecek. 
     6- Bütün konularda anlaşma sağlanıncaya kadar, anlaşma sağlanmış olamayacak. 
     
     NOTLAR... 

</TEXT>
</DOC>
