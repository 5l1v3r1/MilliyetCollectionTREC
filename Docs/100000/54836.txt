<DOC>
<DOCNO> 54836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/spor/spo01.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum’dan istifa sinyali 
</HEADLINE>
<TEXT>

Beşiktaş Teknik Direktörü, dün yaptığı açıklama ile yönetimi hedef aldı. Alman hocanın Fenerbahçe maçının kaybedilmesi halinde, görevinden ayrılmaya hazırlandığı ileri sürüldü 
     BİLAL MEŞE 

     BEŞİKTAŞ’TA Fenerbahçe derbisi öncesinde Teknik Direktör Christoph Daum’un yaptığı çarpıcı açıklamalar, bomba etkisi yarattı. Fulya’da dün sabah bir basın toplantısı düzenleyen Alman hoca, gelecekle ilgili kaygılarını dile getirdi ve görevden ayrılacağının sinyalini verdi. Nihat’ın İspanyol Real Sociedad’a transferine sürekli karşı çıkan ve takımın ligdeki yerinden memnun olmayan Daum’un, kesin kararını Fenerbahçe maçından sonra vereceği ileri sürüldü. 
     SİYAH - Beyazlılar’ın derbiyi kaybetmesi halinde takımın başından ayrılacağı ve ülkesine döneceği iddia edilen Alman hoca, sezon başında alınan yabancıların kendi tercihi olmadığını söyledi. Daum, "Zor bir dönem geçiriyorum. Yönetim, benimle kendini koruma altına alıyor. Başkanımız ilk zamanki desteğine de sahip değil. Yabancı transferini ben yapmadım. Mijatovic’i istedim, Stavrum’u tercih etmiş oldum. Çoktan gitmem gerekirdi" ifadelerini kullandı. 
     TÜRKİYE’Yİ ikinci vatanı olarak gördüğünü belirten Alman hoca, "Beni basın yoluyla yıldırmak istiyorlarsa bu yanlış. Kulüpler yeni sezon planlarını yapıyor. Bizde ise bir şey yok. Serdar Bilgili, Beşiktaş’ı iyi yerlere getirecek biri" dedi. Sakarya maçında görev verdiği oyuncuları da eleştiren Alman teknik adam, "Bu şekilde onsekize bile giremezler. Derbide bir puan için savaşacağız. Üç puan için akılcı oynamaya ve şansa ihtiyacımız var" diye konuştu. 
     
     Myhre kalede 
     ANTALYASPOR maçında sakatlanan Beşiktaş’ın yeni file bekçisi Myhre’nin Fenerbahçe derbisinde ilk onbirde forma giyeceği belirtildi. Sol kasığındaki ödemin tamamen geçtiğini belirten kulüp doktoru Ayhan Obtur, "Oynamasında sakınca yok" dedi. Sakaryaspor maçında sol dizine darbe alan Nihat’ın durumu iki gün içinde netlik kazanacak. Sol aşil tandonunda ağrı olan Stavrum’un ise forma giyemeyeceği belirtildi. 
     
     Herkesin yeri dolar’ 
     SON haftaların formda futbolcusu Tümer, Nihat’ın Real Sociedad’a gitmesine ilginç bir yorum getirdi. Tümer, "Bu transferde önemli olan menfaatler. Yoksa herkesin yeri dolar. Ama yanlış anlaşılmasın Nihat iyi bir oyuncu" diye konuştu. Genç oyuncu, artık her maçın kendileri için final olduğunu, derbiyi de böyle gördüklerini sözlerine ekledi. 
     
     Derbiye 10 milyar 
     YÖNETİM, Fenerbahçe maçı öncesi kesenin ağzını açtı. Siyah - Beyazlı futbolculara derbiyi kazanmaları halinde 10’ar milyara prim dağıtılacak. Yönetimin 1.5 yıldır ilk kez bir derbiye prim vermesi kulüp çevrelerinde şaşkınlık yaratırken, futbolcular, "Fenerbahçe’yi yenersek primle tanışacağız" ifadesini kullandılar. 
     
     Üyelere davet 
     BEŞİKTAŞ’TA Mart ayında yapılacak olağan kongreye hazırlanan Büyük Beşiktaş Platformu üyeleri çalışmalarını aralıksız sürdürüyor. "Yıkmadan üretecek, yılmadan çalışacak" parolasıyla yola çıkan Büyük Beşiktaş Platformu, kongre üyelerine davet mektubu gönderdi, hedeflerle ilgili olarak detaylı bilgi verdi. Büyük Beşiktaş Platformu’nun başkan adayının eski yöneticilerden Affan Keçeci’nin olacağı öğrenildi. 
     



 SPOR 





















</TEXT>
</DOC>
