<DOC>
<DOCNO> 91744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun26.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşerref uyardı "Keşmir Filistin'e dönebilir" 
</HEADLINE>
<TEXT>

     Pakistan Devlet Başkanı Pervez Müşerref, Keşmir sorununun bir çözüme kavuşmaması halinde bu bölgenin ''Filistin'e dönebileceği'' uyarısında bulundu. 
     Müşerref, The Independent gazetesine verdiği demeçte, bölgede kesin bir siyasi çözüme ulaşılmadıkça bu tehlikenin devam ettiğini belirterek, ''Bölgedeki tehlikeyi iyi anlamamız gerektiğini, anlaşmazlıkları çözmedikçe bu tehlikeden kurtulamayacağımızı ve bu bölgenin Filistin'e dönebileceğini ABD'ye devamlı söyledim'' dedi. 
     Keşmir'deki sorunun ''barışçı yöntemle çözümlenmesi gerektiğini'' yineleyen Müşerref, ''Ancak diğer taraf bu sorunun barışçı yönlerden çözümüne yanaşmazsa kendimizi yeniden bir çıkmazın içinde buluruz'' dedi. 
     Müşerref ayrıca, Hindistan'ın gerilimi azaltma amacıyla aldığı önlemleri de eleştirerek, ''Hindistan, kendi yarattığı sorunları çözmek istiyor'' dedi. 
     





</TEXT>
</DOC>
