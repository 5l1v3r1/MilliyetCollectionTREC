<DOC>
<DOCNO> 79950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sondun10.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturyalı aşırı sağ lider Haider Le Pen'e arka çıktı 
</HEADLINE>
<TEXT>

     Fransa'daki cumhurbaşkanlığı seçimlerinde aşırı sağcı Jean-Marie Le Pen'in elde ettiği başarı, Avusturya basını ve siyasi parti liderleri tarafından ''Fransa'da siyasi deprem'' olarak yorumlandı. 
     Başbakan ve Hıristiyan demokrat eğilimli Halk partisi ÖVP lideri Wolfgang Schüssel, seçim sonucunu ''endişe verici'' olarak nitelendirirken, Fransız seçmenlerin 5 Mayıs'ta yapılacak ikinci turda ''Fransa'nın Avrupa Birliği içindeki rotası hakkında şüphe bırakmayacak bir karar vereceklerinden emin olduğunu'' söyledi. 
     Koalisyon ortağı aşırı sağ eğilimli Özgürlükçüler Partisinin FPÖ eski lideri Jörg Haider ise Le Pen'e arka çıktı ve ''Fransız seçmenlerin, geleneksel partilere hak ettikleri dersi verdiğini'' ileri sürdü. 
     Partisi koalisyon hükümetinde yer aldığı için Avrupa Birliği'nin AB siyasi yaptırımlarına hedef olan ve parti liderliğinden 2 yıl önce istifa etmek zorunda kalan Jörg Haider, Fransız seçmenlerin, Cumhurbaşkanı Jacques Chirac'a hak ettiği tepkiyi gösterdiğini ve seçmenlerin artık boş vaatlere inanmadıklarını kanıtladıklarını söyledi. 
     AB'nin 2 yıl önce Avusturya'ya karşı uyguladığı yaptırımların da hiçbir işe yaramadığının kanıtlandığını savunan Haider, kendisinin Le Pen ile mukayese edilemeyeceğini, ancak Le Pen'in kendisi ile kıyaslanabileceğini belirtti. 
     Haider, Fransa, Danimarka ve İtalya'da merkez sağda yer alan partilerin iktidar olduklarına işaret etti ve göçmenler sorununu ancak merkez sağdaki partilerin ciddiye aldığını ileri sürdü. 
     





</TEXT>
</DOC>
