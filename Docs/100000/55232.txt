<DOC>
<DOCNO> 55232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/son/sontur14.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye Avrupa Güvenlik ve Savunma Politikası'nı destekliyor" 
</HEADLINE>
<TEXT>

     Başbakan Bülent Ecevit başkanlığında Başbakanlık'ta gerçekleştirilen toplantıya ilişkin yapılan açıklamada, ''Türkiye, hem bir NATO müttefiki, hem de AB'ye katılım adayı olarak, Avrupa Güvenlik ve Savunma Politikası AGSP sürecini desteklemektedir'' denildi. 
     Başbakan Ecevit'in başkanlığında Başbakanlık Merkez Binası'nda yaklaşık 2 saat süren ve Genelkurmay Başkanı Orgeneral Hüseyin Kıvrıkoğlu, Devlet Bakanı ve Başbakan Yardımcıları Devlet Bahçeli, Mesut Yılmaz ve Hüsamettin Özkan, Milli Savunma Bakanı Sabahattin Çakmakoğlu ile Dışişleri Bakanı İsmail Cem'in katıldığı toplantıya ilişkin yazılı bir açıklama yapıldı. 
     Başbakanlık Basın Merkezi'nden yapılan açıklamada, ''1999 NATO Washington Zirvesi'nden bu yana AB tarafından geliştirilmekte olan Avrupa Güvenlik ve Savunma Politikası'na AGSP ittifakın vereceği desteğe ilişkin modalitelerin ve Türkiye gibi AB üyesi olmayan müttefiklerin AGSP ile ilişkilerinin düzenlenmesi ve belirlenmesi için çalışmaların sürdürüldüğü'' kaydedildi. 
     Bu süreç çerçevesinde geçen Mayıs ayından bu yana ABD ve AB adına İngiltere ile yapılan yoğun üçlü görüşmeler sonucunda, Türkiye ve diğer AB üyesi olmayan Avrupalı NATO müttefiklerinin AGSP ile ilişkilerini düzenleyen bir yaklaşımlar paketinin birlikte geliştirildiği belirtilen açıklamada, şöyle denildi 
     ''Bu durum, gerek Washington Zirvesi'nde belirlenen hususlar, gerek Türkiye'nin savunma ve güvenlik alanındaki ilke, beklenti ve menfaatleri ışığında ilgili makamlarımızca işbirliği ve uyum içinde bütün yönleri ve ayrıntılı bir biçimde irdelenmiş, üçlü görüşmelerde varılan sonucun NATO ve AB arasında işbirliğinin her alanda ileriye götürülmesine imkan tanıyacak somut bir temel oluşturduğu kanaatine varılmıştır. 
     Türkiye, hem bir NATO müttefiki, hem de AB'ye katılım adayı olarak, AGSP sürecini desteklemektedir.'' 
     






</TEXT>
</DOC>
