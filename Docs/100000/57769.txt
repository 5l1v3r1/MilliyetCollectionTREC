<DOC>
<DOCNO> 57769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko11.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaza gelen zamlar kömüre kaçışa sebep oluyor 
</HEADLINE>
<TEXT>

     Doğalgaz metreküp fiyatının, bu yıl içinde 2 katı aşkın oranda zamlanması, doğalgazdan kaçışa neden oldu. 
     Alınan bilgiye göre, Bursa'da aralık ayı için geçerli olmak üzere yapılan yüzde 5 indirime rağmen, doğalgaz fiyatı, 2001 yılında 2 katı aşkın oranda artarak, metreküpü KDV dahil 382 bin liraya ulaştı. Ayda ortalama 300 metreküp doğalgaz kullanan 4 kişilik bir ailenin aylık doğalgaz faturası da 100-120 milyon lira arasında değişmeye başladı. 
     Son günlerde hava sıcaklığının düşmesi ve kış şartlarının kendini hissettirmesiyle birlikte yanan doğalgaz sobaları ve ortaya çıkan ''kabarık'' faturalar, zaten geçim sıkıntısı çeken dargelirlileri yeni arayışlara yöneltti. 
     Bursa Mahrukatçılar Odası Başkanı İbrahim Kurt, evlerinde kombi, doğalgaz sobası ya da kalorifer bulunan vatandaşların, gelen ''kabarık'' faturaları görünce şaşkına uğradığını, bu nedenle doğalgaz kullanımından kaçmaya başladığını savundu. 
     Bir konuta ayda yaklaşık 100-120 milyon liralık doğalgaz faturası geldiğine işaret eden Kurt, soğuk havaların 5 ay sürdüğü dikkate alındığında faturanın çok ağır olacağını, bu nedenle artık insanların doğalgaz yerine odun, kömür kullanmaya yöneldiğini kaydetti. Kurt, fueloil kullanan bazı apartmanların bile faturaların fazla geldiğinden yakınarak kazanlarını kömüre çevirdiğini belirtti. Bir ailenin bir ton kömür ve bir ton odunla kışı geçirebileceğini, bunun bedelinin de 250-300 milyon lira olduğunu belirten Kurt, sobaya yönelen 
     vatandaşların bu sayede en az 200 milyon lira kara geçeceğini anlattı. 
     Kurt, şöyle konuştu 
     ''Doğalgazın pahalanması bize yaradı, satışlarımız özellikle son iki ayda arttı. Zira her ay katlanan faturaları gören doğalgaz abonesi bize koşuyor. Akaryakıt Tüketim Vergisi'nin de eklenmesiyle önümüzdeki aylarda faturalar daha kabaracak. Bu yüzden doğalgazdan daha çok kaçış olacak.'' Bursa Sobacılar ve Tenekeciler Odası Başkanı Süleyman Uysal da, doğalgaz ve elektrik zammından yakınan vatandaşların sobaya yöneldiğini kaydetti. Satışlarda özellikle Ekim ayında talep patlama yaşadıklarını ifade eden Uysal, Bursalı sobacılar olarak genellikle yurtdışına çalışırken, bu yıl yurtiçine daha çok satış yaptıklarını söyledi. 
     Dar gelirlilerin yanı sıra durumu iyi olan vatandaşların bile son doğalgaz faturalarını görünce soba kullanmaya başladığını öne süren Uysal, fırınlı sobalarla yuvarlak, kovalı sobaların satışında büyük artış olduğuna işaret etti. 
     Uysal, şunları söyledi 
     ''Normalde sezonu bitirmemize rağmen satışlarımız sezondaki gibi devam ediyor. Taleplerin fazlalığı sayesinde ekonomik krizi çok fazla etkilenmeden atlattık. Biz kriz yüzünden geçtiğimiz yıla göre satışlarımızın yüzde 40-50 düşeceğini tahmin ederek üretim yapmıştık ama krize rağmen geçen yılın rakamlarına ulaştık. Bu kadar satış yapacağımızı tahmin etmemiştik, gafil avlandık.'' Uysal, satışların fazla olmasına rağmen, fiyatlardaki rekabet yüzünden sobacıların çok para kazanamadığını öne sürdü. 
     Bursa İl Çevre Müdürü Şule Arat, kentte şu anda kömürden kaynaklanan bir hava kirliliği olmadığını, BOTAŞ Bölge Müdürlüğü'nün ilave işlemelerinin tamamlanamaması nedeniyle henüz doğalgaz kullanımı konusunda bir zorunluluk bulunmadığını kaydetti. Ekonomik kriz ortamında, kişilere ''sen niye doğalgazdan vazgeçtin'' diye hesap sormanın da doğru olmayacağını belirten Arat, BOTAŞ'a ek işletmelerin yapımı için 2002 yılının Eylül ayına kadar süre verildiğini, bu tarihten sonra kentin her yerine doğalgaz verileceğini söyledi. 
     






</TEXT>
</DOC>
