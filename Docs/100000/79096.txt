<DOC>
<DOCNO> 79096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/soneko06.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Deutsche Bank umut saçtı "Program hatasız götürülüyor" 
</HEADLINE>
<TEXT>

     Dünyanın önde gelen uluslararası yatırım danışmanlık firmalarından Deutsche Bank Türkiye analisti Marco Anunziata, bankacılık sektörü başta olmak üzere, Türkiye'ye son haftalarda önemli bir doğrudan yabancı sermaye ilgisinin bulunduğunu söyledi. 
     Anunziata, yabancı yatırımcısı, özellikle kısa vadede, Türkiye ekonomisi için çok ümitli bir pozisyon içinde olduğunu bildirdi. 
     Doğrudan yabancı sermayenin, kısa vade için bir kaygısı olmamasına karşın, uzun vade için bazı kaygılar taşıdığına işaret eden Anunziata, bu kaygıları şöyle sıraladı 
     ''Geçmiş tecrübelere bakarak, siyasi istikrarın sürekli olup olmayacağı kaygısı. Uluslararası sorunlardan kaynaklanan kaygılar. Örneğin, Ortadoğu ve Irak konusundaki belirsizliklerin bulunması.'' 
     
     Görüşü pozitif... 
     Marco Anunziata, Banka olarak, Türkiye ekonomisine ilişkin görüşlerinin ''pozitif'' olduğunu belirterek, enflasyonda, beklentilerin üstünde bir düşüş yaşadığını, döviz kuru pozisyonunun da çok iyi bir durumda olduğunu kaydetti. 
     
     "Program hatasız götürülüyor" 
     Annunziata, Türkiye'nin, uzun yıllardan buyana ilkkez bir ekonomik programı hatasız götürdüğünü de vurguladı. 
     Marco Annunziata, Türkiye'nin, Uluslararası Para Fonu IMF destekli ekonomik programa sadık kalması ve önemli reformları gerçekleştirmesi halinde, bu yıl sonuna doğru, uzun dönemli sürdürülebilir istikrar pozisyonunun daha uygun bir hale geleceğini, bunun sonucu da, çok daha fazla doğrudan yabancı sermaye akışı olacağını ifade etti. 
     Mali büyüklüğü yüzmilyarlarca doları bulan yatırım fonlarını yönlendiren Deutsche Bank'ın, dünya genelinde, 70'den fazla ülkede bürosu ve 95 binden fazla çalışanı ile 12 milyonun üstünde müşteriye hizmet veriyor. 
     





</TEXT>
</DOC>
