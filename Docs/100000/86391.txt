<DOC>
<DOCNO> 86391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo06.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
17. Dünya Kupası'na İngiltere damgası... 
</HEADLINE>
<TEXT>

     Güney Kore ve Japonya'da yapılacak 17. Dünya Kupası finallerinde, en çok İngiltere Süper Ligi'nde forma giyen oyuncular yer alacak. 
     Kupaya katılan 32 takımın FIFA'ya verdiği 23'er kişilik listelerinde yer alan 736 futbolcunun 101'i İngiliz liginde top koşturuyor. 
     İngiltere liginden sonra, Dünya Kupası'na en çok futbolcu veren lig ise 75 futbolcuyla İtalya Seri A oldu. Türk Milli Takımı'ndan da 3 futbolcunun yer aldığı İtalya ligini 59 futbolcuyla Almanya, 58 futbolcuyla İspanya, 56 futbolcuyla da Fransa ligleri izliyor. 
     Hollanda, 17. Dünya Kupası'na katılamayarak büyük bir sürpriz yaparken, bu ülke liginden 18 futbolcu çeşitli ülke takımlarıyla finallerde mücadele edecek. 
     Ayrıca katılamamalarına rağmen Yunanistan liginden 10, İskoç liginden de 8 futbolcu, finallerde ter dökecek. 
     
     TÜRKİYE LİGİNDEN 20 FUTBOLCU 
     Dünya Kupası'nda, Türkiye Birinci Süper Futbol Ligi'nde mücadele eden toplam 20 futbolcu forma giyecek. 
     Milli Takım'da forma giyen 14 futbolcunun yanı sıra Fenerbahçeli Milan Rapaiç Hırvatistan, Samsunsporlu Alıoum Buker ile Çaykur Rizesporlu Nicolas Kamerun, Göztepeli Radoslaw Majdan Polonya, Bursasporlu Riadh Bouzazi ile Beşiktaş'ın yollarını ayırdığı, ancak transfer döneminin başlamaması nedeniyle siyah-beyazlı takımda görünen Zoubeir Baya da Tunus adına finallerde mücadele edecek. 
     





</TEXT>
</DOC>
