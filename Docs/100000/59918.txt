<DOC>
<DOCNO> 59918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/guncel/gun04.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Baskın’a bu ceza yeter 
</HEADLINE>
<TEXT>

Mahkeme, Swissotel baskıncılarını, "siyasi görüşten kaynaklanan amaçla silahlı teşekkül oluşturmak ve bu teşekkülün yöneticiliğini yapmak" suçundan beraat ettirdi 
     ESRA ALUS İstanbul 

     Rusya’nın Çeçenistan’a müdahalesini protesto için işgal ettikleri Swissotel’deki müşterileri, 12 saat rehin tuttuktan sonra teslim olan 13 sanık, 3 yıl 10 ay 20 gün ile 11 yıl 10 ay 6 gün arasında çeşitli hapis cezalarına çarptırıldı. Muhammed Emin Tokcan dışındaki 12 sanığın, tutuklu kaldıkları süre dikkate alınarak tahliyelerine karar verildi. Sanıklar çete suçundan ise beraat etti. 
     İstanbul 1. Ağır Ceza Mahkemesi’ndeki karar duruşmasına, tutuklu yargılanan Muhammed Emin Tokcan, Emin Taş, Ali Tokcan, Ramazan Karabulut, Yüksel Özdemir, Yalçın Şahin, Atilla Kivik, Bahri Demir, Bünyamin Kivik, Hayati Ak, Mehmet Yapıcı, Serdal Seferoğlu ve Hayri Kadı katıldı. 
     
Siyasi teşekkül yok’      Mahkeme heyeti, sanıkların, "siyasi görüşten kaynaklanan amaçla silahlı teşekkül oluşturmak ve bu teşekkülün yöneticiliğini yapmak" suçundan beraatlerine karar verdi. 
     Eylemcilerin lideri Muhammed Emin Tokcan, siyasi amaçla ve silahlı olarak birden çok kişinin özgürlüğünü kısıtlamak, panik yaratacak şekilde meskun mahalde ateş etmek suçlarından 11 yıl 10 ay 6 gün hapis cezasına çarptırıldı. 
     Emin Taş 8 yıl 20 gün, Ramazan Karabulut 6 yıl 4 ay 23 gün, diğer sanıklar ise 3 yıl 10 ay 20 gün hapis cezaları aldı. 
     Mahkeme, Tokcan dışındaki 12 sanığın, tutuklu kaldıkları süreleri dikkate alarak, "başka suçtan hükümlü veya tutuklu değillerse" tahliyelerini kararlaştırdı. 
     Yaklaşık 20 aydır tutuklu olan sanıkların yakınları, duruşma çıkışında, kararı alkışlarla karşıladılar. Kararın adil olduğunu belirten avukat Kadir Kartal, "Mahkeme heyetine teşekkür ediyorum" dedi. 
     



 GÜNCEL 
















</TEXT>
</DOC>
