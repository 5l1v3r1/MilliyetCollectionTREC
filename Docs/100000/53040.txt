<DOC>
<DOCNO> 53040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun20.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da kaybolan gazetecilerin hayatlarından endişe ediliyor 
</HEADLINE>
<TEXT>

     Afganistan'ın güneyindeki Celalabad kenti ile başkent Kabil arasındaki yolda kaybolan yabancı gazetecilerin hayatından endişe ediliyor. 
     Görgü tanıklarının verdiği bilgiye göre, 4 ya da 5 kişi oldukları belirtilen yabancı gazetecilerin bulunduğu araçların yer aldığı konvoy, Celalabad-Kabil arasındaki yolda silahlı kişilerce durduruldu. 
     Gazeteciler araçlarından çıkarıldıktan sonra silah sesi duyuldu. 
     Konvoydaki araçların sürücülerinin verdiği bilgiye göre, 6 silahlı kişi, durdurdukları iki araçtaki gazetecileri indirdi. Silahlı kişiler, gazetecileri civardaki tepelere götürdüler. Daha sonra birkaç el silah sesi duyuldu. Sürücülerin, silah sesi üzerine, konvoydaki diğer araçları uyararak bölgeden kaçtıkları belirtildi. 
     Araç konvoyunun, Taliban karşıtı güçlerin denetimine yakın zamanda geçen bölgede durdurulduğu belirtilirken, aynı bölgede Usame Bin Ladin yanlısı bazı Arap ve hala direnen Taliban savaçılarının da bulunduğu tahmin ediliyor. 
     Celalabad'daki yetkililerin de kaybolan gazetecilerle ilgili olarak araştırma başlattıkları bildirildi. 
     
     Bir İspanyol ve İtalyan gazeteci kayıp 
     Bu arada, İspanyol El Mundo Gazetesi, Julio Fuentes adlı muhabirinin saldırıya uğrayan konvoyda bulunduğunu açıkladı. 
     Fuentes'in öldürülen kişilerden biri olabileceğinden endişe duyulduğu belirtilen açıklamada, ''El Mundo'nun Afganistan temsilcisi Fuentes, o konvoyla seyahat ediyordu. Hiç kimsenin onunla temas kuramamasından dolayı büyük endişe içindeyiz'' denildi. 
     İtalya Dışişleri Bakanlığı da, Afganistan'da kaybolduğu bildirilen Corriere della Sera Gazetesi muhabiri Maria Grazia Cutuli hakkında bilgi almak için diplomatik girişim başlattığını duyurdu. 
     Bayan gazeteci Maria Grazia Cutuli'ye, cep telefonundan ulaşılamadığı bildirildi. 
     






</TEXT>
</DOC>
