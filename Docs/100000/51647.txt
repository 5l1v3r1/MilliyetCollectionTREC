<DOC>
<DOCNO> 51647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/ekonomi/eko02.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kez küçük balık büyük balığı yuttu 
</HEADLINE>
<TEXT>

Forbes Dergisi'nin yaptığı sıralamada dünyanın en büyük 500 şirketi arasında 54'üncü sırada bulunan Dynegy, beşinci sıradaki Enron'u aldı 
     EKONOMİ SERVİSİ 

     ABD'li enerji şirketi Dynegy, 'en büyük rakibi' saydığı yine ABD'li enerji şirketi Enron ile birleşti. Ancak, iki şirketin birleşmesinden ortaya çıkacak yeni şirketin, hisselerinin yüzde 64'ü Dynegy'e ait olacak. Böylece Enron, kendisinden kat kat daha küçük bir şirketin kontrolüne geçmiş olacak. 
     Anlaşmaya göre yeni şirketin yüzde 64'üne sahip olacak şekilde Dynegy, Enron'a hisse başına 10.41 dolar üzerinden 9 milyar dolar ödeyecek. Şirketin kalan hisseleri Enron hissedarlarına ait olacak. 
     Bu arada Enron hissedarları ellerindeki her bir hisse başına 0.2685 Dynegy hissesi alacaklar. Dynegy'nin yüzde 26'lık kısımına sahip olan ChevronTexaco da anlaşma kapsamında yeni kurulacak şirkete 2.5 milyar dolarlık yatırım yapacak 
     Bilindiği üzere, Enron'un bilançosundaki kimi hilelerin ortaya çıkması ile birlikte, şirket hisseleri 80 dolardan 10 dolara kadar düşmüştü. Her iki şirketin yıllık toplam gelirinin yaklaşık olarak 200 milyar dolar, malvarlıklarının ise 90 milyar dolar olduğu belirtiliyor. 
     Kurulacak yeni şirkette Dynegy'nin Başkanı Chuck Watson'un yerini koruyacağı da bildirildi. Watson yaptığı açıklamada "Bu stratejik birleşme ile birlikte şu anda yaptığımız işin değeri artmış ve global enerji dağıtım ağımız çok daha çeşitlenmiş ve zenginleşmiştir. Ayrıca risk yönetimi kabiliyetimiz ve toptan satışlardaki pazarlama gücümüz de artmıştır. Piyasayı yönlendirebilme gücüyle ve toptan satışlardaki yaklaşımı ile Enron, Dynegy için en stratejik ortak olduğunu ispat etmiştir" dedi. 
     
Hile ortaya çıkınca...      Geçtiğimiz aylarda, bilançosunda hile yapıldığının ortaya çıkması ile Enron hisseleri ekim ayının ortalarından itibaren inişe geçti. Eski finans müdürü Fatsow, bilançoda makyajlamalar yaptığını, 30 milyon doları cebe indirdiğini kabul etti. 1997 - 2000 döneminde şirket k rlarının açıklanandan 600 milyon dolar daha düşük olduğu anlaşıldı. Olay ortaya çıkınca şirketin hisseleri 80 dolardan 10 dolara düştü. Üçüncü çeyrekte hissedarlar 1.2 milyar dolar, şirket de 1 milyar dolar zarara uğradı. 
     



 EKONOMİ 

















</TEXT>
</DOC>
