<DOC>
<DOCNO> 61821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur10.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet polisi işbaşında... 
</HEADLINE>
<TEXT>

     Bursa Emniyet Müdürlüğü bünyesinde geçen yıl kurulan ''İnternet Polis Birimi'', internet kafelerin denetiminden, web sitelerindeki suç unsurlarının tespitine kadar bir çok alanda başarılı çalışmalar yürütüyor. 
     İçişleri Bakanlığı'nca Bursa'da geçen yıl düzenlenen ''Bilişim ve İnternet Teknolojilerinin Ceza Hukuku Açısından Doğurduğu Yeni Sorunlar'' konulu sempozyumun ardından Bursa Emniyet Müdürlüğü bünyesinde ''İnternet Polis Birimi'' oluşturuldu. 
     Bilgi İşlem Şube Müdürlüğü'ne bağlı olarak görev yapan birimde çalışan 2 komiser ve 2 polis memuru, teknik imkanlar elverdiği ölçüde internet sitelerini takip ederek, suç unsurlarının tespiti için yoğun çaba harcıyor. 
     Bursa'da ortaya çıkarılan ''Çocuk pornosu'' skandalı, gözleri bir kez daha sanal ortamda işlenen suçlara çevirirken, ''İnternet Polis Birimi''nin bilişim suçlarıyla mücadelesinin de önemini ortaya koymuş oldu. 
     İnternet kafelerin amacının dışında faaliyetlerde bulunmasını önlemek amacıyla sıkı şekilde denetim yapan birim, kafelere giden çocukları da internetteki porno içerikli sitelerden uzak tutmak için çalışmalar yapıyor. 
     Şu anda Bursa içerikli bütün web sitelerini izleyen ve bu sitelerdeki suç unsurlarını tespit eden birim, ''Chat'' yazışmalarını da takip ederek, suç unsuru veya hakaret içerici konuşmalar yapılıp yapılmadığını kontrol ediyor. 
     Bursa Emniyet Müdür Yardımcısı Salih Kesmez, birimin izleme çalışmalarının gizlilik içerisinde sürdüğünü belirterek, ''Birimimiz takip ettiği konuda, suç unsuru tespit ettiği zaman ilgili bölgedeki polis birimine bilgi aktarıyor. Konuyu takip eden bölge polis birimi de yasal işlemi başlatıyor'' dedi. 
     Yürürlükteki yasalar gereği yasal işlem yapılması için ''suçüstü'' zorunluluğu bulunduğunu da kaydeden Kesmez, şunları söyledi 
     ''İnternet birimimiz, suç unsuru taşıyan porno sitelere ya da yasadışı örgütlerin sitelerine girildiğini tespit edebiliyor. Ancak, suçun işlendiği internet kafeye gittiğimizde suçüstü yapmamız gerekiyor. Kafedeki kişi, polis birimi geldiğinde suç unsuru taşıyan siteden çıkıp başka bir siteye girmişse, yasal işlem yapma olanağımız kalmıyor. Eğer, suçüstü yapabilirsek, siteye giren kişi ve internet kafeyi işletenler hakkında yasal işlemler yapılıyor.'' Bu arada, bilişim teknolojisinin olanaklarını çalışmalarında kullanan Bursa Emniyet Müdürlüğü'nün web sitesinde yer alan ''Sanal 155'' bölümü, vatandaşların büyük ilgisiyle karşılaştı. 
     ''www.bursapolis.gov.tr'' adresinden ulaşılabilen sitede, vatandaşların her türlü şikayet ve ihbarlarda bulunabileceği ''Sanal 155''e kısa sürede çok sayıda başvuru yapıldı. 
     Siteye gönderilen ihbarlar, sadece Bursa Emniyet Müdürü Reşat Altay veya onun görevlendireceği bir kişi tarafından okunurken, sonuçlar hakkında, ihbarda bulunan vatandaşlar bilgilendiriliyor. 
     






</TEXT>
</DOC>
