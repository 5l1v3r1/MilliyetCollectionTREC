<DOC>
<DOCNO> 70413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo07.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de kongre gergin başladı... 
</HEADLINE>
<TEXT>

     Fenerbahçe Kulübü'nün olağan mali ve seçim genel kurul toplantısı gergin başladı. 
     Acıbadem İSTEK Vakfı Kongre Salonu'nda gerçekleştirilen kongrenin ilk gününde mali genel kurul yapılırken, divan başkanlığı seçimi sert tartışmalara neden oldu. 
     Açılış konuşmasını yapan ve kongreye tek başkan adayı olarak giren Aziz Yıldırım, kürsüye gelirken salonda bulunanların yarısı tarafından ayakta alkışlandı. 
     Aziz Yıldırım, kongreyi açış konuşmasında ''Belki ilk defa bir başkan kongreyi açıyor'' dedi. Yıldırım, divan başkanlığı için genel kurul üyelerinin açık olarak oy kullanmalarını istedi. 
     
     Gergin ortam 

     Divan başkanlığı seçimine, verilen tekliflerle Adnan Alptekin ve Talat Yılmaz'ın listeleri girdi. Daha sonra oylamaya geçilirken, oylama sırasında üyeler ellerini kaldırarak adaylara oy verdi. Bu sırada bazı kongre üyeleri kulüp başkanı Yıldırım'ın kalkan elleri tek tek saymasını istedi. Ancak bir grup üye ''Başkanım sana güveniyoruz. 
     Sen kararını ver'' dedi. Bunun üzerine Yıldırım, Talat Yılmaz'ın divan başkanlığı seçimini kazandığını açıklayınca, diğer adayı destekleyen kongre üyeleri adil davranılmadığını öne sürerek, karara büyük tepki gösterdi. 
     Kadıköy Grubu'na mensup olduğu öğrenilen Selçuk Elmas isimli kongre üyesi, kulüp yönetim kurulu üyelerinin bulunduğu masaya giderek, ''Sen koskoca Fenerbahçe Kulübü başkanısın. Sana yakışmıyor'' diyerek tepki gösterdi. 
     Bu sırada Kadıköy Grubu Lideri Kazım Bayülken, Selçuk Elmas'ı güçlükle sakinleştirmeye çalışıp, yönetim kurulu masasından uzaklaştırırken, bu olaya sinirlenen yönetim kurulu üyesi Mahmut Uslu elindeki kalemi masaya atarak, ayağa kalktı. Daha sonra Uslu'yu yanındaki yönetici arkadaşları salondan çıkararak, sakinleştirdi. Uslu da yeniden salona gelip yerine oturdu. 
     Olayların ardından üyelerle birlikte masadaki yerini alan divan başkanı Talat Yılmaz, Fenerbahçe Kulübü Başkanı'na ''Yuh'' çeken üyeleri kınadığını belirterek, ''Bu sözleri söyleyen utansınlar'' dedi. 
     
     Notlar... Notlar... 

     Kongre için hazırlanan salon tamamen dolarken, birçok üye kongreyi ayakta izledi, bazıları da dışarıda kaldı. 
     Bu arada daha önce yeni yönetim kurulunda yer almayacaklarını açıklayan Uğur Dündar ve Hamdi Akın ile yönetim kurulu üyelerinden Nihat Özdemir kongreye katılmadı. 
     Genel kurul toplantısının başlamasından önce kısa bir sinevizyon gösterisi yapıldı. 
     Stat görüntülerinin yanısıra Fenerbahçe'nin Galatasaray'ı yendiği maçtan da tribün görüntüleri ile Rapaiç'in derbi maçta attığı gol gösterildi. Stat görüntülerini bazı üyeler alkışlarken, Rapaiç'in golünü büyük bir çoğunluğu ayakta alkışladı. 
     Faaliyet ve denetleme kurulu raporları üyelere daha önce gönderildiği için kongre de okunup okunmaması oylamaya sunuldu. Oylama sonucunda bu raporların okunmasına gerek olmadığına karar verildi. 
     Öte yandan kongre öncesinde kulüp başkanı Aziz Yıldırım ile Kadıköy Grubu Lideri Kazım Bayülken'in kendi aralarında hararetli bir şekilde konuşması dikkat çekti. 
     
     Denizli'ye "hainlik" suçlaması 

     Kongrede, genel kurul üyelerinden Mustafa Özaydın, eski teknik direktör Mustafa Denizli'yi oldukça sert bir dille eleştirdi. 
     Özaydın, Denizli döneminde yapılan transferlerin hepsinin yanlış olduğunu ileri sürerek, şöyle konuştu 
     ''Bunlar Fenerbahçe'nin istediği oyuncular değildi. Mustafa Denizli Fenerbahçe'yi Şampiyonlar Ligi'nde resmen sabote etmiştir. Denizli, yaptığı takımla ve oynattığı futbolla Fenerbahçe'yi başarısız yapmıştır. Bugün Gençlerbirliği'nde oynayan genç futbolcu Okan, önerilmiş ve Denizli bunu reddetmiş. Tümer için benim oğlum diyor. Öyleyse Fenerbahçe'ye neden almıyorsun, hainsin Neredesin ey Denizli 5 milyon doları geriye getir. Mustafa Denizli, Rapaiç'i de 1 sezon çalıştıramadı. Barcelona maçında da bu futbolcuyu sol tarafta tek başına oynatarak Şampiyonlar Ligi'nde Fenerbahçe'yi yaktı.'' 
     






</TEXT>
</DOC>
