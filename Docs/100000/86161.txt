<DOC>
<DOCNO> 86161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/siyaset/siy02.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Duygularımızı değil aklımızı dinlemeliyiz 
</HEADLINE>
<TEXT>

Başbakan Ecevit’in ardından Mesut Yılmaz da idam ve Kürtçe konusunda Bahçeli’den cesur bir adım’ beklediğini söyledi... 
     ANKARA Milliyet 

     Risk almadan başarıya ulaşmanın mümkün olmadığını söyleyen Başbakan Yardımcısı Mesut Yılmaz, "AB’nin Geleceği ve Türkiye" konulu kongrede, Türkiye’nin Kıbrıs konusunda olabildiğince uzlaşmacı olması gerektiğini vurguladı. Yılmaz, aksi takdirde aralıkta hem Kıbrıs konusunda hem de Türkiye - AB ilişkilerinde büyük bir krize doğru gidileceğini söyledi. Ölüm cezası, OHAL uygulaması ve Kürtçe yayın - öğrenim yasağının kaldırılması durumunda Türkiye’nin AB ile müzakerelere başlayacağına dikkat çeken Yılmaz, şöyle konuştu 
     
     Ayrılıkçı talep geriler’ 
     "AB’nin 2010 yılı planlarında Türkiye üye gözükmüyor. Bugün tartışmamamız gereken hususları bir kenara bırakırsak 2008’de AB’ye girebiliriz. Fransa da anadil dışında eğitim hakkına soğuk bakıyordu. Sonra devlet okullarında ders saatleri dışında verilmesi kararı çıktı. 10 milyon ilkokul öğrencisinden sadece 114 bini bu haktan yararlanıyor. Şimdi ayrılıkçı taleplerde gerileme oldu. Bizde de farklı olmaz." 
     
     Bahçeli’ye mesajlar 
     Ölüm cezası, OHAL uygulaması ve Kürtçe yayın - öğrenim yasağının kaldırılması konusunda umutlu olduğunu ifade eden Yılmaz, önceki gün "MHP dışında bir formül düşünüyor musunuz" sorusuna "Böyle şeyler düşünmüyoruz " yanıtını vererek, hükümet içinde uzlaşma arayacakları imasında bulunmuştu. Yılmaz, Bahçeli’ye de şöyle seslendi "Bir cesaret gösterip bu tıkanıklığı aştığımızda, gerisi daha kolay gelir. Yeter ki, duygularımızla değil, aklımızla hareket edelim." 



 SİYASET 










</TEXT>
</DOC>
