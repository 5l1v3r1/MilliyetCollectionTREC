<DOC>
<DOCNO> 79048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/yazar/uras.html </URL>
<DATE> 2002/04/18/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Hewlett - Packard ile Compaq birleşiyor 
</HEADLINE>
<TEXT>

     Carleton S. Fiorina şimdilerde 47 yaşında. ABD'de sanayi şirketlerinde en tepeye ulaşmış ve en yüksek ücret alan kadın yönetici olarak biliniyor. Stanford Üniversitesi mezunu. Daha sonra hukuk fakültesine devam etmek istedi. Ama eğitimini yarıda bırakarak bir emlak şirketine girdi. Gayrimenkul sattı. Ondan sonra iş bulduğu Lucent Technologies isimli sanayi şirketinin tepe yöneticisi iken, 1999 yılında Hewlett - Packard's HP şirketine tepe yönetici olarak getirildi. 
     HP, dünyanın önde gelen bilgisayar şirketlerinden biri. 1938 yılında Stanford Üniversitesi mezunu iki genç mühendis William Hewlett ve David Packard tarafından kuruldu. Gençlerin radyo üretmek için kurdukları şirket büyüye büyüye devleşti. ABD'de devleşmek önemli ama, devleşince firmanın birinciliğe oynaması şart. Bilgisayar işinde birinci yıllık 90 milyar dolar satışı ile IBM firması. 
     Fiorine, geçen eylül ayı başında önemli bir açıklamada bulundu "Biz HP olarak 24 milyon dolara Compaq bilgisayar firmasını satın alacağız. Onunla birleşeceğiz" dedi. Compaq firmasının yıllık satışları 40 milyar dolar. İki şirket birleşince, toplam 87 milyar dolar satış rakamı ile IBM'e eşit hale geliyor. 33 milyar dolar cirosu olan Dell Computer ise üçüncü sıraya oturuyor. 
     Houston kentinde 1982 yılında kurulan Compaq firması on beş yıllık başarılı çıkıştan sonra sorunlarla karşılaşan bir firma. Geçen yılın altı ayında 201 milyon dolar zarar açıkladı. 
     Fiorine'nin amacı, son yıllarda özellikle bilgisayar yazıcısı alanında öne çıkan HP şirketini bilgisayar, yazılım ve hizmet alanlarında ve de dizüstü ile masa üstü bilgisayar yelpazesinde IBM'in önüne geçirebilmek. 
     HP ile Compaq birleşince 145 bin çalışanı ve yıllık 4 milyar dolar araştırma geliştirme bütçesi ile IBM'i zorlayacak. 
     Compaq hissedarlarının bu birleşmeye veya firmalarının satılmasına sesleri çıkmıyor ama, HP içinde sorun var. Firmanın kurucuları Hewlett ile Packard'ın çocukları ve de kurucuların hisselerinin büyük kısmına sahip vakıfları bu birleşmeye karşı. 
     Birleşme karşıtı hareketi başlatan da kuruculardan William'ın oğlu Walter Hawlett müzisyen ve akademisyen olarak küçümsenen bir aile üyesi. Fakat on beş yıl HP'de yönetimde bulunması nedeniyle konuyu biliyor. Birleşme ile ilgili olarak eylül ayı başında Fiorina'nın açıklama yapmasından bu yana muhalefeti sürdürüyor. Bu nedenle HP ortakları için değişik toplantılar düzenlendi. Bu toplantılarda kurumsal yatırımcıların çoğunluk oyu ile birleşme onaylandı. 
     Bütün bu gelişmeler bilgisayar piyasası bakımından önem taşıyor ama, her şeyin ötesinde bu olay bir kadın yöneticiyi, Carleton S. Fiorina'yı yıldızlaştırıyor. 
     
     







Toplumdan bakmak... 


Leylek leylek havada, yumurtası tavada... 


Köyde Antigone 


Malzemeler kesildi ameliyatlar durdu 


Baykal'lı CHP'nin iktidar şansı... 


Enflasyonun düşmesi iyi haber mi, kötü haber mi 


"Su, toprak" ve "çamur" 


Bir eğitim mucizesi 


Endekslerin önemi 


Süper güç - süz... 


Spor ekonomisi 


Biz, bize benzeriz... 


Fikret Ünlü'nün isyanı 


Krizle değişen tüketim alışkanlığımız 


Hewlett - Packard ile Compaq birleşiyor 


Kıvrıkoğlu operasyonu derinleşiyor 


</TEXT>
</DOC>
