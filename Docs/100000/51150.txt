<DOC>
<DOCNO> 51150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur15.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan Devlet başkanı "Türkiye ve Pakistan'ın vizyonu ortak" 
</HEADLINE>
<TEXT>

     Pakistan Devlet Başkanı Pervez Müşerref, terörizme karşı verilen mücadelede Pakistan, Türkiye ve dünya koalisyonunun birlik içinde olduğunu söyledi. 
     Müşerref, Atatürk Havalimanı Devlet Konuk Evi'nde yaptığı açıklamada, Türkiye'de bulunmanın kendisi için memnuniyet verici olduğunu ifade etti. 
     Önce Fransa'ya, ardından İngiltere'ye ve oradan da ABD'ye gideceğini bildiren Müşerref, ''Türkiye'ye gelmek, benim için her zaman büyük bir mutluluk olmuştur'' dedi. 
     Dünya tarihinde kritik ve önemli bir aşamadan geçildiğini belirten Müşerref, 11 Eylül saldırıları ve Afganistan'da olanlar düşünüldüğünde Fransa, İngiltere ve ABD'ye yapacağı ziyaretin öneminin arttığını vurguladı. 
     Pervez Müşerref, Afganistan'daki çatışmayı mümkün olduğunca kısa sürede sona erdirmek için ellerinden geleni yaptıklarını belirterek, şöyle dedi 
     ''Ama Pakistan bir karar almıştır ve terörizme karşı mücadelede dünya koalisyonunun parçası olmuştur. Bu mücadelede Pakistan, Türkiye ve dünya koalisyonu birlik içindedir. Aynı amaçları paylaşıyoruz. 
     Gururla söyleyebilirim ki, Afganistan konusunda Pakistan ve Türkiye, ortak bir vizyonu paylaşmaktadır. Diğer uluslararası ve bölgesel sorunlar konusunda da aynı vizyona sahiptir.'' 
     






</TEXT>
</DOC>
