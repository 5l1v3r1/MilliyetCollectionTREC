<DOC>
<DOCNO> 50256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sontur15.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yener Yermez'in annesine devlet yardımı yapıldı... 
</HEADLINE>
<TEXT>

     İşadamı Üzeyir Garih'i öldürdüğü iddiasıyla ''idam'' talebiyle yargılanacak sanık Yener Yermez'in annesine, devlet yardım yaptı. 
     Oğlu yakalanıp tutuklandıktan sonra Kayseri Valiliği tarafından her çarşamba düzenlenen ''Halk Günü''ne gelen anne Fatma Yermez, Vali Yardımcısı Zübeyir Kemelek'ten yardım talebinde bulundu. 
     Kayseri Valiliği'nin Yener Yermez'in annesinin oturduğu Alpaslan Mahallesi'ndeki Bahar apartmanının zemin kattaki evlerinde yaptığı araştırmada, ailenin yardıma muhtaç olduğu belirlendi. 
     Yener Yermez'in annesine Melikgazi Kaymakamlığı tarafından Sosyal Yardımlaşma ve Dayanışma Vakfı aracılığıyla 100 milyon lira değerinde yarım ton kömür verildi. Fatma Yermez'e, ayrıca Kayseri Valiliği Sosyal Yardımlaşma ve Dayanışma Vakfı'nca 75 milyon lira nakit para yardımı yapıldı. Beğendik Market'ten 15 milyon lira tutarında gıda maddesi alabilmesi için de yardım çeki verildi. 
     Kayseri Vali Yardımcısı Zübeyir Kemelek, ''Biz Fatma Yermez'e yardıma muhtaç bir vatandaş gözüyle baktık. Yermez'in evinde inceleme yaptırıp gerçekten yardıma muhtaç olduğunu gördük ve bir vatandaşımız olarak yardımda bulunduk'' dedi. 
     






</TEXT>
</DOC>
