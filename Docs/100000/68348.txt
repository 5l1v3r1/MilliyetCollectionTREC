<DOC>
<DOCNO> 68348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur24.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurluk cezalarının infazı için ilk adım 
</HEADLINE>
<TEXT>

     İstanbul DGM Cumhuriyet Başsavcılığı, ''Susurluk Davası'' kapsamında hüküm giyen İbrahim Şahin ve Mehmet Korkut Eken'in 6'şar yıl, diğer 12 sanığın da 4'er yıllık ağır hapis cezalarının infazı amacıyla, ikametgahlarının bulunduğu ilgili cumhuriyet savcılıklarına infaz evrakı ve gerekçeli kararı gönderdi. 
     Yargıtay 8. Ceza Dairesi'nin Özel Harekat Dairesi eski Başkan Vekili İbrahim Şahin ve MİT eski görevlisi Mehmet Korkut Eken'e verilen 6'şar yıl, özel timci eski polis memurları Ayhan Çarkın, Ayhan Akça, Oğuz Yorulmaz, Enver Ulu, Mustafa Altunok, Ercan Ersoy ve Ziya Bandırmalıoğlu ile Şanlıurfa Milletvekili Sedat Edip Bucak'ın şoförü Abdülgani Kızılkaya, Haluk Kırcı, Yaşar Öz ile Sarıyer'de öldürülen Ömer Lütfü Topal'ın iş ortakları Sami Hoştan ve Ali Fevzi Bir'e verilen 4'er yıllık ağır hapis cezalarını 15 Ocak 2002 tarihinde onamasından sonra, dosyanın gönderildiği İstanbul DGM Cumhuriyet Başsavcılığı cezaların infazı için harekete geçti. 
     Başsavcılık, cezaların infazı amacıyla hazırladığı infaz evrakı ve gerekçeli kararı, sanıkların ikametgahlarının bulunduğu ilgili cumhuriyet savcılıklarına gönderdi. 
     Dosyaların gönderildiği savcılıkların, sanıklar hakkında cezalarının infazı için ''yakalama emri'' çıkartacağı ve yakalandıkları takdirde en yakın cezaevine konulmalarını sağlayacağı bildirildi. 
     Gerekçeli kararda sanıklardan İbrahim Şahin ve Ali Fevzi Bir'in Kadıköy, Ayhan Çarkın ve Mustafa Altunok'un Küçükçekmece, Sami Hoştan'ın Bakırköy, Abdülgani Kızılkaya'nın Siverek, Ziya Bandırmalıoğlu'nun Bilecik, Ayhan Akça'nın Tokat, Mehmet Korkut Eken ve Oğuz Yorulmaz'ın Ankara, Enver Ulu'nun Trabzon, Ercan Ersoy'un İzmir, Haluk Kırcı ve Yaşar Öz'ün ikametgahının ise Eskişehir Özel Tip Kapalı Cezaevi olarak yer almasına karşın, daha sonra avukatları aracılığıyla bu adreslerinde değişiklik yaptıkları öğrenildi. 
     İnfaz evrakı ve gerekçeli kararın gönderildiği ilgili savcılıkların sanıklara ulaşıp cezalarını infaz edemedikleri takdirde, bu kez yazıların sanıkların nüfus kayıtlarının bulunduğu savcılıklara gönderileceği belirtildi. 
     






</TEXT>
</DOC>
