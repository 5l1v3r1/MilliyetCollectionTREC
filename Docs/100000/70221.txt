<DOC>
<DOCNO> 70221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko16.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'in 1. yılını değerlendirdi "Umarım yararlı olabildim" 
</HEADLINE>
<TEXT>

     Devlet Bakanı Kemal Derviş, Türkiye'ye gelişinin 1. yılını değerlendirirken, ''Gerçekten çok hızlı geçen bir yıl. Sanıyorum, inşallah biraz yararlı olabildim'' dedi. 
     Türk Sanayicileri ve İşadamları Derneği'nin TÜSİAD evsahipliğinde yapılan 5. Avrupa-Akdeniz Zirvesi'ndeki konuşmasının ardından toplantıdan ayrılırken basın mensuplarının Türkiye'ye gelişinin 1. yılına ilişkin soruları üzerine şunları söyledi 
     ''Tam bir yıl. Gerçekten çok hızlı geçen bir yıl. Sanıyorum, inşallah biraz yararlı olabildim. Özellikle Türkiye'nin toplum olarak bu zor yılı herşeye rağmen başarıyla bitirmesi çok sevindirici. Yani, başarı şöyle gerçekten ağır şartlar vardı ve daha da büyük bir krize girmeden Türkiye bunu yenebildi. Ama tabii sorunlar devam ediyor. Hep söylüyorum. Krizi yenmek yeterli değil, önemli olan sağlıklı bir büyümeye geçebilmek, gelir dağılımını düzeltebilmektir.'' 5. Avrupa-Akdeniz Zirvesi'nin de konu itibariyle önemli olduğunu vurgulayan Derviş, ''Avrupa'ya doğru yol almak, her bakımdan... O açıdan bugünkü toplantı güzel bir toplantı'' diye konuştu. 
     Akdeniz'in Kuzey, Güney ve Doğu kıyılarından önemli kişilerin burada olduğunu belirten Derviş, ''Sanıyorum Türkiye bu Akdeniz'deki gelişme ve barış sürecine büyük katkısı olabilir. Ama bizim herşeyden önce güçlü bir şekilde Avrupa'da yerimizi almamız lazım'' dedi. 
     Basın mensuplarının diğer sorularını yanıtsız bırakan Derviş'in öğle yemeğinde Açık Toplum Enstitüsü kurucusu George Soros ile biraraya geleceği öğrenildi. 
     






</TEXT>
</DOC>
