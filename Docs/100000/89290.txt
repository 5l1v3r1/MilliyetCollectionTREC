<DOC>
<DOCNO> 89290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur15.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Bahçeli blöf yapıyor..." 
</HEADLINE>
<TEXT>

     SP Genel Başkanı Recai Kutan, idam konusundaki tavrı nedeniyle MHP Genel Başkanı ve Başbakan Yardımcısı Devlet Bahçeli'nin "blöf yaptığını" söyledi. 
     Kutan, SP Grup toplantısındaki konuşmasında, AB'ye girmek için demokrasi ve insan hakları konusundaki kriterlerin ortada olduğunu, Türkiye'nin üye olmak isteyen ülke olarak bu kriterleri peşinen karşılamayı kabul etmiş olduğunu vurguladı. Kutan, "Ben buradan açıkça ilan ediyorum. Biz AB'ye girilsin girilmesin, milletimizin güvenliği, refahı ve mutluluğu için demokrasiyi ve asgarisi Avrupa İnsan Hakları Sözleşmesi AİHS ile ek protokollerinde vaaz edilen insan hakları koşullarının sağlanmasını istiyoruz" dedi. MHP'nin "AB'ye karşı olmadığını" söylerken, imza attığı kriterler için şimdi "Biz bunlara karşıyız" dediğini kaydeden Kutan şunları söyledi 
     "Ben size birşey ifade edeyim. MHP liderinin yaptığı blöftür. Me MHP, ne de ortakları DSP ve ANAP, hükümeti bozmayı göze alabilirler. Ne ANAP, AB yanlılığında samimidir, ne de MHP ileri sürdüğü duyarlılıklarda samimidir. Hükümeti bozmak şöyle dursun, bu çıkışlarını hükümeti tutmak için kullanıyorlar. Sadece manevra yapıyorlar, dar alanda dolaşıp duruyorlar" Kutan, DYP'yi eleştirirken de, "Sadece bunlar değil, Tansu Çiller ve partisi DYP ne diyor Şu söylediklerine, şu yaptıklarına bakınız. İki turlu seçim sistemi öneriyormuş, bu şekilde radikallerin iktidarını önleyecekmiş. Anladık birilerini önleyeceksin. İyi tamam önledin ve sen geldin, sen ne yapacaksın Senin rantiyenin değirmenine su taşımaktan başka bir marifetin var mı" diye konuştu. 
     Recai Kutan, AKP'yi de Tayyip Erdoğan'ın AB'yi "medeniyet projesi" olarak gören sözlerine gönderme yaparak, "Ya kendilerinden emin olmayanlar, kendi meşruiyetlerinden kendileri kuşkuda olanlar. Uzay yolunda medeniyet roketine yakıt olmaktan başka talip oldukları hiçbir şeyi olmayanlar" sözleriyle eleştirdi. 
     Kutan, AB sürecine samimi olarak destek veren ve idam ile anadil konusunda açık tavır belirleyen tek partinin kendileri olduğunu da söyledi. 
     





</TEXT>
</DOC>
