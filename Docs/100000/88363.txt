<DOC>
<DOCNO> 88363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur04.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Family Finans Kurumu için soruşturma başlatıldı... 
</HEADLINE>
<TEXT>

     Beyoğlu Cumhuriyet Başsavcılığı, Ülker Gıda'nın sahibi Sabri Ülker ile oğlu Murat'ın da aralarında bulunduğu, Family Finans Kurumu'nun yönetim kurulu üyeleri hakkında soruşturma başlattı. 
     , İçişleri Bakanlığı Mülkiye Müfettişleri, Faisal Finans Kurumu'nun el değiştirerek ''Family Finans'' adını almasının ardından, bu kurumun faaliyetlerini mercek altına aldılar. Müfettişler, Family Finans Kurumu Başkanı Sabri Ülker'in de aralarında bulunduğu 34 yönetim kurulu üyesi hakkında, ''cürüm işlemek için teşekkül oluşturma, dolandırıcılık, Bankalar Kanunu'na muhalefet etme ve sahtecilik'' suçlamasında bulundukları 20 Şubat 2002 tarihli raporu, Beyoğlu Cumhuriyet Başsavcılığı'na gönderdiler. 
     Müfettişlerin suç duyurusu üzerine, Beyoğlu Cumhuriyet Başsavcılığı, Sabri Ülker ve oğlu Murat'ın da aralarında bulunduğu yönetim kurulu üyeleri hakkında soruşturma başlattı. Savcılık, 4389 sayılı Bankalar Kanunu'nun ''kovuşturma usulü''nü düzenleyen 24 1 uyarınca, ilgili suçlardan kovuşturma yapılabilmesi için Bankacılık Düzenleme ve Denetleme Kurulu'na BDDK başvurdu. Savcılığın, halen başvurunun yanıtını beklediği öğrenildi. 
     Beyoğlu Cumhuriyet Savcısı, Family Finans Kurumu'nun faaliyetleri konusunda gerekli denetimi yapmayarak, ''görevlerini kötüye kullandıkları'' iddia edilen BDDK Başkan Yardımcısı Teoman Kerman, Daire Başkanları Oğuz Kayhan ve Binnur Berberoğlu'nun da aralarında bulunduğu 5 kişi hakkında ''yetkisizlik'' kararı vererek, dosyayı Ankara Cumhuriyet Başsavcılığı'na gönderdi. Ankara Cumhuriyet Başsavcılığı da, konuyla ilgili bir savcıyı görevlendirdi. 
     
     FAİSAL FİNANS'IN ALINMASI 
     Mülkiye müfettişlerinin raporuna göre, Faisal Finans Kurumu'nun satışının, yüzde 51 ya da daha fazlası yabancı şirket veya şahısların elinde olan kurumlara yapılması kararlaştırıldı. Raporlarda, bu karar nedeniyle, Ülker Gıda'nın sahibi Sabri Ülker'in önce yurtdışında bir şirket kurduğu, bu şirket aracılığıyla da yabancı ortaklı bir şirketin yüzde 51 hissesini temin ettiği anlatıldı. 
     Ülker'in, bu yabancı şirket aracılığıyla da Faisal Finans Kurumu'nu satın alarak, ismini Family Finans olarak değiştirdiği ifade edilen raporda, bu girişimin Bankalar Kanunu'na aykırı olduğu savunuldu. 
     





</TEXT>
</DOC>
