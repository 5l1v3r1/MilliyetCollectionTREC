<DOC>
<DOCNO> 96177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/guncel/gun02.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
10 milyar tazminatı az buldu 
</HEADLINE>
<TEXT>
Suçsuz’ 10 yıl yattı 
Üniversite öğrencisiyken cezaevine giren Halit Güleç 18 yıl yargılandıktan sonra beraat etti. Güleç, AİHM’ye başvuracak 
     ÖZGÜR CEBE Diyarbakır DHA 

     Mardin’in Mazıdağı ilçesinde yaşayan Halit Güleç, PKK adına bölücü faaliyetlerde bulunduğu ve örgüt adına adam öldürdüğü iddiasıyla 10 yılı tutuklu olmak üzere 18 yıl süren yargılama sonunda beraat edince, hakkını aramak için Avrupa İnsan Hakları Mahkemesi’ne gitmeye karar verdi. 22 yaşında girdiği cezaevinden 32 yaşında çıkan ve 40 yaşında suçsuz olduğu anlaşılan Güleç, verdiği hukuk savaşında kazandığı 10 milyar lira manevi, 8 milyon lira da maddi tazminatı az bularak AİHM’ye başvurdu. Üniversite öğrencisiyken cezaevine girince okulu bırakan, tahliye olduktan sonra da düzenli bir iş sahibi olamayan Güleç 44 , akrabası Neytullah Özgen’i örgütsel faaliyetler içinde öldürmekle suçlandı. 1980’de Diyarbakır’da askeri mahmede yargılanmasına başlanan Güleç, 1985’te idam cezasına çarptırıldı. Ancak kararı Askeri Yargıtay inandırıcı delil bulunmadığı gerekçesiyle bozdu. Sıkıyönetim mahkemelerinin kaldırılması üzerine Güleç Ağır Ceza Mahkemesi’nde yeniden yargılandı. Güleç, 10 yıl tutuklu kaldığı cezaevinden 1990’da tahliye edildi. Duruşma devam ederken Özgen’in başkaları tarafından öldürüldüğü ortaya çıktı. Örgütsel bağlantısı da belirlenemeyince Güleç 13 Temmuz 1998’de beraat etti. 
     Güleç, daha sonra devletten 30 milyar lira maddi, 1 trilyon lira manevi tazminat talep etti. 2001’de sonuçlanan davada mahkeme Güleç’e, 10 milyar lira manevi, 8 milyon 664 bin 361 lira da maddi tazminat ödenmesine karar verdi. Güleç temyize gitti, ancak Yargıtay kararı onadı. Bunun üzerine önceki gün AİHM’ye başvuran Güleç şu ifadeleri kullandı "Tek gözlü bir odada zor şartlarda yaşamaktayım. Karaciğer ve böbreklerimden rahatsızım. Aldığım tazminat tedavime yetmiyor. Tutuklanmamış olsaydım bir işim ve 18 yıllık sigortalı çalışmanın ürünü malvarlığım olacaktı. Telafisi mümkün olmayacak şekilde mağdur edildim." 
     Güleç halen pamuk ve karpuz toplayarak eşi ve 3 çocuğuna bakmaya çalışıyor. 
     



 GÜNCEL 


























</TEXT>
</DOC>
