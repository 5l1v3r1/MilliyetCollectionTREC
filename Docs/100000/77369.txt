<DOC>
<DOCNO> 77369 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/soneko16.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "10 milyar dolar yabancı sarmaye çekecek kapasitedeyiz" 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, Türkiye'ye yabancı sermaye girişinin önümüzdeki dönemde daha hayati bir öneme sahip olacağını vurgularken, ''bu durum, ekonomik krizden bütünüyle çıkışın ancak AB'ye uyum sürecinin hızlanması ve daha ileri aşamalara geçilmesiyle mümkün olacağını göstermektedir'' dedi. 
     Yılmaz, Türkiye Odalar ve Borsalar Birliği TOBB tarafından düzenlenen ''AB'ye Tam Üyeliğin Türk Ekonomisine ve İş Dünyasına Etkileri'' konulu panelin açılışında yaptığı konuşmada, AB konusundaki görüşlerini dile getirdi. 
     Yılmaz, İspanya, Yunanistan, Portekiz örneklerine dayanarak, AB'ye tam üyelikte 2002 yılı sonuna kadar müzakere sürecine geçilebilmesi halinde, önümüzdeki dönemde Türkiye'ye ciddi bir yabancı sermaye girişinin başlayacağını söyledi. 
     Bütün aday ülkelerde durumun böyle olduğunu, Türkiye'de de böyle olacağını ifade eden Yılmaz, ''Böyle bir gelişme, ekonomi alanındaki programımızı hayata geçirmekte elimizi son derece güçlendirecektir'' dedi. 
     Türkiye'ye sermaye girişi açığının, daha uzun süre uluslararası kuruluşlardan kredi alarak sürdürülemeyeceğini belirten Yılmaz, yabancı sermaye girişinin Türkiye için önümüzdeki dönemde daha da hayati öneme sahip olacağını vurgularken, şunları kaydetti 
     ''Bunun da en sağlıklı ve güvenli yolu, AB'ye uyum sürecinin hızlanarak müzakere sürecine geçiş ile birlikte yabancı sermaye girişinin hızlandırılmasıdır. Bu durum açıkça ekonomik krizden bütünüyle çıkışın ancak AB'ye uyum sürecininin hızlanması ve daha ileri aşamalara geçilmesi ile mümkün olacağını göstermektedir. 
     Türkiye bu suretle, ekonominin tabii kurallar çerçevesinde, yılda ortalama 10 milyar dolarlık bir yabancı sermaye girişini rahatlıkla sağlayabilecek kapasitededir. Belki gözümüze büyük görünecek olan bu rakam, sadece İspanya örneği ile kıyaslandığında Türkiye için küçük bile olduğu iddia edilebilir.'' 
     






</TEXT>
</DOC>
