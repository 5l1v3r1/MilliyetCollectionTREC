<DOC>
<DOCNO> 80535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun09.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Erkek çocuk doğurma ile coğrafya arasında bağlantı mı var 
</HEADLINE>
<TEXT>

     Avrupa'da erkek çocuğu sahibi olmak için güneyde, Kuzey Amerika'da ise kuzeyde yaşamakta yarar var... 
     Maltalı doktor Victor Grech ve ekibi, Kuzey Amerika'da 1958 ile 1997, Avrupa'da da 1950 ile 1999 yılları arasındaki doğumlarla ilgili BM verilerini inceleyerek bazı sonuçlara vardı. 
     İngiliz Tıp Dergisi'nde yayımlanan çalışmaya göre, enlemler erkek çocuğu dünyaya gelmesinde bir şekilde etkili oluyor... Enlemlere göre Avrupa ülkelerini üçe ayıran, Kuzey Amerika'dan da Kanada, Meksika ve ABD'yi karşılaştırmalı araştırmaya dahil ederek 50 yıl boyunca cinsiyet dağılımını inceleyen doktor, Yunanistan, İtalya ve İspanya gibi güney Avrupa ülkelerinde orta ve kuzey Avrupa ülkelerinden daha fazla erkek çocuğunun dünyaya geldiğini belirledi. 
     Doktor ve ekibi, kuzey Amerika'da ise bunun tam tersi bir durum saptadı. Başka bir deyişle, kuzey Amerika'da en fazla erkek çocuğu güneydeki Meksika'da değil, kuzeydeki Kanada'da dünyaya geliyordu. 
     Araştırma sahipleri, bu sonucun enlemlere bağlanabileceğini belirttiler, ancak buna açıklama bulmakta ''aciz'' kaldıklarını da itiraf ettiler. 
     





</TEXT>
</DOC>
