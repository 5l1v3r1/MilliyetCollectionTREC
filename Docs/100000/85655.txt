<DOC>
<DOCNO> 85655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun12.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötanaziyi savunan kanserli kadın ailesinin önünde intihar etti 
</HEADLINE>
<TEXT>

     Avustralya'da, kendi internet sitesinde ötanazi yasalarını savunan bağırsak kanseri kadın, arkadaşları ve ailesinin önünde intihar etti. 
     Ötanazi yanlısı doktor Philip Nitschke, Nancy Crick'in 70 , dün Queensland eyaletinin Gold Coast kentindeki evinde, bir bardak likör ve sigara içtikten sonra aşırı dozda ilaç alarak yaşamına son verdiğini söyledi. 
     Crick'in avukatı Terry O'Gorman, Avustralya televizyonuna yaptığı açıklamada, müvekkilinin intiharını izleyen aile üyeleri ve arkadaşlarının, Crick'in ölümüne yardım etmekle suçlanabileceklerini bildirdi. 
     Basında çıkan haberlerde, Crick'in ihtiharını 21 kişinin izlediği, olaya ilişkin soruşturmanın başladığı belirtildi. 
     Kendisine 3 yıl önce bağırsak kanseri teşhisi konulan Nancy Crick, açtığı internet sitesinde çektiği acıları ve ölmek isteğini yazdığı bir günlük tutmuştu. 
     Crick, sitede son olarak 17 Mayıs'ta hükümete yazdığı açık mektupta ötanazi isteğini yinelemişti. 
     Avustralya'nın Kuzey eyaleti, 1996 yılında dünyada ilk kez ötanazi yasasını tanımıştı. Hükümet, 1997'de yasayı kaldırıncaya kadar 4 kişi ötanazi hakkını kullanmıştı. 
     





</TEXT>
</DOC>
