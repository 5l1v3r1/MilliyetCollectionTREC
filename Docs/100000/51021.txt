<DOC>
<DOCNO> 51021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/spor/aspo.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kokmuş çizme 
</HEADLINE>
<TEXT>

Fatih Terim’i göreve getirdiğine bin pişman olan Milan yönetiminden, yeni gladyatörü parçalama görevini alan İtalyan medyası, 140 gün süren operasyonu da tamamladı 
     Alkış ve hançer 
     FATİH Terim’in Milan macerası, sonu daha başından belli bir film gibi, "vizyonda" kaldığı toplam 140 günde kare kare yaşandı. Gönlünde yatan aslan Ancelotti’yi sezon başında "zamanlama" hatasıyla kaçıran Milan yönetimi, "er" ya da "geç" gerçekleşecek operasyonda yeni gladyatörü Terim’i parçalama görevini İtalyan medyasına verdi. Çizme basını, bir yandan "İmparator"a alkış tutarken, en küçük bir tökezlemede de Brutus misali, sırtından hançerledi. 
     
     Erken sinyaller 
     SEZON öncesi takım oluşumu döneminde İkinci Başkan Galliani ile soğuk hava estiren Rui Costa - Inzaghi transferleri, kriz sinyallerinin çok erken verilmesine neden oldu. Henüz ilk maçta Milan’ın Brescia ile 2 - 2 berabere kalmasıyla, basın Ancelotti gölgesini Terim’in üzerine düşürüverdi. Her ne kadar Galliani "Terim’e güvenimiz tam" mesajı verse de, Corriere dello Sport’un manşeti gayet netti "Terim dikkatli ol, Ancelotti hazır"., 
     
     İki yüzlü yayın 
     FİORENTİNA galibiyeti sonrası Türk teknik adam "azat" edildi. La Gazzetta dello Sport, "Terim idamlık ipi geri gönderdi. Onu asmak için zaman yok" derken, Udinese ve Lazio zaferleri "anti kampanya"yı susturdu. Taa ki, Perugia yenilgisine dek. Başkan ve Başbakan Berlusconi’nin yaş günündeki 3 - 1’lik yenilgi sonrası kaşlar yine çatıldı. Basın, futbolcuların isteksiz tavrına da dikkat çekerken, "Takım felaketti", "Terim’e ders" başlıklarını attı. 
     
     Kantarın topuzu kaçtı 
     VE son sıradaki Venezia karşısında kendi sahasında aldığı golsüz beraberlik, Terim için bir anlamda sonun başlangıcı oldu. Berlusconi’nin sözcüsü olarak oğlu gazetelere "Bu takımı sevmedim" mesajı verirken, İkinci Başkan Galliani, tepkisini "Bu kez konuşmayacağım" diyerek gösterdi. Basında ise kantarın topuzu iyice kaçırmıştı "İmparator değil, Paşa Terim", "Türk teknik adam herşeyi yanlış yapıyor", "İmparator çıplak", "Terim takımı suçluyor" manşetlerdeydi. 
     
     Yaylım ateş başladı 
     MİLAN’IN karıştığını yazan gazeteler, yöneticilerin Terim ile görüşmesi sonrası bu kez yaylım ateşe başladı, "Galliani ile Terim arasında soğukluk", "Milan’dan Terim’e emir değiştir", "Ancelotti hazır" yorumlarında bulundu. Tribünlerin Terim’e "Taliban" yakıştırması yaptığı Inter zaferi bile fırtınayı dindiremedi. "Ben çok savaş gördüm" diyen Terim, Bologna beraberliği ve Torino yenilgisine rağmen teslim olmadı, ama bu kez karşısında kelle avcıları vardı. l MURAT AĞCA 
     
Terim Hoş değil      FATİH Terim dün apar topar İtalya’ya gitti. Tecrübeli hoca, havalimanında yaptığı açıklamada, "Ben profesyonel bir antrenör ve işine saygı duyan bir insan olarak, takımın başarısı adına son dakikaya kadar çalıştım. Ancak bu olay benim için sürpriz değil. Bugün olmasa, yarın olacaktı. Fazla şaşırmadım" diye konuştu. 
     TÜRKİYE’YE dönüşte basın toplantısı düzenleyeceğini kaydeden Terim, "Ancak bana yapılan davranış meslek ahlakına aykırı. Hiç hoş ve şık değil" ifadelerini kullandı. Terim, Milli Takım’ın başına geleceği haberleri için, "Beni tanıyanlar başkalarının ardından iş çevirmeyeceğimi bilir. İnsanları rahatsız etmek çok yanlış" dedi. 
     
İşte planın kanıtı      MİLAN, Ancelotti’yi dün basına tanıttı. Asbaşkan Galliani, "Geçen yıl onu Juventus’tan istemiş ve onay almıştım. Milan, Milanlılar’ın elinde" dedi. Galliani, Fatih Terim’le ilgili "Bir profesyonelin işine son vermek çok üzücü. O da kararı onayladı" diye konuştu. 
     ANCELOTTİ ise Parma yerine Milan’a gelmesinin yüreğinin sesini dinlemesiyle gerçekleştiğini söyledi. Yeni hoca "Bu renkler özel ve Milan her zaman içimde hissettiğim bir kulüp. Ama tam bir takım haline gelmemiz için çok çalışmamız gerek" ifadesini kullandı. 
     
Çalışırsa, para alamaz      MİLAN, görevden aldığı Fatih Terim’e 2003 yılına kadar parasını ödeyecek. Terim, İtalyan kulübüyle yaptığı sözleşme gereği, tek taraflı fesh etme durumunda tazminat alma hakkı kazandı. Milan ile yıllık 1 milyon 800 bin dolara anlaşan ünlü hoca, tazminat alacağı süre içinde bir başka kulübü çalıştırırsa ödemeler kesilecek. 
     
     
Kalleş Galliani      MİLAN’DAKİ görevine son verilen Fatih Terim’in arkasından dönen dolaplar, yavaş yavaş ortaya çıkmaya başladı. Terim’in işine son verilmesindeki asıl gücün Asbaşkan Galliani olduğu kesinleşti. Ayrıca Milano eski polis şefi olan Galliani’nin, Terim ile İstanbul’a gelmeden önce görüştüğü "Sen dedikodulara aldırma. Sezon sonuna kadar görevinin başındasın. İşine bak" dediği öğrenildi. 
     TERİM de, Galliani’nin bu garantisi üzerine önceki gün İstanbul’a geldi. Ancak Galliani, Terim’in İstanbul’a ayak basmasıyla operasyonu başlattı. Asbaşkan, bir gün önce söz verdiği Fatih Terim’in yokluğunda Ancelotti’yi göreve getirdi. Galliani bu değişimi Terim’i arayarak da bildirmedi. Ünlü hoca görevinden alındığını Milano’daki yardımcı hocasının aracılığı ile öğrendi. 
     
Carlo büyüdü, Terim’i yedi      TELSİM reklamlarında Fatih Terim’e yanlış taktik veren şirin İtalyan çocuğu, üzerindeki Milan formasını çıkartırken, telefondaki kişiye Tamam Carlo. İş tamam" diyordu. Hepimiz Carlo’yu küçük zannettik, ancak karşımıza Carlo Ancelotti çıktı. 
     
Büyük destek      FATİH Terim’e Dünya futbolseverleri de sahip çıktı. UEFA’nın resmi web sitesine anket konusu olan Terim’e büyük destek geldi. UEFA.com’daki ankete cevap verenlerden yüzde 85’i "Terim’in daha çok zamana ihtiyacı vardı" derken, yüzde 15’i, "Değişim zamanı gelmişti" seçeneğini tercih etti. Fotoğraf Cem Akyüz 
     



 SPOR 



























</TEXT>
</DOC>
