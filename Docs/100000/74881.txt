<DOC>
<DOCNO> 74881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun12.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Ürdün Kralı Abdullah da Arap zirvesine katılmıyor 
</HEADLINE>
<TEXT>

     Ürdün Kralı Abdullah'ın, Lübnan'ın başkenti Beyrut'ta bugün başlayacak Arap Birliği zirvesine katılmayacağı bildirildi. 
     Lübnan resmi kaynakları, Ürdün Kralı'nın son dakika kararıyla ilgili bir gerekçe gösterilmediğini söylediler. 
     İki gün sürecek zirvede Ürdün'ü, Başbakan Ali Ebu El Ragıp başkanlığında bir heyet temsil edecek. 
     Mısır Dışişleri Bakanlığı da Cumhurbaşkanı Hüsnü Mübarek'in zirveye katılmayacağını açıklamıştı. 
     Bu arada, Arap Birliği kaynakları, Mübarek ile Kral Abdullah 'ın''güvenlik nedeniyle'' zirveye katılmama kararı aldıklarını açıkladı. 
     İsrail devlet radyosu ise Mısır ve Ürdün liderlerinin Şii Hizbullah örgütünün saldırı düzenleme olasılığına karşı zirveye katılmama kararı aldıklarını öne sürdü. 
     Filistin lideri Yaser Arafat da, İsrail'in hakkındaki seyahat yasağını kaldırma koşullarında ısrar etmesi üzerine dün akşam zirveye katılmama kararı almıştı. 
     






</TEXT>
</DOC>
