<DOC>
<DOCNO> 95172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur27.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan'dan Cem'in istifasına yorum ''Bir senaryo uygulanıyor'' 
</HEADLINE>
<TEXT>

     SP Genel Başkanı Recai Kutan, Kayseri Milletvekili İsmail Cem'in Dışişleri Bakanlığı görevinden ve DSP'den istifa etmesini, ''bir senaryonun uygulanması'' olarak değerlendirdi. 
     Kutan, TÜSİAD Başkanı Tuncay Özilhan ile Hüsrev Lokantası'nda öğle yemeği yedi. 
     Yemeğin ardından, İsmail Cem'in istifasını gazetecilere değerlendiren Kutan, bu istifayı beklediklerini söyledi. 
     Bu tür gelişmelerin ''tesadüfen ortaya çıkmadığını'' ifade eden Kutan, ''Baştan beri bunları söyledik. Bir senaryo uygulanıyor Türkiye'de ve mutlaka Cem'in, Kemal Derviş Bey'in içinde olacağı, hatta başında olacağı yeni oluşumlar geliştirilmek isteniyor diye... 
     Adım adım uygulamaya konuluyor... Bu, bizim için sürpriz değil'' dedi. 
     Kutan, ''Partinizden, bu isimlerin de yer alacağı bir hükümete destek verebileceğiniz açıklamasında bulunuldu. Oysa siz, bunu 28 Şubat sürecine benzetiyorsunuz. Böyle bir hükümete, erken seçim kararı da alırlarsa destek verir misiniz '' sorusuna, şu karşılığı verdi 
     ''Bunların bir hükümet kurması söz konusu değil ki. Bu, diyelim ki 4'ü, 5'i biraraya gelecek. Bunların içinde, onlar da olabilir. 
     Etkinlikleri ne kadar olur. Diyelim ki yüzde 5 mertebesinde olur. 
     Onların iktidar olması, Türkiye'nin yüzde yüz aleyhinedir.'' 
     





</TEXT>
</DOC>
