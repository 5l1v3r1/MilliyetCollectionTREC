<DOC>
<DOCNO> 66770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun02.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak, Saddam'ın Ecevit'e gönderdiği mektubu açıkladı 
</HEADLINE>
<TEXT>

     Irak yönetimi, Devlet Başkanı Saddam Hüseyin'in Başbakan Bülent Ecevit'in mektubuna cevaben gönderdiği mektubu açıkladı. 
     Haber ajansları AFP ve Reuters'in bildirdiğine göre, Saddam Hüseyin mektupta, ''ülkesinin artık kitle imha silahına sahip olmadığını ve üretme niyetinde de bulunmadığını'' savunarak, ''Irak'ın, bölgenin kitle imha silahlarından arındırılmasını isteyen ülkelerin başında geldiğini'' ifade etti. 
     Mektupta ''Türkiye'den iyi komşuluk kurallarına ve uluslararası hukuk ilkelerine uymasını ve Irak'a yönelik Amerikan tehditlerine karşı makul ve dengeli bir tutum benimseyerek karşı koymasını bekliyoruz'' diyen Saddam Hüseyin, ''bölgedeki ve aralarında Amerika'nın müttefiklerinin de bulunduğu birçok ülkenin, küstahlık ve saldırı ifadesi olan Amerikan tehditlerine karşı çıktıklarını'' kaydetti. 
     Irak lideri, mektubunda, sorunun hukuk ve yasa çerçevesinde çözüleceğini savundu. Saddam, ''Washington'un, 1990'larda olduğu gibi, silah denetim rejimini Irak'a karşı saldırganlığa kalkışmak amacıyla kullanabileceğini de'' öne sürdü. 
     






</TEXT>
</DOC>
