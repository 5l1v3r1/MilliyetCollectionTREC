<DOC>
<DOCNO> 84644 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/ekonomi/eko02.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapatma yerine tasarruf formülü 
</HEADLINE>
<TEXT>

Başbakan Yardımcısı Mesut Yılmaz, Türkiye’nin her yerinden gelen heyetlerin, bölge müdürlüklerinin kapatılmaması için baskı yaptığını söyledi 
     ANKARA Milliyet 

     Başbakan Yardımcısı ve ANAP Genel Başkanı Mesut Yılmaz, yapısal değişim programını uygulamaktaki en büyük engelin, siyasi talep, baskı ve direnç olduğunu söyledi. 
     CNN Türk’te Nuri Çolakoğlu’nun sorularını yanıtlayan Yılmaz, uygulanan programın ortaya koyduğu birtakım olumlu sonuçlar yaşandığını, ancak bu durumun hükümeti gevşemeye yöneltmemesi gerektiğini belirtti. Ekonomik programın, sadece krizi aşmayı amaçlamadığını vurgulayan Yılmaz, "Program, yaşadığımız krizi aşmayı hedeflemiyor, aynı zamanda kriz yaratan ortamı temizlemeyi hedefleyen bir programdır, köklü bir yapısal değişimi öngörmektedir" diye konuştu. 
     Hükümetin IMF ile işbirliği halinde ekonomik program uygulamak durumunda olmasının talihsizlik olduğunu ifade eden Yılmaz, yapısal değişim programının siyasetle bütünleşmesi gerektiğini kaydetti. 
     
     Seçimler ayrılmalı 
     Siyasi Partiler Kanunu ve Seçim Yasası’nın değiştirilmesi, yerel ve genel seçimlerin de Anayasa değişikliğiyle ayrılması gerektiğini ifade eden Yılmaz, şöyle konuştu 
     "Yapısal değişime en zor uyum sağlayan kesim, siyaset kurumu. Programı uygulamaktaki en büyük engel, siyaset kurumundan gelen talepler, baskılar, dirençtir. Örneğin, programın önceliklerinden biri kamunun küçültülmesi. Bu yolda aldığımız kararlardan biri de bazı bölge müdürlüklerinin kapatılmasıydı. Ama Türkiye’nin her yerinden heyetler Ankara’ya gelmeye başladı. Yeni değerlendirme yapıyoruz. Bölge müdürlüklerini kapatmadan kurumların tasarrufa gitmelerini sağlayacak ek tedbirler geliştireceğiz." 
     



 EKONOMİ 



















</TEXT>
</DOC>
