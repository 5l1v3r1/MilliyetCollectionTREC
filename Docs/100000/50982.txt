<DOC>
<DOCNO> 50982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/ekonomi/aeko.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç yıl daha kararlılık’ şartı 
</HEADLINE>
<TEXT>

Maliye Bakanı Sümer Oral ile görüşen IMF heyeti, 2004 yılına kadar kararlılık istedi 
     HARUN GÜREK Ankara 

     IMF heyetinin, devletin küçültülmesini hedefleyen tasarruf paketi ile ilgili görüşmelerde, 2004 yılına kadar kararlılık’ istediği öğrenildi. Maliye Bakanı Sümer Oral ile görüşmede dile getirilen bu isteğin, sağlanacak ek kaynağın geri ödemelerinin 2004’e sarkması olasılığından kaynaklandığı belirtildi. 
     Türkiye Masası Şefi Juha Kahkonen başkanlığındaki heyet, önceki ziyaretlerinin aksine, bu kez önce bakanlarla görüştü. Oral ile yaptığı görüşmede, tasarruf önlemlerini ve 2004’e kadar kararlılığın sürüp sürmeyeceğini gündeme getiren IMF heyeti, Devlet Bakanı Yılmaz Karakoyunlu ile 2002 özelleştirme gelir beklentileri, Devlet Bakanı Tunca Toskay’la da dış ticaret gelişmeleri konusunda görüştü. 
     
     Siyasi faturayı tartıştılar 
     Bakanlara hükümetin programın arkasında olup olmadığını, önlemlerin alınmasında siyasi kararlılığın bulunup bulunmadığını soran heyetin bu görüşmelerle Türkiye’nin 2002’de ihtiyaç duyduğu dış kaynak tutarını hesaplayacağı belirtildi. 
     Öte yandan koalisyon ortaklarının Derviş ve Oral tarafından hazırlanan önlemleri tek tek incelediği öğrenildi. 
     Liderler pakete olumlu yaklaşmakla birlikte her önlemin ne tür bir tasarruf getireceğini, işsizliğe yol açıp açmayacağını, kamu hizmetlerinde aksamaya neden olup olmayacağını sorgulayarak yaratacağı siyasi sonuçları hesaplamaya çalışıyor. 
     



 EKONOMİ 















</TEXT>
</DOC>
