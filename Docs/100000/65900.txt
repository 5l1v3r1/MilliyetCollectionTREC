<DOC>
<DOCNO> 65900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur14.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
"Otobüste hırsız var " 
</HEADLINE>
<TEXT>

     Bursa'da, 74 yaşındaki emeklinin cüzdanının çalındığı belediye otobüsünde ''hırsız'' arandı. Parka çekilen otobüste yapılan aramada cüzdan bulunamadı, 9 şüpheli gözaltına alındı. 
     Bursa Büyükşehir Belediyesi'ne ait Bağlarbaşı-Heykel hattında çalışan Ali Mutlu yönetimindeki otobüse Adalet Durağı'ndan binen 74 yaşındaki Mehmet Tenekeci adlı emekli, Sırameşeler Durağı'nda, içinde para ve kimliklerinin bulunduğu cüzdanının çalındığını fark etti. Mehmet Tenekeci'nin panik içinde cüzdanının çalındığını bağırarak şoföre bildirmesi üzerine, şoför Ali Mutlu otobüsün kapısını kilitleyerek, Gaziakdemir Durağı yakınlarındaki polis otosuna yanaşıp durumu bildirdi. 
     Asayiş Şube Müdürlüğü'ne bağlı Yankesicilik Masası ve Çarşı Karakolu ekipleri gelinceye kadar kapıları açılmayan otobüs, Kültürpark'ın otoparkına çekildi. Otobüsten tek tek indirilerek aranan yolcuların üzerinden çalınan cüzdan çıkmadı. Ancak 1'i kimliksiz 9 şüpheli, kimlik tespiti için gözaltına alındı. 
     Cüzdanı çalınan Mehmet Tenekeci, Adliye Sarayı'na gitmek üzere belediye otobüsüne bindiğini ve içinde kimlikleri ile 80 milyon lira para bulunan cüzdanının çalındığını fark edince durumu şoföre bildirdiğini kaydederek, paralar için değil, kimlikler için üzüldüğünü söyledi. 
     Otobüs Şoförü Ali Mutlu da hırsızlık olduğunu duyunca hemen polise gittiğini belirterek ''Daha önceden bu konuda tecrübem var. Birkaç yıl önce çalıştığım otobüste yine bir hırsızlık meydana gelmişti. O zaman da hemen polis arabasına yaklaşmıştım. Hırsız inmediği için yakalanmıştı'' diye konuştu. 
     Yankesicilik masası yetkilileri de bu tür olayı gerçekleştirenler ilk durakta indikleri için yakalanmalarının güç olduğunu belirttiler. 
     






</TEXT>
</DOC>
