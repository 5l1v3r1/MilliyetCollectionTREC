<DOC>
<DOCNO> 94135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo13.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Başkanı "Oyuncularımızın 9.8 milyon dolarını ödedik" 
</HEADLINE>
<TEXT>

     Galatasaray Kulübü Başkanı Özhan Canaydın, göreve geldiklerinde futbolcuların 8 aylık birikmiş alacakları olan 9.8 milyon dolarlık borçlarını ödediklerini söyledi. 
     Galatasaray Lisesi'nde gerçekleştirilen olağanüstü mali kongrede genel kurul üyelerine çalışmaları hakkında bilgi veren Özhan Canaydın, öncelikle eski başkanlar Mehmet Cansun ile Faruk Süren'e teşekkür ederek, ''Biz 7 maçta büyük başarılar elde ettik. Aldığımızda takım 3 puan öndeydi. İlk icraat olarak futbolcularımızın 8 ay boyunca ödenmemiş 9.8 milyon dolarlık borçlarının tamamını ödedik. Sadece, yurt dışında oynayan ve ihtilaflı olduğumuz futbolcularımızın borçları kaldı'' dedi. 
     Görev süreleri içerisinde kulübün içinde bulunduğu birçok sıkıntıyı giderdiklerini anlatan başkan Canaydın, şöyle konuştu 
     ''Akıllı transferlerle işe başladık. Takımımızın başına Fatih Terim'i getirdik ve 20-24 yaş arası oyuncular kadromuza dahil ettik. 
     Diğer kulüplerle futbolcu transferinden olan ihtilaflarımız vardı. 
     Avukatlar kamyonla kapınıza dayanırız diyerek icra tehtidinde bulunuyorlardı. Bu sıkıntıları büyük ölçüde çözdük ve toptan ödemeler yaptık. Acilen ödenmesi gereken 34 milyon dolara yakın bir borç vardı. 
     Kredi alamıyorduk. Biz uzun vadeye yayılmış, düşük faizli iyi kredi imkanları sağladık. Borcu borçla ödemenin bir faydası yok. Güzel bir ekibimiz var. Tüm mesaimizi kulübümüze veriyoruz. İnşallah bu hızımız düşmez ve sezon sonunda daha iyi haberlerle karşınıza geliriz.'' 
     
     ''BASKETBOL VE VOLEYBOLUN MALİYETİ ÇOK YÜKSEK'' 
     Özhan Canaydın, basketbol ve voleybol şubelerinin kulübe 6 yıllık maliyetinin 36 milyon doları geçtiğini belirterek, şöyle konuştu 
     ''Basketbola 24 milyon 700 bin dolar, voleybola ise 12 milyon 100 bin dolar harcamışız. Bizim sadece bu sezon için yapmamız gereken borç ödememizin tutarı 33.8 milyon dolar. Buna da vergi borcu dahil değil. 
     Üç kulübün başkanları Devlet Bakanı Fikret Ünlü'ye gittik destek istemek için. Bize 3 kulüp için 50 milyar lira ödenek çıkardı. Biz bu şubeleri kapatmayı değil, Birinci Lig takımlarını ligden çekmeyi düşünüyoruz. Kulüp kaynaklarımız şu an için bu branşları desteklemeye müsait değil. Zaten FİFA kuralları gereğince 2004 yılından sonra da futboldan kazanılan gelirin başka branşlara aktarılması yasaklanıyor. 
     Benim bir daha seçilmek ya da oy gibi bir kaygım yok. Bu konuda hiçbir taviz vermeme taraftarıyım. Ama gelir sağlayacak kaynaklar için sponsor arayışları için elimden geleni yapacağım. Kulüp bünyesinde yeni kaynak yaratmak imkansız.'' Ali Sami Yen Stadı Projesi için üç finans kaynağı bulunduğunu dile getiren Canaydın, kısa bir süre içinde içlerinde birini seçip inşaat firmasıyla anlaşma yapacaklarının müjdesini veririrken, kombine satışlarında da numaralı, VIP ve kapalı tribün biletlerini tamamı satılarak bir Türkiye rekoruna imza atıldığını sözlerine ekledi. 
     
     OLCAY'DAN ESKİ YÖNETİMLERE ELEŞTİRİ 
     Galatasaray Kulübü Yönetim Kurulu Üyesi Özkan Olcay ise, mali sıkıntılarının başlıca sebebinin gelir-gider dengesizliğinden kaynaklandığını söyledi. 
     Olcay, Galatasaray Lisesi'nde düzenlenen olağanüstü mali genel kurul toplantısında yaptığı konuşmada, 31 Aralık 2001 tarihi itibariyle 26.9 trilyon lirası 2045 yılına kadar ödenecek Ali Sami Yen Stadı üst hakkı bedeli olmak üzere, toplam 156.8 trilyon lira olan borçlar ve taahhütlerin, 31 Mayıs 2002 tarihi itibariyle 143.7 trilyon liraya düşürüldüğünü ifade etti. 
     Eski yönetimlere gönderme yapan Olcay, ''Önceki dönemlerden sarkan, özellikle değerinden fazlaya transfer edilen futbolcuların kulüplerine ödenen ve taahhüt edilen bonservis bedelleri ile az geliri olan basketbol ve voleybol şubelerine harcanan tutarların günümüz mali tablolarına olan etkisi, nakit giriş-çıkış ve gelir-gider dengesizliği yaratmaktadır'' diye konuştu. 
     Diğer yandan, mali işlerden sorumlu başkan yardımıcısı Refik Arkan da yaptığı açıklamada, Ali Sami Yen Stadı'nın bir turizm tesisi sayılması için, Galatasaray'ın döviz kazandıran bir kuruluş olması itibariyle Maliye Bakanlığı'na vergi indirimi başvurularında bulunduklarını kaydetti. 
     





</TEXT>
</DOC>
