<DOC>
<DOCNO> 59154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur11.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencisini dövem okul müdürünün maaşı kesildi 
</HEADLINE>
<TEXT>

     Milli Eğitim Bakanı Bostancıoğlu, dayağın bir eğitim aracı olarak kullanılmasının söz konusu olamayacağını belirterek, öğrencisini döven okul müdür vekilinin görevden alınıp, 15 günlük maaşının kesildiğini bildirdi. 
     SP Rize Milletvekili Mehmet Bekaroğlu'nun soru önergesini yanıtlayan Milli Eğitim Bakanı Metin Bostancıoğlu, görev ve sorumluluklarıyla bağdaşmayan fiilleri bulunan personel hakkındaki soruşturma sonucunda getirilecek olan adli, idari, mali ve disiplin teklifleri doğrultusunda işlem yapılacağı ve bu işlemlerin de hukuk kuralları çerçevesinde yürütüleceğinin kuşkusuz olduğunu belirtti. 
     Bostancıoğlu, şunları kaydetti 
     ''Kars'ın Sarıkamış İlçesi Eşmeçayır Köyü İlköğretim Okulu Müdür Yetkili Öğretmeni Münir Keskin'in aynı okul öğrencisi Nilüfer Polat'ı dövdüğü iddiasıyla ilgili olarak yapılan soruşturma sonucu Münir Keskin hakkında disiplin yönünden 1702 sayılı İlk ve Tedrisat Muallimlerinin Terfi ve Tecziyeleri Hakkında Kanun'un 22 4 maddesi uyarınca 15 günlük maaş kesim cezası ile cezalandırılması, idari yönden idarecilik görevinin üzerinden alınarak 5442 sayılı Kanunun 8 c maddesi gereğince il içinde görev yerinin değiştirilmesi yönünden işlem tayin edilmiştir.'' Dayağın öğrencinin kişiliğini zedelediği, kendine güvenini kaybettirdiği, isyankar ve saldırgan bir tutum içine girmesine neden olduğunu belirten Bostancıoğlu, ''Bakanlığımıza bağlı okul ve kurumlarda, dayağın bir eğitim aracı olarak kullanılması, kötü muamele ve işkence yapılması söz konusu olamaz'' dedi. 
     Kars'ın Sarıkamış İlçesi Eşmeçayır Köyü İlköğretim Okulu Müdür Yetkili Öğretmeni Münir Keskin, Dünya Bankası'ndan sosyal yardım için sağlanan ve muhtaç durumdaki vatandaşlara dağıtılan paranın Eşmeçayır'da ihtiyacı olmayan kişilere verildiğini söyleyen okul öğrencisi Nilüfer Polat'ı velilerin önünde dövmüştü. 
     






</TEXT>
</DOC>
