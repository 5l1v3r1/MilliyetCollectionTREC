<DOC>
<DOCNO> 62398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/soneko23.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro piyasalara yerleşti, şimdi sahte Euro korkusu başladı 
</HEADLINE>
<TEXT>

     AB Komisyonu, 12 Euroland ülkesinde ortak para birimi euro'ya geçişin 15'inci gününde, ulusal paraların ''hemen hemen tamamen piyasadan kalktığını'' açıkladı. 
     Komisyon sözcüleri, günlük olağan basın toplantısında yaptıkları değerlendirmede, euro'ya geçiş sürecin tamamlanması için Şubat sonuna kadar vakit öngördüklerini, oysa bu sürecin ilk 15 günde tamamlanmak üzere olduğunu, gelişmelerin beklenenden daha süratli ve olumlu görüldüğünü belirttiler. 
     Euro alanındaki tüm ülkelerde para işlemlerinin yüzde 90'dan fazlasında yeni para birimi kullanıldığını belirten Komisyon, bu oranın, Almanya, Hollanda, İrlanda, Finlandiya ve Lüksemburg gibi ülkelerde yüzde 95'i aştığını duyurdu. 
     Komisyon, bazı ''basit sahtecilik'' girişimlerinin tüm ülkelerde ve her gün görüldüğünü, henüz hiçbir ciddi kalpazanlık durumu ile karşılaşılmadığını da açıkladı. 
     Öte yandan, Avrupa basını, ''dünyanın en yetenekli kalpazanlarının bulunduğu'' Kolombiya'da üretilen sahte euro kağıt paraların AB piyasasına sürülmekte olduğunu bildirdi. Basına yansıyan haberlere göre, Kolombiya mafyası, sahte paraları İspanya üzerinden AB'ye sokuyor. Interpol'ün, Avrupa Merkez Bankası ve ABD ile işbirliği yaparak, kapsamlı bir soruşturma yürüttüğü, sahte euro'ların piyasaya süratle yayılması endişesinin büyük olduğu ifade ediliyor. 
     






</TEXT>
</DOC>
