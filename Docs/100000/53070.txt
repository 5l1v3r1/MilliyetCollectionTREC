<DOC>
<DOCNO> 53070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo01.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli "İkinci yarıdaki tempomuza hiçbir takım dayanamazdı" 
</HEADLINE>
<TEXT>

     Fenerbahçe Teknik Direktörü Mustafa Denizli, 2-0 kazandıkları Gençlerbirliği maçının ikinci yarısında mükemmele yakın bir futbol oynadıklarını söyledi. 
     Denizli, maçtan sonra yaptığı basın toplantısında, rakiplerinin savunma anlayışı içinde kontraatağa dayalı oynadığını belirterek, "Bu yüzden ilk yarıda kontraatak yememek için kontrollü oynadık. Ancak ikinci yarıdaki tempomuza ne Gençlerbirliği ne de başka bir takımın dayanması mümkün değildi" dedi. 
     Fenerbahçe karşısında takımının başında ilk kez görev yapan Gençlerbirliği Teknik Direktörü Erdoğan Arıca ise rakipleri karşısında savunma anlayışına dayalı bir futbolla mücadele ettiklerini söyledi. 
     Karşılaşmada Fenerbahçe'ye pozisyon vermediklerini ifade eden Arıca, "Oyun anlayışımız, orta sahayı kalabalık tutup, kontra ataklarla pozisyon bulmaktı. Bunu başaramadık. Futbol 3 ihtimalli bir oyundur. Pozisyon vermediğimiz maçta, 2-0 yenildik. Fenerbahçe'yi tebrik ediyorum" diye konuştu. 
     






</TEXT>
</DOC>
