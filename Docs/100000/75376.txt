<DOC>
<DOCNO> 75376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur25.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem Sadık İlhan tahliye oldu 
</HEADLINE>
<TEXT>

     Beyoğlu 1. Ağır Ceza Mahkemesi, ''Şike Çetesi Davası'' kapsamında tutuklu bulunan hakem Sadık İlhan'ın avukatının itirazını yerinde buldu. 
     İlhan'ı tahliye eden mahkeme, davaya ilişkin olarak ise ''yetkisizlik'' kararı verdi. 
     Kadıköy 1. Ağır Ceza Mahkemesi'nin ''yetkisizlik'' kararıyla ''Şike Çetesi Davası'' dosyasını gönderdiği Beyoğlu 1. Ağır Ceza Mahkemesi, bu dosya üzerindeki incelemesini tamamladı. 
     İnceleme kapsamında hakem Sadık İlhan'ın avukatı Celal Nuri Demirtürk'ün, ''müvekkilinin memur statüsünde bulunmadığı, dolayısıyla rüşvet alma suçunu işleyemeyeceği'' ve ''çete oluşturma suçunun vasıflarının oluşmadığı'' yönündeki tutuklamaya itirazını görüşen mahkeme, bu istemi yerinde buldu. 
     Mahkeme Heyeti, ''tutuklu kaldığı süre, suç vasıf ve mahiyetinin değişme ihtimaline göre'' İlhan'ın tutukluluk halini kaldırarak 2 milyar lira kefalet karşılığında tahliyesine karar verdi. 
     28 Şubat 2002 tarihinde bu suç kapsamında tutuklanan Sadık İlhan, 
     mahkemenin bu kararıyla Ümraniye Cezaevi'nden çıkacak. 
     Kadıköy Cumhuriyet Başsavcılığı'nca 11 sanık hakkında açılan dava iddianamesinde, hakem Sadık İlhan'ın, ''Cürüm işlemek amacıyla teşekkül oluşturmak'', ''Rüşvet almak'' ve ''Rüşvet vermek'' suçlarından dolayı 11 ile 29 yıl arasında ağır hapis cezasına çarptırılması isteniyordu. 
     
     ''YETKİSİZLİK'' KARARI 
     Mahkeme Heyeti, Kadıköy 1. Ağır Ceza Mahkemesi'nin ''yetkisizlik'' kararıyla gönderdiği ''Şike Çetesi Davası'' dosyası hakkında ise ''yetkisizlik'' kararı verdi. 
     Davaya, suçun meydana geldiği yer itibariyle Kadıköy Ağır Ceza Mahkemesi'nin bakması gerektiği görüşünü belirten Beyoğlu 1. Ağır Ceza Mahkemesi, yetki uyuşmazlığının giderilmesi amacıyla dava dosyasının Yargıtay 5. Ceza Dairesi'ne gönderilmesine de hükmetti. 
     






</TEXT>
</DOC>
