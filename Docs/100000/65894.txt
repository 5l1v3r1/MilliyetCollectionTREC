<DOC>
<DOCNO> 65894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur08.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya Valiliği ile Kızılay Afyon'a 2 bin LPG sobası gönderdi 
</HEADLINE>
<TEXT>

     Marmara depreminde büyük hasar gören Sakarya ve Kocaeli'nden, Afyon'daki depremzedelere LPG sobası, kışlık çadır, battaniye, seyyar duş ve tuvalet gönderildi. 
     Kızılay Adapazarı Şube Başkanı Hami Öztopaloğlu, Sakarya Valiliği ile işbirliğine giderek, lojistik depolarında bulunan 2 bin LPG sobasını, dün gece kamyonlara yükleyerek, deprem bölgesine gönderdiklerini söyledi. 
     Öztopaloğlu, Afyon'daki depremzedeleri en iyi kendilerinin anlayacağını belirterek, ''Kış koşullarında orada zor durumda bulunan vatandaşlarımız için tüm imkanlarımızı seferber edeceğiz'' dedi. 
     Olası afetlere karşı ellerinde stok bulunduğunu anlatan Öztopaloğlu, ''Sobaların dışında, ihtiyaç duyulacağı düşüncesiyle 10 bin battaniyeyi göndermek için hazırlıyoruz. Bu yönde bir talep gelirse, battaniyeleri de yola çıkaracağız'' diye konuştu. 
     Sakarya Valiliği, bölgeye dün de, Arama ve Kurtarma Birliği'nden 30 kişilik bir ekiple, enkaz altında canlıları bulmak için eğitilmiş 
     2 köpek ve 6 araç göndermişti. 
     Kocaeli Valiliği de, bölgeye 1000 battaniye, 50 kışlık çadır, 15 seyyar duş ve 5 tuvalet ile gönüllülerden oluşan 12 kişilik çadır kurma ekibi gönderdi. 
     Çadır, battaniye, duş ve tuvaletlerin, Çay İlçesi'nde, Hasan Gemici'nin koordinatörlüğündeki yardım merkezine teslim edileceği kaydedildi. 
     






</TEXT>
</DOC>
