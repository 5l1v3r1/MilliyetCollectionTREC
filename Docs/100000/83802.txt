<DOC>
<DOCNO> 83802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/dunya/dun01.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron’un partisi barışı torpilledi 
</HEADLINE>
<TEXT>

İsrail’de iktidardaki sağcı Likud Partisi bağımsız bir Filistin devletinin kuruluşunu hiçbir zaman kabul etmeyeceğini açıkladı 
     DIŞ HABERLER SERVİSİ 

     İsrail’de Başbakan Ariel Şaron’un lideri olduğu Likud Partisi, bağımsız bir Filistin devletinin kurulmasını hiçbir zaman kabul etmeyeceği yönünde bir karar aldı. Partinin merkez komitesinde önceki gün yapılan oylamada, bağımsız bir Filistin devletinin kurulması fikri reddedildi. Oysa bağımsız Filistin devletine karşı çıkmayan Başbakan Şaron Filistinlilerin şiddet eylemlerine son vermesini ve siyasi reformlar yapılmasını istemişti. 
     Buna karşın Likud yetkilileri, eski başbakan Binyamin Netanyahu’nun sunduğu, bağımsız bir Filistin devletinin kurulmasının hiçbir zaman kabul edilemeyeceği yönündeki önergenin lehine oy kullanarak, Şaron’un tutumunu reddetti. 
     
     ABD kınadı 
     Likud’un bu kararı ABD ve Arafat tarafından tepkiyle karşılandı. ABD Ulusal Güvenlik Konseyi sözcüsü Sean McCormack, Başkan George Bush’un, barış içinde yaşayan İsrail ve bir Filistin devleti vizyonuna atıfta bulunarak, bu vizyon doğrultusunda çalışmaya devam edeceklerini söyledi. Filistin lideri Yaser Arafat da, Likud partisinin bu kararının ’Oslo anlaşmalarının yıkımı anlamına geldiğini’’ belirtti. 
     



 DÜNYA 











</TEXT>
</DOC>
