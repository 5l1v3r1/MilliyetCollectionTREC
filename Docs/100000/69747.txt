<DOC>
<DOCNO> 69747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/spor/yurundul.html </URL>
<DATE> 2002/02/27/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Müthiş mücadele 
</HEADLINE>
<TEXT>

     Şampiyonlar Ligi’nin en zorlu grubunda, Ali Sami Yen Stadı’ndaki kritik maç müthiş bir mücadeleye sahne oldu. Sonuçta puanlar paylaşıldı. 
     Liverpool Teknik Direktörü Phil Thomson, Galatasaray’ın yüksek toplardaki rahatsızlığını kendi takımının da bu konudaki gücünü göz önüne alarak planını kurmuş "Kazanılan her duran topu, gol silahı olarak kullanmak". Taç atışları, kornerler, frikikler, hatta kendi alanlarındakiler da dahil, 18’de çok adamla hava köprüsü kurdular. Genelde kısa boylu Galatasaraylı oyuncular, vücut vücuda savaşarak kale önü tehlikelerini en aza indirmeye çalıştılar. Bunların yanında hücum teşebbüsleri dengeli yapıldı. Bölüm bölüm tempo yükseltilerek rakibin üstüne gidildi. Akılcı düşünüşle, çizgi defansın arkasına sarkma girişimlerinde bulunuldu. Uzun mesafeli şutlar denendi. Pozisyonlar da bulundu. 
     İkinci yarıda mutlak galibiyete ihtiyacı olan Liverpool, çok yüksek tempoyla büyük baskı kurdu. Bu arada, ilk yarının aksine duran toplar dışında da rakibin çok tehlikeli net pozisyonlara dönüşen atakları oldu. Ama Mondragon yine inanılmaz kurtarışlarıyla sahnedeydi. Sonra Galatasaray dengeyi kurdu ve kısa bir bölüm karşı alana yerleşti. Bu arada da çok kritik anda skor avantajı yakalandı. Artık moral de depolanmıştı, seyirci coşmuştu. Ama bir duran topta ilk karşılama yapılamayınca Heskey beraberliği sağladı. Son 10 dakikada her iki taraf da kazanabilirdi. Sonuçta maç beraberlikle noktalandı. 
     Galatasaray takımını büyük kadro sıkıntısı içinde sergilediği böyle yürekli mücadele için kutlamak gerekir. Lucescu’nun yorulan oyuncularına takviye yapacak bir kulübesi dahi dün gece yoktu. Saha içinde yapılabilecek herşey denendi. Mutlak galibiyete şartlanmış güçlü rakip karşısında kora kor mücadele sergilendi. Bütün futbolcular, üstlerine düşen görevleri yerine getirmek için özveriyle çalıştılar. Yeni transfer, takımını tanımayan, maç eksiği olan Radu da bu bütünlüğe ayak uydurmaya büyük gayret sarfetti. Çok güzel ve kritik bir gol attı. Artık iş, Roma’da puan almaya bakıyor. 
     Hakem Urs Meier, deneyimiyle başarılı bir yönetim gösterdi. 
     
     



 SPOR 






























</TEXT>
</DOC>
