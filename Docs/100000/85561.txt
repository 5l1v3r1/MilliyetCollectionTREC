<DOC>
<DOCNO> 85561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/ekonomi/eko08.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtköy, Ataköy olma yolunda’ 
</HEADLINE>
<TEXT>

     EKONOMİ SERVİSİ 

     Son yıllarda hızlı gelişimiyle dikkat çeken Kurtköy, yeni konut projeleri ve ticari yatırımlar için gözde bir merkez haline geldi. TEM ve D - 100 karayollarının tam ortasında yer alması, Sabiha Gökçen Uluslararası Havaalanı’na yakınlığı nedeniyle bölgeye olan talep artıyor. 
     İstanbul’un yeni toplu konut alanı olma yolunda ilerleyen bölgede başta İstanbul Büyükşehir Belediyesi’nin yaptırdığı Kiptaş Konutları olmak üzere özel inşaat şirketlerinin de birçok yatırımı var. 
     Ekşioğlu Modern Birkent Konutları Yönetim Kurulu Başkanı İlyas Ekşioğlu, "Havaalanının yoğun olarak faaliyete geçmesinden sonra Kurtköy, Anadolu yakasının Ataköy’ü olacak" dedi. Ekşioğlu Güzelevler Konutları Yönetim Kurulu Başkanı İmdat Ekşi de, "Üniversite kampüslerinin çoğalması, teknoloji parkının kurulması ve birçok şirketin bölgede faaliyete geçmesi Kurtköy’e olan ilgiyi artıracak. TEM yoluna kolay bağlantısı ve deniz otobüsü seferleri de Kurtköy’ün cazibesini yükseltiyor" diye konuştu. İlyas Ekşioğlu ve İmdat Ekşi, Kurtköy’de satılık daire fiyatlarının 30 milyar liradan başladığını kaydettiler. 
     



 EKONOMİ 




















</TEXT>
</DOC>
