<DOC>
<DOCNO> 60838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/yazar/cemal.html </URL>
<DATE> 2002/01/06/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Romantizmin dipsiz kuyusunda beyazla mavi... 
</HEADLINE>
<TEXT>

     Hey koca Chet Baker Trompetini üfledikçe, ben romantizmin dipsiz kuyusuna çekiliyorum. 
     Yumuşacık çalıyor. 
     Dışarıdaki kar yağışı gibi. 
     İkisi de içimi ısıtıyor. 
     Yalnız değil Chet Baker. Herbie Mann flütte, Bill Evans piyanoda, Pepper Adams bariton saksta ve Kenny Burrell gitarda. 
     Müthiş bir takım 
     Hepsi kendi başına çalışıyor. 
     Ama ne güzel bir birliktelik... 
     Dışarıdaki kar yağışı gibi, yumuşacık çalıyorlar. Ama Chet'in trompeti baskın, bir başka. 
     Rüzgardaki kar tanecikleri gibi savruluyor insan. Sedat Ergin'in kulakları çınlasın Hep dediğim gibi, caz gerçekten müziğin demokrasisi... 
     Aslında bunun için oturmadım bilgisayarın başına. 
     'Bir büyük macera'yı yazacaktım. 
     Euronun hikayesini. 
     Kemal Derviş'ten esinlenmiştim. Geçen akşam TRT'deki programın sonunda şöyle dedi 
     "Avrupa'da çok önemli, tarihi bir olay yaşanıyor. Büyük bir macera bu. Baksanıza, Almanyası, Fransası, birbirleriyle kaç kere savaştılar, birbirlerini öldürdüler. Şimdi milli paralarını, merkez bankalarını bir yana atıp tek parada, tek merkez bankasında birleşiyorlar. Heyecan verici değil mi Bu olumlu ve büyük maceraya inşallah biz de katılacağız." 
     Muhteşem çalıyorlar. 
     Flütle piyano arkada. Chet'in trompeti yükseliyor, bir hüzün dalgasıyla birlikte... 
     Dışarıda göz gözü görmüyor. 
     Ortalık bembeyaz. 
     Ama ben maviyi özlüyorum. 
     Akdeniz mavisini. 
     Kekova'yı özlüyorum. 
     Gürol Sözen'in o güzel Mavi Uygarlık kitabının İş Bankası Yayınları sayfaları arasında mavi yolculuğa çıkıyorum. 
     Kekova'nın Kalesi'nden günbatımı... 
     İzledin mi hiç 
     Harikuladedir. Tam bir ayrıcalıktır. Bu mutluluğu ben ilk kez geçen yaz tattım. İçim sevinçle dolmuştu. Yaşamak ne güzel demiştik. 
     Azra Erhat da demiş ki 
     "Kekova dediğimiz yer dünyanın bir cenneti diye kabul edilir. Burada doğa ile insan el ele vermiş, güzellikte daha ileri gidilemeyecek bir aşamaya varmışlardır. Kekova her yönüyle çözülmemiş bir sırdır geçmişte de bugün de adının ne olduğu bilinmez." 
     Gürol Sözen'in deyişiyle 
     "İnsanı sürekli deniz çağırıyor Kekova'da. Elinizi uzatınca size yaklaşıyor derin mavisi. 
     Ürperiyorsunuz. 
     Antik dünyanın filozofları beyaz giysileri ve sandaletleriyle ders vermeye gelebilirler. Böylesine bir okulda okumayı da isterdim, ders vermeyi de. 
     İlk dersim mavi üzerine olurdu. 
     İkinci dersim, mavi ile suyun arkadaşlığı, dostluğu..." 
     Akdeniz mavisi bence mutluluğun ta kendisi. İnsanı yaşama sevinciyle dolduran bir mutluluk. 
     Durmadan yağıyor kar. 
     Ortalık bembeyaz. 
     Ben Kekova'yı özledim. 
     Akdeniz mavisini... 
     Ey koca Chet Baker, iyi ki varsın. Trompetini yumuşacık üfledikçe, rüzgarda kar tanecikleri gibi savruluyorum. Romantizmin dipsiz kuyusuna çekiliyorum. Sevdim bu lafı 
     Bir hüzün dalgası yükseliyor. 
     Ama keder yok bu hüzünde. 
     Sevinç var. 
     Gürol Sözen kitabını "sığınacağı limanları doğa, kültür ve sanatta arayanlar"a, yani mutlu ve ayrıcalıklı insanlara adamış... 
     İyi pazarlar 
     
     







Çifte yutturma 


Çakan kararlı... 


Romantizmin dipsiz kuyusunda beyazla mavi... 


Karın asıl tahribatı 


Öğrenciler de pantalon giyebilecek mi 


Beni bu havalar mahvetti 


"O" asla unutulmaz 


Kar 


Tay tay duran bankalara son bir kez 


Tek dilli çocuklar şehri 


Yönetici işveren değil 


Bin yıllık Reich ve Pax Americana 


"Bağımsız Film" Festivali 


Four million three hundred and eigth three thousand.... 


</TEXT>
</DOC>
