<DOC>
<DOCNO> 97907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun14.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Londra'lı imam FBI soruşturmasının odağında... 
</HEADLINE>
<TEXT>

     İngiltere'de yayımlanan The Daily Telegraph gazetesi, Kuzey Londra'daki Finsbury Camii'nin daha önce İngiltere'de de soruşturmaya konu olan imamı Ebu Hamza El Masri'nin, bu kez Amerikan Federal Soruşturma Bürosu FBI tarafından açılan bir soruşturmanın odağında olduğunu yazdı. 
     Gazete, El Masri'nin, ABD'de Müslüman gençlerin El Kaide hücrelerine katılması yönünde çaba gösterdiğine ilişkin bazı delillerin ortaya çıkarılması üzerine soruşturma kapsamına alındığını belirti. 
     Yakalanan iki kişinin, ifadeleri sırasında, El Masri'nin emri ve yardımıyla ABD'de cihat için adam toplamaya çalıştıkları yönünde açıklamada bulunduklarını kaydeden gazete, ABD'de güvenlik birimleri içindeki kaynakların da bu durumu doğruladıklarını yazdı. 
     Daha önce Afganistan'da savaştığı sırada iki eli ve bir gözünü kaybeden El Masri hakkında FBI tarafından başlatılan soruşturmanın sonuç vermesi ve yeterli delilin toplanması halinde, Finsbury Camii imamının ABD tarafından istenebileceği belirtildi. 
     İngiltere'de defalarca hakkında soruşturma yapılan, her seferinde aklanan El Masri'nin ''ayakkabı bombacısı'' olarak tanınan Richard Reid ve 11 Eylül saldırılarında uçağa aksilikler sonucu binemediğine ve aslında bu saldırıların 20. ismi olduğununa inanılan Zekeriya Musavi ile de ilişki içinde olduğu öne sürülmüştü. 
     





</TEXT>
</DOC>
