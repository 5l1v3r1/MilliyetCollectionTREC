<DOC>
<DOCNO> 95640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/yasam/yas06.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dertleri de yapışık ..’ 
</HEADLINE>
<TEXT>

Siyam ikizleri’ Ayşe ve Semanur, 20 aylık oldu. Doktorlar geleceklerinden endişeli 
     TUNCAY DAĞLI Adana DHA 

     Onlar, tek bedeni paylaşan iki güzel kız çocuğu Ayşe ve Semanur. Ancak Çukurova Üniversitesi Balcalı Hastanesi Çocuk Cerrahisi Kliniği’nde bakımlarına devam edilen 20 aylık Siyam ikizleri’ Ayşe ve Semanur’un bakımı git gide sorun oluyor. 
     Zorunlu ortak yaşamda geçimsizlik yapıp, birbirinin yüzünü tırmalayan ikizlerin ameliyatla ayrılmayacaklarına karar verilmişti. Sağlık sorunları bulunan ikizlerin tedavi masrafını artık üstlenmek istemeyen hastane yetkilileri, Kahramanmaraşlı Tanrıkulu ailesine çocuklarını almaları için yazı gönderildi. Ancak aile, ikizlerine bakamayacaklarını yanıtını verdi. 
     
     Ya biri hastalanırsa 
     Hastane yetkilileri, Ayşe ve Semanur’un tedavi ücretinin Yeşil Kart’la sağlanması için girişim başlatırken, ikizlerin hastanede daha ne kadar barınabileceği konusunda karar veremiyor. 
     Çocuk Cerrahisi Anabilim Dalı Başkanı Prof. Dr. Hasan Okur, ikizlerin tüm tetkiklerinin tamamlandığını kaydederek şunları söyledi "Eğer birinde, diğerinin de yaşamını tehlikeye sokacak bir sorun çıkarsa, acil olarak ameliyata alıp, sağlam olanı kurtarmak için operasyon yapacağız. Bu sırada yaşam riskleri ne olur bilemem. Geldikleri günden beri tedavi ücretleri eğitim vakası’ diye gösterilerek hastane tarafından karşılandı. Ancak Yeşil Kart çıkartıldıktan sonra devlet tarafından ödenmesi sağlanacak." Ailenin, bakımları zor ve masraflı olması ve toplum içinde farklı algılanmaktan korktuğu için ikizleri istemediğini belirten Okur şöyle konuştu 
     "İkizler büyüyor. Onlar için özel oda ve bakıcımız yok. Tıbbi bir sorun olabilir diye bir süre daha hastanede bakımlarını yapacağız. İleride bir sosyal kuruluşa devredebiliriz. Ama onlara bakacak bir sosyal kuruluş da ülkemizde mevcut değil. Zaman ne gösterir bilemiyorum." 
     



 YAŞAM 



















</TEXT>
</DOC>
