<DOC>
<DOCNO> 56237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/dunya/dun02.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Anne Ladin Oğlum iyidir 
</HEADLINE>
<TEXT>

     DIŞ HABERLER SERVİSİ 

     ABD kuvvetlerinin Afganistan dağlarında izini sürdüğü Suudi asıllı terörist lider Usame Bin Ladin’e Suudi Arabistan’daki annesinden destek geldi. Ladin’in annesi, medyada hakkında çıkan haberleri yalanlayarak, "Oğluma kızgın değilim..." dedi ve Allah’tan ona doğru yolu göstermesini diledi. 
     Riyad’da yayımlanan Medine adlı gazeteye demeç veren anne, "Oğluma maledilen ihtirasları, fikirleri ve eylemleri onaylamıyorum, ama ona kızmıyorum da..." dedi. Haberde ismi verilmeyen anne Ladin, her anne gibi evladıyla gurur duyduğunu belirtti. Anne, Allah’a her gün oğlunu koruması için yalvardığını sözlerine ekledi. Bin Ladin’in servetiyle ilgili çıkan haberleri ise teessüfle takip ettiğini söyledi. 
     New York Times gazetesi, Usame Bin Ladin’in 11 Eylül saldırıları öncesinde, annesini telefonla arayarak, çok önemli olaylar yaşanacağına dair uyarıda bulunduğunu iddia etmişti. Usame Bin Ladin, vatandaşlıktan çıkarıldığı 1994 yılından beri Suudi Arabistan’a gelmiyor. 
     



 DÜNYA 











</TEXT>
</DOC>
