<DOC>
<DOCNO> 71545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur10.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan'dan Orgeneral Kılınç'a tepki 
</HEADLINE>
<TEXT>

     AKP Genel Başkanı Tayyip Erdoğan, MGK Genel Sekreteri Orgeneral Tuncer Kılınç'ın AB ile ilgili görüşlerinin daha önce başkaları tarafından da ifade edildiğini belirterek, "Maalesef bu açıklamaları başkaları yaptığında yer yerinden oynuyordu" dedi. 
     Erdoğan, partisinin il halkla ilişkiler başkanları toplantısında gazetecilerin soruları üzerine Orgeneral Kılınç'ın açıklamalarını değerlendirdi. Türkiye'nin AB'ye girmekle gerek temel hak ve özgürlükler, gerekse ekonomik alandaki standartları yakalayacağına inandığını, ancak AB'yi olmazsa olmaz bir şart olarak görmediğini belirten Erdoğan "Şu anda bu tür bir kaygı ve gerginliği ortaya koymak Türkiye'ye uluslararası alanda güven kaybettirir. Kaldı ki AB'ye girmek veya bu yolda çalışmak Türkiye'nin başka uluslararası anlaşmalara imza atamayacağı anlamına gelmiyor" dedi. 
     Kılınç'ın görüşünün yeni olmadığını vurgulayan Erdoğan, "Bu açıklamalar bugün yapılıyor değil. Yıllardır bu ülkede yapılıyor. Yıllardır bunları söyleyenler vardı Ama maalesef bu açıklamaları ülkemizde başkaları yaptığı zaman yer yerinden oynuyordu. Şu anda bir profesörün sözleri ve bu sözlere MGK Genel Sekreterinin katılmış olması bugünkü tabloyu doğuruyor" diye konuştu. Türkiye'nin bütün kurumlarıyla elele vermek suretiyle uluslararası anlaşmalarda elde edeceği ülke ve millet yararını net olarak ortaya koyması gerektiğini belirten Erdoğan, Türkiye'nin AB'ye girmesini ABD'nin de istediğini, ancak AB ile ABD'nin düşman gibi gösterilmeye çalışıldığını söyledi. Erdoğan, "Böyle bir yanlışa Türkiye kurban edilmemelidir" dedi. 
     Erdoğan, Türkiye'nin zaten komşularıyla iyi ilişkiler içinde olması gerektiğini, ancak bunun AB'ye alternatif olarak sunulmasını doğru bulmadıklarını belirterek, "Türkiye'nin AB ile ters düşünce ticarette neler kazanıp neler kaybedeceğini herkesin hesap etmesi gerekiyor" diye konuştu. 
     Öte yandan AKP Grup Başkanvekili Mehmet Ali Şahin de, MGK Genel Sekreteri Orgeneral Tuncer Kılınç'ın AB'ye alternatif belirleme konusundaki sözleriyle ilgili olarak, "Herkesin şahsi düşüncesine saygı duyarız, ama Türkiye hedefini belirlemiştir, Ulusal Programını AB'ye takdim etmiştir" dedi. 
     Mehmet Ali Şahin, TBMM'deki basın toplantısında Orgeneral Tuncer Kılınç'ın sözleri konusundaki bir soruyu yanıtladı. Şahin, Orgeneral Kılınç'ın AB'nin tarafgir olduğuna ilişkin eleştirilere katıldıklarını belirtirken Rusya ve İran'la yeni bir ortaklık kurması önerisine karşı çıktı. Mehmet Ali Şahin, "Rusya ve İran'taki koşullar Türkiye için geçerli olursa demokrasi ve insan hakları standardının bugünden aşağı ineceğine inanırım" dedi. 
     






</TEXT>
</DOC>
