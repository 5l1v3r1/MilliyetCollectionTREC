<DOC>
<DOCNO> 78760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/ekonomi/eko03.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Symbol hedeflerini aştı 
</HEADLINE>
<TEXT>

Oyak - Renault Genel Müdürü Dominique Correze, yenilenen Clio Symbol’ün yeni pazarlara da açılacağını ve 45 ülkeye satılacağını söyledi 
     LEVENT KÖPRÜLÜ Fatih ÇINAR Bursa 

     Oyak - Renault Genel Müdürü Dominique Correze, Türk pazarı için Türkiye’de tasarlanan Clio Symbol’ün, hedeflenenin üzerinde bir ilgiyle karşılandığını belirterek, şimdiye kadar 35 ülkeye ihraç edilen araca yeni pazarlardan da talep geldiğini belirtti. 
     Renault’nun global üretim ağının parçası haline gelen Bursa fabrikasını gezdiren Correze, "Clio’yu önce Renault 9 ve Renault 12’lerin yerine Türk tüketicisine uygun bir araç olarak tasarladık. Ama gördük ki, Renault’un başka pazarlarından da talep geldi" dedi. Symbol’den çok memnun olduklarını belirten Correze, "Çünkü, hedeflerini aştı" ifadesini kullandı. Nitekim Bursa’dan 35 ülkeye ihraç edilen Clio Symbol’e yeni yüzüyle Fransa’nın deniz aşırı sömürgelerinden de talep var. Artık 45 ülkeye ihraç edilecek. Symbol, 38 bin 700 adet ihraç edilerek, başlangıç hedeflerini yüzde 15 aşmış ve Doğu Avrupa’da Renault’yu liderliğe taşımış. 
     
     Tüketicilere güven gerekli’ 
     Correze, iç piyasada talebin açılması için tüketicilerin biraz güven ve cesaret kazanması gerektiğini belirterek, bankacılık sisteminin sağlıklı bir yapıya kavuşması ve enflasyonun kontrol altına alınması gerektiğini söyledi. 
     "İç pazarda hareketlilik 2002 sonu ya da 2003 yılında başlar" tahmininde bulunan Correze, Türkiye’de banka kredilerine daha fazla önem verilmesi gerektiğinin de altını çizdi. "İdeal olan iç ve dış pazara yönelik üretimin yarı yarıya olmasıdır" diyen Correze, geçen yıl üretimlerinin yüzde 90’a yakınını ihracata yönelttiklerini, bu yıl da üretimin yüzde 94’ünün ihracat ağırlıklı olmasını beklediklerini kaydetti. 
     

</TEXT>
</DOC>
