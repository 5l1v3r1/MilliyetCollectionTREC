<DOC>
<DOCNO> 93136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/soneko10.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
TİM Başkanı "Milli Takım ekonomi yönetimine örnek olsun" 
</HEADLINE>
<TEXT>

     Türkiye İhracatçılar Meclisi TİM 
     Başkanı Oğuz Satıcı, Milli Futbol Takımı'nın Dünya Kupası'ndaki başarısını, ekonomi yönetimindeki birçok kurumun örnek alması gerektiğini söyledi. 
     Satıcı, Milli Takım'ın Dünya Kupası'nı üçüncülükle bitirdiğine dikkat çekerek, birlik ve beraberlik içinde, insanlar omuz omuza verdiği sürece her şeyin başarılabileceğini vurguladı. TİM Başkanı Satıcı, şöyle konuştu 
     ''Milli Takımımız, birinci de olabilirdi. Burada asıl önemli olan, bir bütün olabilme özelliğini göstermeleri, takım oyununu ortaya koymalarıdır. Bu, Türkiye'de ekonomi yönetimindeki birçok kuruma örnek olmalı. Onlar, Milli Takım gibi iyi pas yaparlarsa ve gol noktalarında iyi vuruşlar yapabilirlerse, kalenin önüne gelecek topları biz kesinlikle gole çevirebileceğimizi düşünüyoruz. Ama, malasef kalenin önündeki santrfor oyuncuları diyebileceğimiz biz üreticilere ve ihracatçılara bir türlü top gelmiyor...'' Türkiye'nin büyük bir değişim ve dönüşümden geçtiğini belirten Satıcı, ekonominin, şartlar ne olursa olsun siyasi belirsizliğe feda edilmemesi gerektiğini kaydetti. 
     Bir ekonomik programın yürütüldüğünü ve mevcut hükümetin kendi içerisinde bazı konulardaki görüş ayrılığına rağmen, büyük bir uzlaşı içerisinde devam ettiğini bildiren Satıcı, şöyle dedi 
     ''Önümüzdeki 6 aylık dilimde hiçbir siyasi belirsizlik bir öngörü olarak bile alınmadan, dış satım üzerine kurulu bir üretim ve ihracat modeliyle büyümeye odaklanılması gerekiyor. Bunu becerebilirsek, siyasi, ekonomik ve AB'ye giriş sürecindeki belirsizlikleri de çok daha kolay yeneriz. '' Oğuz Satıcı, olası bir erken seçimin de ekonomiye faturasının ağır olacağını ifade etti. 
     Sanayicilerin yeni bir krizin arifesindeyiz söylemlerine, katılıp katılmadığına ilişkin soruyu yanıtlarken Satıcı, şunları kaydetti 
     ''Bizim, buna katılmamamız mümkün değil. Türkiye, daha önceki krizlere de yeterince üretememekten girmiştir. Biz, aylardır programın üretim ve ihracat bacağının tamamlanmadığını, Türkiye'nin dış satım üzerine kurulmuş bir üretim politikası izlemediği sürece krizlere mahkum olacağını söylüyoruz.'' TİM Başkanı Oğuz Satıcı, Türkiye Odalar ve Borsalar Birliği'nin TOBB yarın yapılacak genişletilmiş yönetim kurulu toplantısında, geçen hafta İstanbul Sanayi Odası'nda İSO dile getirilen hükümeti bir deklarasyonla uyarma konusunun ele alınmasına ilişkin de şu görüşleri dile getirdi 
     ''Sağduyulu davranmak lazım. Türkiye'de şu andaki mevcut durum, kimse için bir gizlilik içermiyor. Konuşulacak ya da ortaya çıkarılacak şeyler mucize değil. Türkiye'nin çözemeyeceği hiçbir sorun yok. Bence patırtı, gürültü yapmadan, herkesin Önce Türkiye diyerek, bir konsensus içinde, çözümler noktasında açıklamalar yapması gerekiyor. Biz, sonuçları tartışmaya devam edersek, hiçbir şekilde bu sıkıntılı durumdan çıkamayız.'' ''Bizim artık sonuçları değil, bu sonuçları meydana getiren sebepleri tartışıp onları çözmemiz gerekiyor'' diyen Satıcı, şunları kaydetti 
     ''Bunların da, sadece böyle deklarasyonlarla ya da ayağınıza basıldığında çıkartacağınız acı dolu seslerle çözülmesi imkansız. 
     Bunlar için ciddi çalışmak lazım. Her kesiminin şov yapmadan, sadece ve sadece Türkiye'nin üretimini ve ihracatını nasıl artırabilirizi tartışması lazım. Herkesin tek çıkışı, daha fazla üretmek ve ürettiğimizi dış pazarlarda daha çok satmaktan geçiyor. Dış satımımız nasıl artıracağımız tartışılacağına, kestirme yollar aranmaya çalışılıyor. Deklarasyon yayınlamak çözüm değil. '' 
     





</TEXT>
</DOC>
