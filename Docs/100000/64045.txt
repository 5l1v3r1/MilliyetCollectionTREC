<DOC>
<DOCNO> 64045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/ekonomi/eko06.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğuş’un otelleri yabancılara emanet 
</HEADLINE>
<TEXT>

Doğuş Grubu otel işletmeciliğinden çekildi. Gruba ait Grand Azur ve Alantur otellerini 10 yıl boyunca İspanyol İberostar ve Alman Thomas Cook işletecek 
     FATİH ÇINAR 

     Doğuş Grubu’na bağlı turizm şirketlerinden Garanti Turizm kendisine bağlı Grand Azur’un, yine grup şirketlerinden Antur da Alanya’daki Alantur Oteli’nin işletmesini 10 yıllığına Avrupa’nın turizm devi İberostar ve Thomas Cook ortaklığına verdi. 
     Turizm Yayıncısı Ekin Yazım Merkezi’nin internetten yayımladığı turizmgazetesi.com’da yer alan haberi, Doğuş Grubu yetkilileri de doğruladı. Doğuş Turizm İşletim Grubu Müdürü Tunç Tan şöyle konuştu "Garanti Turizm’e ait Grand Azur ile yine grup şirketimiz Antur’a ait Alanya’daki Alantur’un işletmesini 10 yıllığına İberostar ve Thomas Cook ortaklığına verdik. Bizim toplam altı otelimiz var. Bunların tümünde işletmeyi yabancı firmalar yapıyor. İstanbul Hyatt Regency, Antalya Sheraton Voyager ve Manavgat’ta bulunan iki Aldiana da grubumuza ait. Bu otellerin işletmelerinden doluluk oranı ve kar marjı üzerinden bir payımız olacak. Bunun sözleşmesini yaptık." Tan, turizmden çekilmediklerini belirterek, "Altın yumurtlayan ördeği kesmeyiz. Sadece profesyonel kararlar doğrultusunda hareket ediyoruz" dedi. 
     
     Tatil köyü de kuracak 
     Thomas Cook’un Türkiye partneri Diana Turizm’in Yönetim Kurulu Başkanı Hasan Tombul da Doğuş’un ait iki otelin işletmesinin İberostar - Thomas Cook tarafından alındığını belirtirken Grand Azur ve Alantur’un İberostar adıyla işletileceğini söyledi. 
     İberostar ve Thomas Cook ortaklığının Akdeniz turizm pazarında Türkiye’yi merkez alarak genişlemeyi planladığını belirten Tombul, Grand Azur ve Alantur dışında Sarıgerme’deki Valtur’un da işletmesini aldıklarını kaydetti. Türkiye’de tatil köyü de kuracaklarını açıklayan Tombul, "Antalya’da kurulacak olan ve 45 milyon dolarlık tatil köyü yatırımı için şu anda Turizm Bakanlığı ile görüşülüyor" dedi. 
     
Türkiye öncelikli yatırım ülkesi’      Beş yıllık yatırım planını açıklayan turizm devi Thomas Cook, Türkiye’yi yatırımda öncelikli ülke olarak belirledi. Bunun ilk adımlarını da atan şirket, İberostar ortaklığı ile 2002’nin yaz sezonunda Doğuş Grubu’na ait Marmaris’teki Grand Azur ile Alanya’daki Alantur’u İberostar adıyla, ayrıca Sarıgerme’de de Valtur’u Aldiana adıyla hizmete sokuyor. 
     2002’de Türkiye bir milyonun üzerinde turist getirme hedefi olan Thomas Cook, yatak arzını iki katına çıkartarak beş yıl sonunda 150 bine ulaştırmayı planlıyor. Thomas Cook Yönetim Kurulu Üyesi Peter Fankhauser de Türkiye’deki krizden etkilenmediklerini, potansiyel pazarlardaki yatırım olanaklarını değerlendireceklerini söyledi. 
     



 EKONOMİ 
















</TEXT>
</DOC>
