<DOC>
<DOCNO> 78352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sontur01.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de köpek dehşeti... 10 yaşındaki çocuğa saldırdılar 
</HEADLINE>
<TEXT>

     İzmir'in Karşıyaka ilçesi Atakent semtinde bir çocuk, zincirli olarak dolaştırılan ''Napoliten mastiff'' cinsi 2 köpeğin saldırısına uğradı. 
     Alınan bilgiye göre, Atakent'teki futbol sahasına top oynamaya giden Kadir Torun 10 , zincirli olarak saha kenarında dolaştırılan ''Napoliten mastiff'' cinsi 2 köpekle karşılaştı. Heyecanlanıp kaçmak isteyen Torun'un üzerine atlayan köpekler, çocuğu çeşitli yerlerinden ısırdılar. 
     Yaralanan Torun, çevrede bulunan vatandaşlar tarafından futbol sahası yakınındaki Özel Atakent Polikliniği'ne kaldırıldı. 
     Burada ilk müdahalesi yapılan Torun, Ege Üniversitesi Hastanesi acil servisine sevk edildi. 
     Kulak, alın ve baldırında derin yırtıklar olduğu öğrenilen Torun'un hayati tehlikesinin bulunmadığı, plastik cerrahi servisine yatırıldığı belirtildi. 
     Köpeklerin sahibi İskender Derinler'in polise verdiği ifadede, köpeklerin topla oynamayı çok sevdiğini, oyun için çocuğun kucağındaki topa atladıklarını söylediği öğrenildi. 
     Derinler hakkında, ''bakmakla yükümlü olduğu hayvanların başkalarına zarar vermesi'' nedeniyle işlem yapılacağı belirtildi. 
     





</TEXT>
</DOC>
