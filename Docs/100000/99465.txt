<DOC>
<DOCNO> 99465 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur20.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partisi, AB'ye uyum yasalarına destek verecek 
</HEADLINE>
<TEXT>

     SP, TBMM Genel Kurulu'nda bugün görüşülmesi beklenen AB'ye uyum yasalarına ilişkin paketi destekleme kararı aldı. 
     SP Başkanlık Divanı, Genel Başkan Recai Kutan başkanlığında genel merkezde toplandı. 
     Genel Başkan Yardımcısı Mehmet Bekaroğlu, toplantıya ilişkin yaptığı açıklamada, ülkenin gündemine artık bir erken seçimin oturduğunu belirterek, seçimin hayırlı ve uğurlu olmasını temenni etti. 
     Seçim kararı alınmasına rağmen, Siyasi Partiler ve Seçim Kanunu'nda değişiklik yapılmadığını, bunun, seçimin ardından bazı sıkıntılar yaratabileceğini ifade eden Bekaroğlu, bu seçimde milletin gündeminin ''geçim'' olacağını söyledi. 
     Bekaroğlu, MHP'nin, seçimde idam ve ana dilde yayın konusunu, ''isteyenler'' ve ''istemeyenler'' diye işleyeceğini savunarak, MHP'nin buna karşı çıkanları ihanetle suçladığını dile getirdi. Türkiye'deki bütün siyasetçilerin ülkeyi sevdiğini, MHP'nin, kendileri dışındaki siyasetçileri ihanetle suçlamasının yanlış olduğunu ifade eden Bekaroğlu, '''Gerçek anlamda ihanet, milleti bölmeye çalışmaktır'' dedi. 
     AB'ye uyum yasalarıyla ilgili paketin içeriğine bazı konularda itirazları olmasına rağmen, genel olarak TBMM Genel Kurulu'nda destek vereceklerini bildiren Bekaroğlu, ''Meclis'e gideceğiz, itirazlarımızı önergelerle yapacağız, desteğimizi vereceğiz, çıkması için çalışacağız'' dedi. 
     Bekaroğlu, seçim kurullarına, yeni kurulan partilerin temsilci verememesini de eleştirerek, bunun da adaletle bağdaşmadığını söyledi. 
     MHP'nin seçimde ''kan üstüne siyaset'' yapacağını, ancak bunun kimseye fayda getirmeyeceğini ifade eden Bekaroğlu, milletin seçimde bu partiye ''tokat atacağını'' öne sürdü. 
     Bekaroğlu, SP'nin de bugünden itibaren seçim çalışmalarına başlayacağını ve meydanlara ineceğini anlatarak, seçimden zaferle çıkacaklarını iddia etti. 
     





</TEXT>
</DOC>
