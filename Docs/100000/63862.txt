<DOC>
<DOCNO> 63862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/ekonomi/eko07.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Körler test etti, Arçelik üretti 
</HEADLINE>
<TEXT>

Arçelik’in, körler için ürettiği, dokunma ve sesli uyarı ile çalışan fırın, buzdolabı, çamaşır ve bulaşık makineleri siparişle üretilecek 
     EKONOMİ SERVİSİ 

     Arçelik kör ve az görenler için özel olarak fırın, buzdolabı, çamaşır ve bulaşık makineleri geliştirdi. Türkiye’de bir ilki gerçekleştiren Arçelik’in bu amaçla tasarlanan yeni ürünlerinin tanıtım toplantısında konuşan Koç Holding Dayanıklı Tüketim Grubu Satış ve Pazarlamadan Sorumlu Başkan Yardımcısı Aka Gündüz Özdemir, iki yıl önce kendilerine gelen teklifi, ticari bir amaç gözetmeksizin ve tamamen toplumsal sorumluluk bilinci ile ele aldıklarını söyledi. 
     Özellikle dokunma ve sesli uyarı sistemiyle görme özürlülerin ihtiyaçlarını giderecek şekilde dizayn edilen ürünlerin bütün Arçelik bayilerinden temin edilebileceğini söyleyen Özdemir, ürünlerin özel bir üretim olması nedeniyle sipariş verilerek satın alınacağını, siparişlerin bir ay içinde teslim edileceğini, Arçelik’in tüm taksit ve kampanya olanaklarının uygulanacağını belirtti. 
     
     Önemli bir işlev 
     Türkiye’deki 7 milyon özürlünün, 700 bininin kör ve az görenler olduğunu belirten Körler Federasyonu Başkanı Turhan İçli de, "Arçelik önemli bir işlev yerine getiriyor. Öncü ve örnek bir davranış sergiliyor. Bu kitlenin varlığının ve gereksiniminin hesaba katılabilecek bir duyarlılık düzeyine ulaşılmış olması sevindirici" dedi. 
     Turhan İçli, Arçelik ile yeni projeler üzerinde çalışmak istediklerini de açıkladı. 
     
Barille alfabeli kılavuz      Proje, Arçelik’in Ar - Ge Departmanı’nın Körler Federasyonu ile birlikte yaptığı çalışmayla iki yılda tamamlandı. Proje sırasında ürünler, Körler Federasyonu yetkilileri tarafından çeşitli etaplarda test edildi. Ürünlerin kullanma kılavuzları da, Körler Federasyonu tarafından Barille alfabesine çevrildi. Bu kılavuzlar isteyenlere Körler Federasyonu aracılığıyla ulaştırılacak. 
     



 EKONOMİ 






















</TEXT>
</DOC>
