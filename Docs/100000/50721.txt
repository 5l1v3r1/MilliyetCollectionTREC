<DOC>
<DOCNO> 50721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/soneko06.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratın karnesini vatandaş verecek 
</HEADLINE>
<TEXT>

     Maliye Bakanlığı'nın 2002 yılında hayata geçireceği ''performansa dayalı bütçe'' uygulamasıyla, vatandaştan bürokrata karne dönemi de başlayacak. 
     Kamu hizmetlerinde etkinliğin ve vatandaşın memnuniyetinin sağlanmasını hedefleyen performansa dayalı bütçe uygulaması, 2002 yılı bütçesiyle başlayacak. 
     Yeni sistem, ilk olarak Milli Eğitim Bakanlığı'nda Yurtdışı Bursları, Türkiye Sanayi Sevk ve İdare Enstitüsüne Yardım ve İşçi Ücretleri, Tarım ve Köyişleri Bakanlığı'nda Süne ve Kımıl Mücadelesi Projesi, Karayolları Genel Müdürlüğü'nde Kaza Kara Noktalarının İyileştirilmesi ve İzlenmesi Projesi, Sosyal Hizmetler ve Çocuk Esirgeme Kurumu'nda Seyranbağları Huzurnevi, Yaşlı Bakım ve Rehabilitasyon Merkezi Hizmetleri ile ODTÜ Yayın ve Kütüphanecilik Hizmetleri'nde uygulamaya girecek. 
     Sistemle birlikte sonuca göre bütçeye geçilecek. Kamu görevlilerinin ''Kaç para harcadın'' sorusuyla değerlendirildiği mevcut sistemin yerini, ''Aldığın para ile ne yapmayı vadettin Ne yaptın '' anlayışı alacak. 
     2002 yılında 6 birimde uygulanacak performansa dayalı bütçeleme, 
     2003 yılında 40-50 kuruluşa daha yaygınlaştırılacak. Takip eden 
     yıllarda da sistem kamunun tümünde kullanılır hale gelecek. 
     Vatandaşın memnuniyetini hedef alan söz konusu uygulamada, kamu kuruluşları yıla başlarken alacakları para ile hangi işleri yapacaklarını tek tek ortaya dökecek. Bu çerçevede Karayolları Genel Müdürlüğü, kaza kara noktalarının iyileştirilmesi ve izlenmesi projesi altında ne kadar yol yapacağını, ne kadar sinyalizasyona gideceğini, başka hangi önlemler alınacağını rakamlara dökerek masaya koyacak. 
     Aynı şekilde ODTÜ, yayın ve kütüphanecilik hizmetlerinde kaç kişiye ulaşacağını, kaç yayını kütüphanesine kazandıracağını, ne kadar ödünç kitap vereceğini mevcut varsayımlara göre belirtecek. 
     Her kamu kuruluşu, kendi hizmet alanında alacağı ödenek ile yapacaklarını bu şekilde belirleyerek, yıla başlayacak. Bu hedefler Maliye Bakanlığı'na da iletilecek. 
     Bu arada her kuruluş, risklerini de gösterecek. Örneğin ortaya konulan hedeflerde enflasyon yüzde 35 olarak alınıp da, yıl sonunda bu hedefte sapma olursa, ona göre kurumlar da öngörülerini revize edecek. 
     Yeni sisteme dahil olan her kuruluş, yıl içinde yaptığı işleri aylık olarak dökecek. Bunlar hem kuruluşun bağlı olduğu Bakanlık, hem de Maliye Bakanlığı'nca yakından izlenecek. 
     Yıl tamamlandığında da bilanço çıkarılacak ve bu bilançoda yıla başlarken neler vadedildiği, yıl sonunda ise nelerin başarıldığı yeralacak. 
     Bu şekilde kamu yöneticilerinin performansları da ortaya çıkacak. 
     Maliye Bakanlığı, bütçelerde ilgili kamu kuruluşlarının performans tablosunu da kamuoyuna ilan edecek. 
     Bir Maliye yetkilisi, performansa dayalı bütçe uygulaması ile devlette mazeret üretme ve günübirlik yaşama döneminin sona ereceğini söyledi. Her idarenin hedefini belirleyip, ona göre hareket edeceğini kaydeden Maliye yetkilisi, ''Yeni sistem ile bütçeye konulan her kuruşun, hedeflerin gerçekleştirilmesine dönük harcanıp harcanmadığı çok yakından izlenebilecek. Hedefler tutmazsa, ilgili kamu yöneticisinden hesap sorulabilecek. Aynı şekilde uzun vadeli hedeflere de yönelinecek ve çok yıllık bütçelemeye geçilecek. Kuruluşlar, gelecek 3 yılın planını, programını yapacak'' dedi. 
     Yeni uygulama ile birlikte vatandaş, kamu hizmetleri açısından memnuniyet testine de tabi tutulacak. 
     Bu çerçevede ilk olarak Seyranbağları Huzurevi ve ODTÜ Yayın ve Kütüphanecilik Hizmetleri'ne ilişkin anketler yapılacak. Yıl sonuna kadar gerçekleştirilecek bu anketlerde, söz konusu kuruluşların hizmetlerinden yararlananlar ile huzurevinde yakını bulunanlara çeşitli sorular yöneltilecek. Bu sorularda verilen hizmete ilişkin memnuniyet ölçümü yapılacak. 
     2002 yılı biterken, aynı anket bir kez daha tekrarlanacak ve 
     ilgili kuruluşların performansı bir de vatandaş açısından irdelenecek. 
     Performansa dayalı bütçe uygulamasında vatandaşa dönük memnuniyet anketleri verilen her hizmet için sık sık gerçekleştirilecek ve böylece ilgili kamu kuruluşunun yöneticileri de vatandaş tarafından değerlendirilecek. 
     






</TEXT>
</DOC>
