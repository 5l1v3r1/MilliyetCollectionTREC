<DOC>
<DOCNO> 50739 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/soneko24.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'na 350 milyon dolarlık kredi... 
</HEADLINE>
<TEXT>

     Türkiye İş Bankası, Amerika, Avrupa ve Japonya'da, toplam 43 bankanın katıldığı sendikasyon tarafından sağlanan 350 milyon dolarlık krediye, Londra'da yapılan törenle, imza koydu. 
     İş Bankası'nın, geçtiğimiz yıl boyunca 500 milyon dolarlık krediyi geri ödemesinin ardından, başını Japon Sanwa ve Fuji bankalarının çektiği 43 banka tarafından sağlanan 350 milyon dolar tutarındaki kredinin, 1 yıl vadeli, Libor 0.80 ile alındığı açıklandı. 
     Londra'da düzenlenen törende, İş Bankası Genel Müdürü Özince'nin yanında, banka yöneticilerinin büyük bir kısmı hazır bulundu. 
     Bankanın, İngiltere'deki temsilcisi Akşit Özkural'ın, organize ettiği törende konuşan Genel Müdür Özince, Türk Bankaları'nın, bütün piyasa olumsuzluklarına rağmen, uluslararası alanda, hala büyük bir borçlanma kapasitesine sahip olduklarını hatırlattı. 
     Özince, ''İç ve dış piyasalardaki olumsuzluklara rağmen, bankamızın bu miktar ve fiyattaki bir sendikasyon kredisini alması başarıdır'' dedi. İş Bankası'nın, piyasaya 250 milyon dolarlık bir borç talebi ile çıktığını, ancak, dünya bankacılık sektöründen gelen büyük ilgi sonucu, bu miktarın 350 milyon doların bile üstüne çıktığını hatırlatan Özince, ''Biz sonuçta, bu borcun 350 milyon dolar olarak bağlanmasında karar kıldık'' diye konuştu. 
     Genel Müdür, bankanın, bugüne kadar aldığı bütün borçları vaktinde geri ödediğine işaret ederek, borçlarının kalan son 175 milyon dolarlık bölümünü de, bu yıl sonuna kadar ödeyeceklerini bildirdi. 
     Türkiye'de, hiçbir kamu veya özel bankanın borçlarını geri ödemekte bir sıkıntıları bulunmadığını ve bunun da böyle olmaya devam edeceğini vurgulayan Özince, aldıkları sendikasyon kredisinin, ihracatın finansmanında kullanılacağını ifade etti. 
     Özince, geçen bir yıl boyunca 2 milyar dolar tutarındaki krediyi Türk ihracatçısının kullanımına sunduklarını ifade etti. 
     Törende, imzaların atılmasından sonra, sendikasyona katılan 43 banka adına Türkiye İş Bankası Genel Müdürü Ersin Özince'ye, günün anısına bir armağan sunuldu. İş Bankası'da, sendikasyon katılımcılarına, İş Bankası'nın armağanlarını verdi ve kredi şampanya ile kutlandı. 
     






</TEXT>
</DOC>
