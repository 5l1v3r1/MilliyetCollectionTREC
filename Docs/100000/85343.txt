<DOC>
<DOCNO> 85343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/ekonomi/eko01.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim notu bozmaz 
</HEADLINE>
<TEXT>

Standard and Poor’s ve Moody’s, ekonomik programdan sapılmaması ve reformların sürdürülmesi halinde erken seçimin Türkiye’nin kredi notunu etkilemeyeceğini açıkladı 
     Uluslararası kredi derecelendirme reyting kuruluşu Standard and Poor’s Türkiye analisti Ala’a El - Yusuf, koalisyondaki uyumun bozulmaması ve seçim kampanyalarına ağırlık verilmemesi halinde erken seçimin Türkiye’nin kredi notunu olumsuz etkilemeyeceğini söyledi. 
     Erken seçim tartışmaları ve seçimlerin ne zaman yapılacağının kesinleşmemesinin, IMF destekli ekonomik programı olumsuz etkileyebileceğini anlatan El - Yusuf, olası erken seçim kararıyla birlikte, ’BDDK’nın, bankaların sermayelerinin yeniden yapılandırma girişimi’’ gibi bazı anahtar reformların gecikebileceğini bildirdi. IMF’nin de bu gecikmeler sonucunda, gözden geçirmeleri onaylamayı erteleyebileceğini anlatan El - Yusuf, bunun sonucu, faizlerin, dövizin ve borç stokunun artış gösterebileceğini ifade etti. El - Yusuf, Devlet Bakanı kemal Derviş’in erken seçim kararının, piyasalarda hiç bir olumsuz etkisi olmayacağı iddiasında olmadığını, sadece seçim tarihini netleştirmeye çalıştığını belirtti. 
     Başbakan Ecevit’in koalisyon hükümetinin devamı için birleştirici bir lider olduğunun da altını çizen El - Yusuf, "Erken seçim kararında göz önüne alınması gereken konu, IMF programından ayrılma durumunda faizlerin ne kadar yükseleceği, borç yükünün ne kadar artacağı ve dövizin ne olacağı, bu artışların marjlarının ne olacağıdır" dedi. El - Yusuf, erken seçim kararının açıklanması halinde Türkiye’nin, halen B - olan kredi notunun olumsuz etkilenmeyeceğini belirterek, şöyle dedi "Ancak erken seçim kararı sonucu, koalisyon partilerinin hükümet içindeki işbirliğinden uzaklaşıp, seçim kampanyalarına ağırlık vermeleri, Türkiye ekonomisini ve kredi notunu olumsuz etkiler." 
     
     Zamanında olsa daha iyi’ 
     Moody’s’in Türkiye analisti Kristin Lindow da ekonomik programın sürdürülmesinin önemini vurguladı. Lindow, seçimlerin zamanında yapılmasının, reformların daha sağlam temellere oturtulmasına imk n vereceğini kaydetti. 
     Erken seçim nedeniyle reform sürecinin ertelenmesinin ekonominin avantajına olmayacağını belirten Lindow, seçim kararının, programdan sapılmaması ve reformların sürdürülmesi halinde Türkiye’nin kredi notunu olumsuz etkilemeyeceğini söyledi. Lindow, Türkiye’nin halen B1 olan kredi notunun zaten düşük olduğunu sözlerine ekledi. 
     



 EKONOMİ 




















</TEXT>
</DOC>
