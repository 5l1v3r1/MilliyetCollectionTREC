<DOC>
<DOCNO> 57915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sondun14.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton Ladin'in öldürülmesini emretmiş 
</HEADLINE>
<TEXT>

     Eski Amerikan Başkanı Bill Clinton'ın, Usame Bin Ladin'in öldürülmesi için talimat verdiği bildirildi. 
     Washington Post gazetesinin haberine göre, eski başkan Clinton, 1998'de doğu Afrika'da iki Amerikan büyükelçiliğine karşı girişilen 
     saldırılardan sonra Bin Ladin'in öldürülmesi için talimat verdi. 
     Clinton, Bin Ladin'e füzeli saldırı için üç kez emir verdi. 
     Kimliğini açıklamadığı eski Amerikan yetkililerine dayanan gazeteye göre, Clinton, El Kaide örgütünün çökertilmesi için gizli operasyonlar düzenlenmesini de istedi. Bin Ladin'in yardımcılarının bazılarının arananlar listesine alınmasını emreden Clinton, Bin Ladin ya da yardımcılarının bindikleri özel uçakların dahi düşürülmesi için yetki verdi. 
     Gazete, bu emirler çerçevesinde iki Amerikan denizaltısının Afganistan'a en yakın noktalarda sürekli seyir halinde olduğunu, Merkezi İstihbarat Servisi'nin CİA Bin Ladin'i ele geçirmek ya da öldürebilmek için Afganistan ve Özbekistan'da adam yetiştirdiğini yazdı. Gazeteye göre, Özel Harekat Kuvvetleri, 1999'da Afganistan'da Bin Ladin'in ele geçirilmesi ya da Amerikan müttefiklerinin tahliye edilmesi amacıyla kullanılacak bir uçak pistini gizlice inşa ettiler. 
     Gazete, Clinton yönetiminin Bin Ladin'in yerini üç kez belirlediğini, ancak istihbarata fazla güven duyulmadığı için füze atışı yapılmadığını yazdı. 
     






</TEXT>
</DOC>
