<DOC>
<DOCNO> 95607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/siyaset/asiy.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem’den iktidar sözü 
</HEADLINE>
<TEXT>

Yeni oluşumun lideri İsmail Cem iddialı geliyor... Halkın kendilerine büyük bir kredi verdiğini belirten Cem, "Bu parti, ilk seçimde Türkiye’nin en büyük partisi olarak çıkacaktır" dedi... 
     ANKARA Milliyet 

     Yeni oluşumun lideri İsmail Cem, hareketi başlattığı basın toplantısında yanıtsız bıraktığı soruları dün bütün gün gazetecilerle röportaj yaparak yanıtladı. CNN, Kanal D, NTV, Show ve ATV televizyonlarına konuşan Cem, "Bu parti, büyük sözüme tövbe, 2 ay sonra yapılacak seçimden Türkiye’nin en büyük partisi olarak çıkacaktır ya da en azından iktidar beraberliğinin başında olacaktır" dedi. 
     
     Acele etmeyeceğiz 
     Partileşme sürecine yarın başlayacaklarını belirterek, "Acele etmeyeceğiz, zaman da kaybetmeyeceğiz. Yanlış yapmak istemiyoruz" diyen Cem, partide "Genel Başkan her şeyi bilir, her şeyi yapar" anlayışının olmayacağını söyledi. 
     Cem, "Herkesin içinde olacağı ne idüğü belirsiz bir hareket" olmayacaklarını kaydetti. 
     Aldıkları destekten memnun olduğunu söyleyen Cem, "Müthiş bir olay oldu. Benim uzmanlık dalım siyaset sosyolojisi. Bu kadarını beklemiyordum. Bundan gözlerim kamaşmıyor. Pembe hayaller kurmuyoruz. İddialı laf etmeyi sevmem ama bu bir işarettir. Halk bize önemli bir kredi vermiştir" diye konuştu. 
     Cem, yabancı basının ilgisi karşısında da, "Türkiye’nin Dışişleri Bakanı istifa ederken siyasi oluşumu başlatmak için yaptığı konuşmaya böyle küresel yayın yapan bir kuruluşun ilgi göstermesi ender" dedi. 
     
     Ecevit’i uyarmış 
     Cem, Başbakan Ecevit’in, istifadan iki üç gün önce kendisine gelişmelerle ilgili görüşünü sorduğunu, kendisinin de, "Kan kaybediyoruz. Radikal kararlar almazsak bu devam eder. Lüzum görürseniz ben bu değerlendirmemi ayrıntılı olarak sunabilirim" dediğini vurgulayarak, "Böyle bir talep gelmedi. Şunu söyleyebilirim ben bu sayfayı kapattım" dedi. 
     Cem liderlik konusunda da, "Bu konuda sayın Özkan başından beri ben ortağım diyor. Derviş’in de iddiası olmadı. Sonuçta bu işin sorumluluğunu almam yolunda bir model çıktı ortaya" diye konuştu. 
     Cem partinin finansmanına şimdilik, Özkan’ın istifacı vekillerin katkılarını aldığı bir sistemle çözüm bulduklarını bildirdi. 
     
     Bahçeli’nin sözleri yakışıksız 
     Cem, Derviş’in hükümette kalması konusunda da, "Bahçeli’nin sözlerini yakışıksız buldum. Derviş’e herkesin sahip çıkması, anlayış göstermesi gerekir. Konumu itibarıyla, bizim hareketimizin içindedir. Yakın çalışma arkadaşları olarak istifalardan daha önce Derviş’in kendisine, zamanlamasını kendisinin tayin etmesinin doğru olduğunu ortaya koyduk" diye konuştu. 
     AB konusunda öncülük yapacaklarını anlatan Cem, "AB olayı çiğnenen bir sakıza döndü. AB’ye ne kadar aşık olduğumuzu her zaman ifade edersek bizi ciddiye almazlar. En büyük özelliğimiz ciddiyet olmalıdır" dedi. 
     Kriterler için nasıl bir yol izleyeceklerinin sorulması üzerine Cem, "Çok kaygan bir siyaset zemini var. Bu zeminin alacağı şekle göre sonuçları değişebilecek, özü değişmeyecek bir siyaset uygulayacağız. Hükümet değişirse AB’yi bize yakınlaştıracak bazı kuralları getirirse en büyük desteği biz vereceğiz. Getirmezse o zaman devletin kendi içinden bir şeyler gelebilir. Bunları benim konuşmam erken olur" diye konuştu. 
     AB koalisyonu sorusunda da Cem, "Dün bir bugün iki, hareketimizde yer alan bütün arkadaşlarımızla konuşulur" yanıtını verdi. 
     
     CHP gündemde yok 
     Devlet Bakanı Derviş’in CHP ile ilgili açıklamaları için ise Cem şunları söyledi "Bunlar hiçbir şekilde gündemimizde yok. Buna gerek de yok." 
     
Parti amblemi gül veya el ele insanlar      Cem’in liderliğindeki yeni oluşumu oluşturan istifacıların Meclis’teki seri toplantılarında parti isminde "yenilik" vurgusunun yer alması konusunda görüş birliğine varıldı. Bir milletvekili, "En çok tartışılan isim Yeni Oluşum Partisi oldu" dedi. Parti amblemi konusunda da öne çıkan iki seçeneğin "el ele insanlar" ya da "tek gül" figürü olduğu öğrenildi. 
     
SHP Özkan’a kapımız kapalı      ANKARA Milliyet 

     SHP Genel Sekreteri Fikri Sağlar, dün düzenlediği basın toplantısında DSP’den ayrılarak yeni oluşum çalışmaları yürüten milletvekillerine kapılarının açık olduğunu belirterek "Hüsamettin Özkan, Halk Bank ile ilgili dosyalarını aklamadığı sürece kapılarımız kapalı" dedi. 
     
     Cem, reytingini Milliyet anketiyle ölçtü 
Yüzde 56 destek çıktı      ANKARA Milliyet 

     Yeni oluşumun lideri İsmail Cem, kuracakları partinin ilk seçimlerde iktidara geleceğini öne sürdü. Yaptığı konuşmaya müthiş bir destek geldiğini belirten Cem, "Milliyet’in internet sayfasında yapılan ve şu ana kadar 14 bin kişinin katıldığı ankette 56 oranında destek aldığımızı görüyoruz" dedi. 
     Dün gününün büyük bölümünü gazetecilerin sorularını yanıtlayarak geçiren Cem, Ercüment İşleyen yönetimindeki Milliyet İnternet Servisi’nce yapılan anketten söz ederken, "Katılanlardan yüzde 13’lük bir bölüm de programı görmek istediğini beyan etmiş. Yüzde 13’ün yarısı programı beğenip bize katılsa, yüzde 60’lık bir destek demektir. Fakat sadece buraya bakarak pembe rüyalar görecek değiliz" dedi. 
     
     Başkalarına benzemiyoruz’ 
     "Bizim çizgimiz, sosyal demokrasi ekseninde birleşmiş tespihin tanelerinden oluşmakta" diyen Cem, farklı renk ve büyüklükteki tanelerin bu eksen etrafında toplanacağını söyledi. 
     Cem, hareketin ANAP’ın 1983’teki çıkışına benzetildiğinin anımsatılması üzerine "Biz geçmiş bir hareketi çağrıştıran oluşum içinde değiliz. Başkalarına benzetmeyin" açıklamasını yaptı. 
     
Yorgo, dostuna iyi şanslar diledi      Yunanistan Dışişleri Bakanı Papandreu, yeni oluşumun liderliğini üstlenen dostu İsmail Cem’i telefonla aradı... 
     YORGO KIRBAKİ Atina 

     Yunanistan Dışişleri Bakanı Yorgo Papandreu, dostu İsmail Cem’i arayarak kendisine şans diledi. Papandreu, Cem ile yaptığı telefon görüşmesi hakkında "Türkiye’de Avrupa yanlısı, merkez sol güçleri örgütleyip gerekli reformların gerçekleştirilmesi çabası hakkında konuştuk. Kendisine iyi şanslar diledim" dedi. 
     Yunan Dışişleri Bakanı, Cem’e şans diledikten hemen sonra da yeni muadili Şükrü Sina Gürel’i telefonla arayarak tebrik etti. Papandreu, Gürel görüşmesiyle ilgili olarak da şunları söyledi "Yeni görevinden dolayı tebrik ettim. İki ülke arasındaki işbirliğinin sürdürülmesi için en kısa sürede görüşmeyi kararlaştırdık." 
     



 SİYASET 

















</TEXT>
</DOC>
