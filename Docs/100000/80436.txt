<DOC>
<DOCNO> 80436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur30.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ak Parti'de Tayyip Erdoğan'a tepki istifası... 
</HEADLINE>
<TEXT>

     AK Parti Kemer İlçe Başkanı Mustafa Bilici ve yönetim kurulu üyeleri, AK Parti Genel Başkanı Tayyip Erdoğan'ın 1992 yılında yaptığı konuşmaya tepki göstererek, partilerinden istifa ettiklerini açıkladılar. 
     Kemer İlçe Başkanlığı görevinden ve AK Parti'den istifa ettiğini bildiren Mustafa Bilici, yaptığı yazılı açıklamada, Kemer İlçe yönetiminde bulunan kurucu üyeler İlçe Başkan Yardımcısı Fadıl Beyler ve Hasan Kayrak, Yönetim Kurulu üyeleri Şevket Pelit, Elmas Balık ve Cemali Akkelle ile Göynük Belde Başkanı İbrahim Uysal'ın, AK Parti Kemer İlçe yönetiminden ve partiden istifa ettiklerini bildirdi. 
     Bilici, AK Parti'den istifasıyla ilgili yaptığı yazılı açıklamada, özetle şu görüşlere yer verdi 
     ''AK Parti Genel Başkanı Tayyip Erdoğan'ın 1992 yılında yapılan mitingteki konuşmalarını da dinledikten sonra ve konuşma içeriğinde eski bir konuşma da olsa hepimizin bildiği üzere laik cumhuriyetin yerine islam devletinden söz etmesi, yüce Türk ulusunun en erdemli kurumu olan Türk Silahlı Kuvvetleri'ne de dil uzatılması, bu da yetmezmiş gibi büyük önder Mustafa Kemal Atatürk gibi devlet adamına sataşması, Kemer ilçe Başkanlığı yaptığım bu kısa dönem içinde yaşanan olumsuz ve bu talihsiz açıklamalar, benim gibi bir Atatürk çocuğunu derinden yaralamıştır. 
     Bugüne kadar eylem ve söylemleri birbirini tutmayan bir partide, bu manada aldığım olumsuz eleştirilere, bir ilçe başkanı olarak daha fazla duyarsız kalamazdım. Bu nedenlerden dolayı ilçe kurucu başkanlığından ve parti üyeliğinden istifa ettiğimi, tüm kamuoyuna bildiririm.'' Kendisinin Özal döneminde ANAP Kemer ilçe Başkanlığı yaptığını da anımsatan Bilici, ''Erdoğan'ın bir Özal misyonu gibi çıkış yapacağına inanmıştım'' dedi. 
     





</TEXT>
</DOC>
