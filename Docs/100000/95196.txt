<DOC>
<DOCNO> 95196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/ekonomi/eko06a.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırım fırsatına iptal’ 
</HEADLINE>
<TEXT>

Yabancı sermayeyi çekmek için aralarında Bill Gates’in de bulunduğu dünyanın önde gelen işadamlarının davet edildiği Yatırım Konseyi toplantısı siyasi belirsizlik nedeniyle iptal edildi 
     HARUN GÜREK Ankara 

     Sürdürülebilir büyümenin sağlanmasında büyük umut bağlanan yabancı sermayeyi çekmek için 18 Temmuz’da yapılacak olan dünyanın en zengin işadamlarının davet edildiği Yatırım Danışma Konseyi toplantısı iptal edildi. 
     Siyasetteki belirsizliğin artması ve Devlet Bakanı Kemal Derviş’in siyasetteki yeni oluşum nedeniyle istifasını vermesi nedeniyle toplantından beklenen sonucun alınamayacağını düşünen Hazine Müsteşarlığı iptal kararı aldı. İptal kararından önce, toplantının düzenlenmesine destek veren ve organizasyon çalışmalarında yer alan Dünya Bankası’nın da görüşü alındı. Toplantının programın sürdürülüp sürdürülmeyeceğinin netleşmesinden sonra tekrar düzenlenebileceğini belirten Hazine yetkilileri, şunları söyledi 
     "Yabancı sermayeyi cezbetmek için düşündüğümüz düzenlemeleri yapamadık. Yabancı Sermaye yasası tasarısını Meclis’e sunduk, ama Meclis tasarıyı görüşmeden tatile girdi. Yasa çıksaydı, ünlü işadamlarına Bakın biz yasayı değiştirdik, sıra sizde’ demeyi planlıyorduk ancak şimdi söyleyebileceğimiz bir şey yok. Üstelik siyaset şu anda karma karışık." 18 Temmuz’daki toplantıya IMF Başkanı Horst Köhler, Dünya Bankası Başkanı James Wolfensohn da gelecekti. 
     
     Dünya devleri gelecekti 
     Toplantıya Microsoft kurucusu Bill Gates ile Coca Cola, Nestle, Metro AG, Pirelli, Renault, Toyota Motor, Citi Group gibi dünyanın en büyük şirketlerinin sahipleri ya da başkanları davet edilmişti. 
     



 EKONOMİ 


















</TEXT>
</DOC>
