<DOC>
<DOCNO> 82132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur24.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman turistler karayolunu trafiğe kapatıp eylem yaptı 
</HEADLINE>
<TEXT>

     Antalya'nın Alanya İlçesi'nde tatillerini geçiren bir grup Alman turist, kaldıkları otelin sahibinin trafik kazasında ölmesi üzerine, Antalya-Alanya D-400 Karayolu'nu kısa süre trafiğe kapatarak, yola karanfiller bıraktılar. 
     Antalya-Alanya Karayolu Göl mevkiinde geçen Pazartesi günü yolun karşısına geçerken bir otomobilin çarpması sonucu ölen Hamburg Otel'in sahibi Vakkas Yüzbaşı, otelde kalan Alman turistler ve çevredeki otellerin sahip ve çalışanları tarafından, kaza yerinde anıldı. 
     Karayolunu 10 dakika kadar her iki yönden trafiğe kapatan turistler, yola karanfil bırakarak, ''trafik terörünü'' protesto ettiler. Trafik terörünü lanetleyen Türkçe ve Almanca pankartlar taşıyan turistler ve turizmciler, kısa süre sonra otellerine döndüler. 
     





</TEXT>
</DOC>
