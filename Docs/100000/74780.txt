<DOC>
<DOCNO> 74780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/guncel/gun01.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel hastanede bile SSK’lının kaderi çile 
</HEADLINE>
<TEXT>

Tahlil ya da film için özel sağlık kuruluşlarına sevk edilen SSK’lı ve Bağ-Kur’lular, doktorların acil’ uyarılarına rağmen yine haftalarca hatta aylarca sıra bekliyor... 
     ŞÜKRAN ÖZÇAKMAK İstanbul 

     Çalışma ve Sosyal Güvenlik Bakanlığı ile Sağlık Bakanlığı, hastanelerde kuyrukları azaltmak ve tedavi süresini kısaltmak için özel sağlık kuruluşlarıyla anlaşma yaptı, ancak değişen birşey olmadı. Çünkü, özel sağlık kuruluşuna bir tahlil veya film için sevkedilen hastaya haftalar, hatta aylar sonrasına gün veriliyor. Ücretli hastaya ise "Hemen gel" deniyor. Yani SSK’lının, BağKur’lunun çilesi hiç bitmiyor. Doktorun "acil" notu da işe yaramıyor. 
     
     BİR AY SONRA GEL 
     Bu yöndeki şikayetler üzerine, akciğerinde tümür olan acil bir hastanın karşılaştığı sevk çilesini adım adım izlemeye karar verdik. Acil olarak tedaviye alınan bu hastadan doktorlar, akciğerden bel kemiğine sıçrama olasılığı nedeniyle "Pelvis MR. ve Thorokal Vertebral MR" çekimi isteyip, "acil" notuyla anlaşmalı özel sağlık kuruluşlarına sevketti. Eline de 17 özel sağlık kuruluşunun adları olan "Manyetik Rezorans MR Sözleşme Listesi" verildi. Aradığı kuruluşlar, SSK’lı olduğunu anlayınca, iki hafta ile bir ay arasında değişen sürelerde gün verdiler. 
     
     KONTENJAN DOLUYMUŞ 
     Bunun üzerine biz de bu kuruluşları teker teker aramaya ve adreslerine gitmeye başladık. SSK’lı hasta olarak aradığımız özel kuruluşlar, kamu sevkli hastalara ayrılan kontenjanın dolduğunu belirterek, günler sonrasına gün verdiler. Üstelik bu durum sadece SSK evraklı hasta için değil Bağ - Kur ve Emekli Sandığı hastaları için de geçerliydi. Aradığımız 17 özel sağlık kuruluşundan yedisi iki hafta ile 1,5 ay arası randevu verirken, ikisi arıza nedeniyle randevu veremediklerini bildirdi. 
     
     İKİ MR 940 MİLYON 
     Biri dört gün sonraya, bir diğeri ise diğeri "geceyarısı gelirseniz çekebiliriz" dedi. Anlaşmalı kuruluşların 6’sı ise SSK ile yaptığı sözleşmeyi yenilememişti. Birçoğu SSK’nın ücretleri geç ödemesinden şikayetçiydi. Aynı kuruluşları ücretli hasta olarak aradığımızda ise ertesi güne randevu verdiler. Çektireceğimiz iki ayrı MR’ın toplam ücreti 940 milyon liraydı ve bu emekli olan hastamızın 6 aylık toplam maaşına eşitti. 
     



 GÜNCEL 



























</TEXT>
</DOC>
