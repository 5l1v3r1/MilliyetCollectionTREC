<DOC>
<DOCNO> 68417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/yasam/yas03.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Memurun kredi cinneti 
</HEADLINE>
<TEXT>

Aldığı krediyi bir kerede geri ödemesi istenen banka memuru çıldırdı ve felçli oğlunu bıçakla rehin aldı... 
     M. AKİF ERDEM İstanbul 

     İstanbul Davutpaşa’daki Halk Bankası Topkapı şubesinde memur olarak çalışan Mustafa Demir, bir süre önce başka bir ile tayinini istemişti. Demir’in tayini sonunda Konya Selçuk Üniversitesi’ne çıktı. 
     Demir, tayin işlemlerini tamamlamak için eşi Gülay ve 16 yaşındaki felçli oğlu A.D. ile birlikte bankaya geldi. Ancak bir problem vardı. İlişiğinin kesilmesi için daha önce bankadan aldığı 1.5 milyar liralık krediyi bir seferde ödemesi gerekiyordu. 
     Bu duruma itiraz eden Mustafa Demir, tartışmanın uzaması üzerine çılgına döndü. Artık ne yaptığını bilmez haldeydi. Felçli oğlu A.D.’yi alarak şubenin ikinci katındaki mutfağa çıktı ve kapıyı kilitledi. Elinde bıçak vardı ve yaklaşan olursa oğlunu öldüreceğini haykırıyordu. 
     
     Ancak taksit taksit öderim 
     Ardından oğluyla birlikte banka penceresindeki reklam tabelasının üzerine çıktı. İkna çabaları sonuç vermiyordu. Oğlunun boğazına bıçağı dayayan Mustafa Demir, aldığı krediyi bir kerede değil, taksit taksit ödeyebileceğini haykırıyordu. 
     Sonunda olay yerine gelen polis memurları Demir’i ikna etmeyi başardı. Bıçağı bırakan Demir, oğluyla birlikte Merkezefendi Karakolu’na götürüldü. 
     



 YAŞAM 




















</TEXT>
</DOC>
