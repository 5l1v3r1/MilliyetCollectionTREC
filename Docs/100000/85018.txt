<DOC>
<DOCNO> 85018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sondun02.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Enron firmasının beş eski çalışanı, Playgirl'e soyundu 
</HEADLINE>
<TEXT>

     İflas eden Amerikan enerji devi Enron firmasının beş eski çalışanı, Playgirl dergisi için çıplak poz verdiler. 
     Firmanın Hindistan'daki santralinin idarecilerinden Mark Zebrowitz ve dört çalışma arkadaşı, dün Playgirl kameralarının önüne geçerek, bütün gün boyunca süren çekimlerde vücutlarını sergilediler. 
     Üç düzine kadar eski Enron çalışanının, çıplak poz vermek için Playgirl dergisine başvurduğu belirtiliyor. 
     Derginin bu iş için Enron çalışanlarına ne kadar para ödediği açıklanmazken, firmanın Houston'daki çalışanlarından Ronald Williams, önerilen paranın, soyunma kararı almasında etkili olduğunu söyledi. 
     Williams, derginin kendilerine önerdiği paranın, firmadan alacağı 5 bin 600 dolar tutarındaki tazminattan daha fazla olduğunu belirterek, "Bu, hayatta bir kere olacak bir şey, dolayısıyla Playgirl tarafından seçildiğimde, bu işe girmeye karar verdim" dedi. 
     Derginin ekim ayında piyasaya çıkacak sayısında, beş kişinin kısa biyografileri ve Enron'daki deneyimlerine yer verilecek. 
     





</TEXT>
</DOC>
