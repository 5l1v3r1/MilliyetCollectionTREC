<DOC>
<DOCNO> 97272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sondun11.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Cerrah, yabancı hemşireyle anlaşamayınca ameliyatı bıraktı 
</HEADLINE>
<TEXT>

     Ulusal sağlık sisteminde sorunlar yaşayan ve personel eksikliğini yabancı ülkelerden getirdiği hemşire ve doktorlarla gidermeye çalışan İngiltere'de, bir cerrah, yabancı hemşireyle anlaşamayınca ameliyatı yarım bıraktı. 
     Telegraph gazetesinin haberine göre, Londra'nın en büyük hastanelerinden biri olan St Thomas Hastanesi doktorlarından David Nunn, ''yaşamı boyunca ilk kez bir ameliyatı yarım bıraktığını'' doğruladı. 
     Ameliyat boyunca tümü yabancı olan ekibinin talimatlarının hiçbirini yerine getiremediğini, bu nedenle de ameliyata devam edemediğini savunan Nunn, ''Daha sonra İngilizce bilmeyen hemşirelerin durumundan şikayet ettiğim için, bir de ırkçılıkla suçlandım ve hakkımda disiplin soruşturması başlatıldı'' dedi. 
     ''Belli aletler olmadan bir ameliyatı sürdürmek ve tamamlamak imkan dahilinde değildir'' diyen Dr. Nunn, ''Ameliyathanedeki hemşirelerin tümü aynı durumdaydı ve istediğim hiçbir şeyi bulamadılar. Çünkü ne istediğimi anlamadılar'' dedi. 
     Hastane ise Dr. David Nunn'ın ameliyathaneyi terketmesinin ardından hastanın ameliyatının bir başka doktor tarafından tamamlandığını açıkladı. 
     





</TEXT>
</DOC>
