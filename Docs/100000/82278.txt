<DOC>
<DOCNO> 82278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur10.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye'de demokrasi için iki turlu seçim yapılmalı" 
</HEADLINE>
<TEXT>

     DYP Genel Başkanı Tansu Çiller, Türkiye'de demokrasiyi yaşatmak için iki turlu seçimlerin uygulanması gerektiğini söyledi. 
     Çiller, Aydınlıkevler ve İskitler'de partisinin Altındağ ilçesi delege seçimlerine katılarak, ''şeref üyesi olarak'' oy kullandı. 
     DYP Lideri Çiller, seçimlerde yaptığı konuşmalarda, demokrasiyi tabana yaymaya çalıştıklarını kaydetti. 
     Adalet Partisi'nin ilk dönemleri ve Demokrat Parti zamanında olduğu gibi demokrasiyi tabanda gerçekleştirmeyi hedeflediklerini belirten Çiller, genç, kadın, ana teşkilat ve tüm üyelerle yaşatmayı amaçladıklarını anlattı. 
     Türkiye'de demokrasiyi yaşatmak için TBMM'de mutlaka iki turlu seçime gidilmesi gerektiğini ifade eden Çiller, ''Her bölge için değil, Türkiye için ikinci tura üç parti kalsın. Millet, ikinci defa sandığa gitsin, İkinci tercihim budur desin. Bütün milletten destek istiyoruz'' diye konuştu. 
     Kadın ve gençleri DYP'ye davet eden Çiller, partisinin yenileşme alanının kadın ve gençler olduğunu söyledi. 
     





</TEXT>
</DOC>
