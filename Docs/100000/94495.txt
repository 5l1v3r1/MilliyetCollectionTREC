<DOC>
<DOCNO> 94495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur24.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli, erken seçim için start verdi 
</HEADLINE>
<TEXT>

     MHP Grup Başkanvekili Koray Aydın, ''Sayın Genel Başkanımız, TBMM'nin 1 Eylül'de olağanüstü toplantıya çağrılması konusunda, sürecin başlatılması talimatını verdi'' dedi. 
     MHP Genel Başkanı ve Başbakan Yardımcısı Devlet Bahçeli, MHP Grup Başkanvekili Koray Aydın ile Başbakanlık Merkez Binası'nda yarım saat görüştü. 
     Aydın, çıkışta gazetecilere yaptığı açıklamada, MHP Genel Başkanı ve Başbakan Yardımcısı Bahçeli'nin kendisini çağırdığını belirterek, ''MHP Grup Başkanvekili olarak beni Başbakanlığa çağırmış ve TBMM'nin 1 Eylül'de olağanüstü toplanmasıyla ilgili olarak gerekli olan imzayı MHP'li milletvekillerinden tamamlamak üzere talimatlandırmışlardır'' dedi. 
     Aydın, buna paralel olarak Meclis'in 1 Eylül'de olağanüstü toplanmasıyla ilgili süreci ve işlemi başlatacağını bildirdi. 
     
     MHP MYK YARIN TOPLANIYOR 

     MHP Merkez Yönetim Kurulu'nun MYK yarın akşam saatlerinde toplanacağını da bildiren Aydın, konunun toplantıda müzakere edileceğini ve karar alınacağını söyledi. 
     Aydın, bir gazetecinin, ''Diğer partilerin destek vereceğini umuyor musunuz '' sorusu üzerine, ''Bu konuda yorum yapmıyoruz, MHP olarak şartlara göre bir erken seçim yapılmasıyla ilgili süreci başlatıyoruz. Onların ne yapacağını, ne düşüneceğini 1 Eylül'de göreceğiz'' dedi. 
     MHP'nin blöf yaptığına ilişkin muhalefetten değerlendirmeler geldiğini ifade eden bir gazeteciye de Aydın, ''Bu konularda yorum yapmaya bile gerek yok. Çünkü 67 milyon, herkes, Bahçeli'nin blöf yapmayacağını bilir'' dedi. 
     Koray Aydın, ''Sayın Bahçeli, 2 gün önce liderler zirvesinde seçimin zamanında yapılacağını ifade etmişlerdi. Şimdi erken seçim açıklaması geldi. Neden böyle bir açıklamaya ihtiyaç duyuldu '' sorusuna şu karşılığı verdi 
     ''Genel başkanımızın dün yapmış olduğu konuşma metnini basın kuruluşları olarak tam metin yayınlarsanız, o geniş konuşma içerisinde bununla ilgili bütün cevapları bulursunuz. Sadece seçimle ilgili sözlerinin yer aldığı kısımlar basında yer almıştır, bu aslında çok geniş bir açıklamadır. Bu konuda konuşmanın bütünü televizyonlarda yayınlandığı takdirde tüm soruların cevabını orada bulacaksınız.'' Aydın, bir soru üzerine, Bahçeli ile Başbakan Bülent Ecevit'in görüşmesinin şu an gündemde olmadığını söyledi. 
     DSP ile ANAP'ın erken seçime karşı çıktığının ifade edilmesi üzerine Aydın, ''Bu konuda bizim söyleyeceğimiz hiçbir şey yok. Biz söyleyeceğimizi söyledik'' dedi. 
     Bu arada, MHP Genel Başkanı ve Başbakan Yardımcı Bahçeli'nin, Milli Savunma Bakanı Sabahattin Çakmakoğlu ile de Başbakanlık Merkez Binası'nda görüştüğü bildirildi. 
     MHP Grup Başkanvekili Koray Aydın, "Herkes, Bahçeli'nin blöf yapmayacağını bilir" dedi. 
     Aydın, MHP Genel Başkanı ve Başbakan Yardımcısı Devlet Bahçeli ile Başbakanlık Merkez Binası'nda görüşmesinin ardından gazetecilere yaptığı açıklamada, MHP'nin blöf yaptığına ilişkin değerlendirmelerle ilgili olarak "Bu konularda yorum yapmaya bile gerek yok. Çünkü, 67 milyon, herkes, Bahçeli'nin blöf yapmayacağını bilir" diye konuştu. 
     DSP ile ANAP'ın erken seçime karşı çıktığının ifade edilmesi üzerine de Aydın, bu konuda söyleyecekleri hiçbir şey olmadığını, zaten söyleyeceklerini söylediklerini kaydetti. 
     
</TEXT>
</DOC>
