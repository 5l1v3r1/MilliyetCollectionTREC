<DOC>
<DOCNO> 55861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko20.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vural "IMF heyeti, yapılanların güven verici olduğunu söyledi" 
</HEADLINE>
<TEXT>

     Ulaştırma Bakanı Oktay Vural, ''Heyet, ekonomik programın başarısı konusunda yapılanların son derece güven verici olduğunu ifade etti'' dedi. 
     Uluslararası Para Fonu IMF Türkiye Masası Şefi Juha Kahkonen başkanlığındaki heyeti, bugün makamında kabul eden Bakan Vural, yaklaşık bir süren görüşmenin ardından gazetecilere yaptığı açıklamada, görüşmede Telekom'un özelleştirilmesi konusunda bilgi verdiğini söyledi. 
     Şirketleşme planının özelleştirme planına entegre olmanın bir parçası olduğunu vurgulayan Bakan Vural, ''Bu yıl başında işe başlayacak müşavir firma takriben 35 haftalık süre içinde şirketleşme planını uygulamaya koyabileceğini ifade ettik. Bu üç aşamalı bir plan olacak'' diye konuştu. 
     İhale komitesinin yıl sonuna kadar oluşturulması gerektiğini belirten Vural, komiteye Ulaştırma Bakanlığı'ndan verilecek 2 ismin, Hazine'nin de bir isminin belirlendiğini, ancak, Özelleştirme İdaresi'nin vereceği 2 ismin henüz bildirilmediğini kaydetti. 
     
     6 bin 500 emeklilik dilekçesi... 
     Ulaştırma Bakanı Oktay Vural, Türk Telekom'da 6 bin 500 personelin emeklilik dilekçesi verdiğini belirterek, ''Yüzde 30 emeklilik ikramiye fazlasıyla birlikte yaklaşık 120 trilyon lira civarında bir kaynak ortaya çıkıyor. Bu Türk Telekom'un değerini arttırması bakımından önemli'' diye konuştu. 
     
     Sorular... 
     Bir gazetecinin, ''Devlet Demir Yolları'nda 50 bin işçinin azaltılması söz konusu mu '' şeklindeki sorusuna karşılık Bakan Vural, ''Bu konuda çalışmalar yapıyoruz. Bu çalışmaların yıl sonuna kadar tamamlanacağını düşünüyorum. Onunla ilgili Dünya Bankası'yla bir görüşme yapacağız. Ancak ekonomik programda yer alan bir husus değil'' yanıtını verdi. 
     Bir başka gazetecinin, Başbakanlık'ın genelgesinin dışında 50 yaşın altındaki işçilerin de resen emekliliği konusunda pazarlık yapıldığını belirterek, ''Bu konuda size yansıyan bir bilgi oldu mu '' şeklindeki sorusuna Vural, ''Yansıyan bir bilgi yok. Bir plan olacaktır ama bize yansıyan bir bilgi yok'' diye yanıt verdi. 
     Telekom dışındaki Bakanlığa bağlı diğer kuruluşların özelleştirilmesi konusunda bir çalışma olup olmaması sorusuna da Vural, ''Çalışmalar ekonomik programla ilgili değil. Ama biz Bakanlıkta yeniden yapılandırma, atıl kaynakların değerlendirilmesi çerçevesinde bir çalışma yürütüyoruz. Devlet Demir Yolları'ndan PTT'ye kadar yeniden yapılandırma süreci başladı'' şeklinde karşılık verdi. 
     
     2 yıldan önce ihaleye çıkılmayacak 
     Bu arada, edinilen bilgiye göre, görüşmelerde Telekom'da 2 yıldan önce ihaleye çıkalamayacağı yönünde görüş bildirildiği öğrenildi. 
     Edinilen bilgiye göre, IMF'nin şirketleşme sürecinde yapılacakların hazırlanacak programda yer almasını istediği, ancak Ulaştırma Bakanlığı yetkililerinin şirketleşme çalışmalarında 3 aşama bulunduğunu ve bunun takvimini verebileceklerini IMF yetkililerine ilettiler. 
     






</TEXT>
</DOC>
