<DOC>
<DOCNO> 54064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sontur06.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'de saate 120 km hıza ulaşan fırtına, ezdi geçti... 
</HEADLINE>
<TEXT>

     Kayseri'de, gece boyunca etkili olan ve hızı zaman zaman saatte 120 kilometreye ulaşan fırtına, El Sanatları Fuarı'nın çadırını parçaladı. Devrilen ağaçlar ve binalardan kopan parçalar, bazı otomobillerin camlarını kırdı. 
     Akşam saatlerinde başlayan ve zaman zaman hızı saatte 120 kilometreye ulaşan fırtına, A.T.F İhtisas Fuarcılık tarafından Mimarsinan Parkı yanındaki otoparka kurulan El Sanatları Fuarı'nın dev çadırını parçaladı. 
     Fuar yetkilileri, gece etkili olan fırtınanın yaklaşık 5 milyar lira maddi zarara yol açtığını kaydettiler. 
     Öte yandan, fırtına yüzünden devrilerek yolları kapatan ve park halindeki bazı otomobillerin camlarını kıran ağaçlar, Kayseri Büyükşehir Belediyesi İtfaiye ekiplerince kaldırıldı. Şiddetli fırtınanın binalardan kopardığı parçaların da otomobillerde maddi zarara neden olduğu bildirildi. 
     Kayseri Meteoroloji Bölge Müdürlüğü yetkilileri, fırtınanın gün boyu etkisini azaltarak devam edeceğini, gece ise güney ve güney batıdan orta kuvvette eseceğini kaydettiler. 
     






</TEXT>
</DOC>
