<DOC>
<DOCNO> 89500 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sontur17.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK'e kısmi yürürlüğü durdurma 
</HEADLINE>
<TEXT>

     Anayasa Mahkemesi, RTÜK yasasının bazı hükümlerinin yürürlüğünü durdurdu. 
     Anayasa Mahkemesi Başkanvekili Haşim Kılıç, Yüksek Mahkeme'nin öğleden sonraki oturumunun ardından yaptığı açıklamada, Cumhurbaşkanı Ahmet Necdet Sezer'in yasanın bazı maddelerinin iptali ve yürürlüğün durdurulması istemiyle yaptığı başvurunun ''yürürlüğün durdurulması'' istemli ilk etabının sonuçlandığını belirtti. 
     Kılıç, yasanın, RTÜK üyelerinin TBMM Başkanlık Divanı'nın oluşum formülüne göre siyasi parti gruplarınca belirlenecek kontenjan doğrultusunda gösterilen ve TBMM Genel Kurulu'nca 5 üyenin seçilmesini düzenleyen hükmünün yürürlüğünün oybirliğiyle durdurulduğunu söyledi. 
     Kılıç, bu üyelerin kanunun yayımı tarihinden itibaren bir ay içinde Meclis Başkanlığı'na bildirilmesini içeren hükmün de yürürlüğünün durdurulduğunu bildirdi. 
     Kılıç, yasanın, radyo ve televizyon yayın izni verilen veya verilecek anonim şirketlerin hisse oranları ve şirket yapısı ile ilgili uyulması gereken hususları içeren 13. maddesinin d ve e 
     bentlerinin yürürlüğünün ise oyçokluğuyla durdurulduğunu belirtti. 
     Yürürlüğü durdurulan d ve e bentleri hükümleri şöyle 
     D bendi ''Üst Kurul tarafından düzenlenecek yönetmeliğe uygun olarak her yıl yapılacak yıllık ortalama izlenme oranı ölçümlerine göre yıllık ortalama izlenme veya dinlenme oranı yüzde 20'yi geçen bir televizyon veya radyo kuruluşunda bir gerçek veya tüzel kişinin veya bir sermaye grubunun sermaye payı yüzde 50'yi geçemez. Gerçek kişinin hisselerinin hesaplanmasında üçüncü derece dahil olmak üzere üçüncü dereceye kadar kan sıhhi hısımlara ait hisseler de aynı kişiye aitmiş gibi hesaplanır.'' E bendi ''Bir gerçek veya tüzel kişi veya bir sermaye grubu yüzde 50'den fazla hissesine sahip olduğu bir televizyon veya radyonun 
     yıllık ortalama izlenme veya dinlenme payı yüzde 20'yi geçerse Üst Kurul tarafından yapılan bildirimden itibaren 90 gün içinde ortağı bulunduğu televizyon veya radyodaki hisselerinin bir bölümünü halka arz ederek veya bir kısım hisselerini satarak sermaye payını yüzde 50'nin altına indirir. Yıllık izlenme veya dinlenme oranının aşımı 
     birden fazla televizyon ve radyodaki hisselerin toplamı nedeniyle meydana gelmişse bu oranı yüzde 50'nin altına indirecek biçimde yeterli sayıda şirketi satar. Bu yükümlülüğün ihlali durumunda kuruluşun yayın izne iptal edilir.'' Kılıç, yürürlüğü durdurma kararının Resmi Gazete'de yayımlandıktan sonra geçerli hale geleceğini anımsattı. 
     





</TEXT>
</DOC>
