<DOC>
<DOCNO> 64787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko09.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Ekonomik Forumu'nda Türkiye'ye özel toplantı 
</HEADLINE>
<TEXT>

     New York'ta 31 Ocak-4 Şubat tarihlerinde düzenlenen Dünya Ekonomik Forumu toplantıları sırasında Türkiye'ye özel bir yer ayrıldı. 
     Bu amaçla planlanan ''Türkiye'nin Görünümü'' konulu toplantı, 3 şubat pazar gecesi Waldorf Astoria otelinde gerçekleşecek. 
     Aylar süren ekonomik ve siyasal bir krizden çıkan Türkiye'nin geleceğinin nasıl olacağı konusunun ele alınacağı toplantıda özellikle ''ekonomik politika yoluyla neler çözümlenebilir, Siyasal liderliğin sorumluluk alanına neler giriyor'' sorularına cevap aranacak. 
     Toplantıda Dışişleri bakanı İsmail Cem, Devlet Bakanı Kemal Derviş, Merkez Bankası guvernörü Süreyya Serdengeçti, Zıraat Bankası yönetim kurulu başkanı Vural Akışık, Özelleştirme İdaresi başkanı Uğur Bayar ve ABD Hazine Bakanlığı'nın uluslararası işlerden sorumlu bakan yardımcısı John Taylor görüşlerini açıklayacaklar. 
     Bu toplantıda, Türkiye'de yatırım ortamının iyileştirilmesi konusunda atılan adımlar anlatılacak ve yabancı yatırımcılar Türkiye'ye davet edilecek. Toplantıda devlet bakanı Kemal Derviş'in önemli açıklamalarda bulunacağı bildirildi. 
     -TÜRK KATILIMCILAR, DÜNYA LİDERLERİYLE GÖRÜŞ AÇIKLAYACAK Toplantıların ikinci günü olan 1 şubat cuma günü dışişleri bakanı İsmail Cem, ABD dışişleri bakanı Colin Powell, NATO genel sekreteri Lord Robertson, AB Dış Politika ve Güvenlik temsilcisi Javier Solana ve Fransa dışişleri bakanı Hubert Vedrine ile birlikte ''istikrarlı bir dünya için bir koalisyon oluşturmak Yükü kim paylaşacak '' konulu panele katılacak. 
     Panelde, dünyanın bugün karşı karşıya bulunduğu büyük sorunlar karşısında, ABD ile müttefiklerinin bölgesel düzeyde ne tür bir işbirliği yapacakları ve yükü kimin üstleneceği tartışılacak. 
     Bakan Cem, aynı gün öğleden sonra ''Orta Asya'ya genel bakış'' konulu panele katılacak. Orta Asya'da istikrarın sağlanıp sağlanmadığı konusunun ele alınacağı oturumda Afganistan ve İran dışişleri bakanlarının yanı sıra Kazakistan başbakanı Tokayev de söz alacak. 
     Bakan Cem daha sonra ise ''Avrupa ortaya bir dış politika koyabilir mi '' tartışmasına iştirak edecek. NATO'nun gelecekteki rolü, Atlantik aşırı ilişkiler ve Avrupa-Rusya ilişkileri konularının ele alınacağı bu toplantıya, Avrupa ülkeleri yöneticileri de katılacak. 
     Devlet Bakanı Kemal Derviş ise cuma günü ''dünya ekonomisinde küresel büyümenin tesisi'' toplantısının yöneticiliğini yapacak. Bu toplantıda, küresel büyümenin sağlanabilmesi için siyasal önceliklerin belirleneceği ve sanayileşmiş ülkelerin güçlü ve zayıf yanlarının tartışılacağı öğrenildi. 
     2 şubat cumartesi günü yapılacak ve ''Avrupa'nın geleceğinin'' ele 
     alınacağı toplantıya ise Özelleştirme İdaresi başkanı Uğur Bayar ve Milliyet gazetesi yazarlarından Hasan Cemal'in katılması bekleniyor. 3 şubat pazar günü devlet bakanı Kemal Derviş, ''IMF ve Dünya Bankası'nın yeniden gözden geçirilmesi daha fazla reform mu yoksa tam bir yeniden yapılanma mı'' konulu toplantıyı yönetecek. 
     






</TEXT>
</DOC>
