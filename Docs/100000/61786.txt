<DOC>
<DOCNO> 61786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/soneko24.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de döviz ve kısmi bankacılık tatili kaldırıldı 
</HEADLINE>
<TEXT>

     Arjantin Merkez Bankası, yaklaşık üç haftadır devam eden döviz ve kısmi bankacılık tatilini kaldırdı. 
     Arjantin Merkez Bankası tarafından yapılan açıklamaya göre, değeri düşürülen para birimi Peso, ihracatta 1 dolar 1.40 pesodan işlem görecek. 
     Açıklamaya göre, Arjantin'in yeni ikili kambiyo sistemi bugünden itibaren geçerli olacak. Buna göre 1 dolar 1.40 pesoya eşitlenirken, özellikle turizm alanında peso gayri resmi olarak dalgalanacak. 
     Bu arada Arjantin hükümetinin, Güney Amerika kıtasının 2. büyük ekonomisinin çökmesini önlemek ve bankaları korumak amacıyla, bazı mevduatları 2003 yılına kadar dordurma kararı halkın tepkisine neden oldu. 
     Halk, hükümetin kararını protesto etmek amacıyla Başkanlık Sarayı önünde gösterilerde bulundu. 
     Arjantin'de hükümetin aldığı karar uyarınca, 10 bin doların üzerinde cari işlemler ile 3 bin doların üzerindeki mevduat enaz bir yıl süreyle donduruldu. 
     Arjantin'de hükümet, pazar günü para birimi Peso'nun ABD Doları karşısındaki değerini yaklaşık yüzde 30 oranında düşürme kararı almıştı. 
     






</TEXT>
</DOC>
