<DOC>
<DOCNO> 79986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo16.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken adına futbol turnuvası.. Kimler vardı kimler.. 
</HEADLINE>
<TEXT>

     Ayaş Belediyesi ve Ayaş Spor Kulübü tarafından Korkut Eken adına düzenlenen halı saha futbol turnuvasının başlama vuruşunu, Elazığ Bağımsız Milletvekili Mehmet Ağar yaptı. 
     Ağar, yaptığı konuşmada, ''Bu turnuva hayatımızın unutulmaz bir parçası olmuştur'' dedi. 
     Turnuvanın açılışına Mehmet Ağar'ın yanı sıra emekli general Hasan Kundakçı, milli güreşçi Şeref Eroğlu, Fenerbahçe'nin eski futbolcusu Bülent Uygun, Gençlerbirliği futbolcuları Okan, kaleci Hasan, Ankaragücü'nden Hakan Keleş, sanatçılar Cengiz Kurtoğlu, Bülent Sertaç ve Demir Karahan ile diğer yetkili ve davetliler katıldı. 
     Karşılaşmaların yapılacağı halı sahaya gelen Mehmet Ağar, orada bulunan tüm vatandaşların ellerini tek tek sıkarak, turnuvanın açılış konuşmanısını yapmak için kürşüye davet edildi. Ağar, turnuva için Ayaşlılar'a teşekkür ederek, ''Türk milletinin karakterindeki vefa ve bağlılık bu turnuvayla bir kez daha perçinlenmiştir. Ayaşlılar, böyle büyük bir arkadaşı onurlandırmış ve gururlandırmıştır. Evlatları gibi bağırlarına basmışlardır'' diye konuştu. 
     Ağar, konuşmasını şöyle tamamladı 
     ''Milletimiz artık insanlar ölmeden de değerini biliyor. Bu topraklar üzerinde yetişen gençler bu ülkeye borçlarını öder. Spor da bunun bir vasıtasıdır. Aramızda bulunması mümkün olmayan Korkut Eken adına teşekkürlerimi sunuyorum. Kapanışta da inşallah beraber oluruz.'' Ayaş Belediye Başkanı Rıfat Mavioğlu da bu organizasyonu spor kulüplerinin tertiplediğini belirterek, ''Ben de destekledim. Gönlümüzden böyle bir olay geçti. Turnuva için Korkut Eken'in de görüşlerini aldık. Kendisi bizlere çok teşekkür etti'' diye konuştu. 
     Açılış sonrasında gazetecilerin sorularını yanıtlayan emekli general Hasan Kundakçı, kendisinin Korkut Eken'in eski komutanı olduğunu vurgulayarak, ''Güney Doğu'da büyük işler yapmıştır. Büyük kahramanlıkları vardır. Herkes de onu çok sevmiştir. Ayaşlılar'ı kutluyorum. Kader ve silah arkadaşım. Doğu'daki olayları unutmak mümkün değil. O bir kahramandır'' şeklinde konuştu. 
     ''Deliyürek'' dizisinde rol alan sanatçı Demir Karahan ise sorular üzerine ''Bu ülkede kim suçlu, kim suçsuz birbirine karıştı. Yargı bunu ayırt edecektir'' dedi. 
     18 takımın katıldığı turnuva, 19 Mayıs Pazar günü sona erecek. 
     





</TEXT>
</DOC>
