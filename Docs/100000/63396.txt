<DOC>
<DOCNO> 63396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun11.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Belfast'ta militanlar yine polise saldırdı 
</HEADLINE>
<TEXT>

     Kuzey İrlanda'nın başkenti Belfast'ta dün gece çıkan çatışmalarda karşıt görüşlü gruplar yine polise saldırdı. 
     Gece boyunca çeşitli gruplara mensup militanlar polise, taş, sopa, şişe ve molotofkokteyli ile saldırdı. Bir otomobilin ateşe verildiği ve bazı sokaklarda yollara barikatlar kurulduğu da dikkat çekerken, kentteki güvenlik önlemleri artırıldı. 
     Protestan bir emekli memurun evine Katolik militanlar tarafından bir molotofkokteyli atılması ve evin büyük ölçüde zarar görmesinden sonra tırmanan ve gece yarısına kadar süren gerginliğin, büyük bir şans eseri, önemli bir yaralanma ya da can kaybı olmadan sona erdiği belirtiliyor. 
     Kuzey İrlanda milletvekillerinden bazıları, bugünden itibaren polis şefleri nezdinde girişimlere başlayıp, Belfast'ta ilkokullara kadar inmiş olan şiddetin sona erdirilmesi için kapsamlı bir toplantı yapılmasını isteyeceklerini açıkladı. 
     Bu kişiler arasında bulunan Demokratik Birlik Partisi Belfast Milletvekili Nigel Dodds, Protestan bölgelerden bazılarında halkın artık sürekli şiddet içinde yaşamaktan yorgun düştüğünü ve pek çoğunun evine bir saldırı olabileceği korkusu yüzünden psikolojik bozukluğa uğradığını bildirdi. 
     Dods, polisin hiçbir şey yapamıyorsa Belfast'taki her sokakta 24 saat devriye gezmeyi kabullenmesi gerektiğini öne sürdü. 
     






</TEXT>
</DOC>
