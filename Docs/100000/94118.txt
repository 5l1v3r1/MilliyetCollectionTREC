<DOC>
<DOCNO> 94118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/soneko12.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
TEKEL haksız rekabetten şikayetçi 
</HEADLINE>
<TEXT>

     TEKEL Genel Müdürlüğü Müessese Müdürü Şehabettin Küçükyazıcı, TEKEL'in kanunlara uygun satış yaparken, yabancı sigara ve içki üreticilerinin haksız rekabet yaparak satışlarını yüzde 30 oranında artırdıklarını söyledi. 
     TEKEL Genel Müdürlüğü yetkilileri ile birlikte İç Anadolu Bölgesi'ndeki 8 ilin TEKEL Başmüdürü ve toptan satıcıları, Konya'da, pazar paylarını artırma yollarını tartıştı. 
     Küçükyazıcı, toplantıda, süpermarketlerin yaygınlaşmasıyla birlikte TEKEL ürünlerinin toptan pazarlamasını yapan bayilerin satışının yaklaşık yüzde 10 oranında azaldığını kaydetti. 
     TEKEL'in en önemli sorunun, Türkiye'de yabancı sigara ve içki satışı yapan firmalarla rekabet etmek olduğunu belirten Küçükyazıcı, şunları söyledi 
     ''Geçtiğimiz günlerde bir memurumuzun elinde bile, üzerinde yabancı bir sigara firmasının adının yazılı olduğu çakmak gördüm. 
     Ancak, Türkiye Cumhuriyeti kanunları, sigaranın reklam ve tanıtımını yapmayı yasaklıyor. Biz kanunlara uygun satış yaparken, iki büyük yabancı firma, kanunlara uymayıp bu gibi haksız rekabet yöntemleriyle, pazar paylarını yüzde 30 oranında artırdılar.'' Toplantıya katılan TEKEL Başmüdürleri ve toptancı bayi temsilcilerinden, yabancı firmaların dağıttıkları bu kanun dışı reklam ve tanıtım ürünlerini gördükleri anda, durumu kendilerine bildirmelerini ve gerekli yasal girişimde bulunmalarını isteyen Küçükyazıcı, ''yabancı firmaların kanundışı yaptıkları reklam ve tanıtım faaliyetleri ile ilgili yasal mücadelemiz devam etmektedir'' diye konuştu. 
     Yabancı firmalarla rekabette tek güvendikleri ürünün 'rakı' olduğunu vurgulayan Küçükyazıcı, ''Rakı satışlarında bile zayıf kalıyoruz. Onların yaptıkları satış organizasyonunu, reklam ve tanıtım hariç, bir an önce tüm ürünlerimizde biz de uygulamalıyız. Yabancı şirketlerin yaptıkları satış uygulamasını yapamazsak daha da gerilememiz kaçınılmaz'' dedi. 
     





</TEXT>
</DOC>
