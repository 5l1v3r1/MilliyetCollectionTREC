<DOC>
<DOCNO> 70334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/siyaset/asiy.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişmanlık’ta Apo’ formülü 
</HEADLINE>
<TEXT>

Örgüt liderlerini kapsam dışı tutan Pişmanlık Yasa Tasarısı’nda değişiklik yapılarak liderlerin de aftan yararlanması gerektiğini belirten Bakan Türk, "Öcalan ise kapsam dışı kalır" dedi 
     ERSAN ATAR Ankara 

     Adalet Bakanlığı, 40 kişinin yararlandığı Pişmanlık Yasası hükümleri ile aynı düzenlemeleri içeren yeni Pişmanlık Yasa Tasarısı hazırladı ancak, Bakan Hikmet Sami Türk, yasadışı örgütleri çökertebilmek için lider kadrolarının da kapsam içine alınmasının faydalı olacağını söyledi. 
     Tasarıyı gönderdikleri güvenlik birimlerinden bakanlığa görüşler gelmeye başladığını kaydeden Türk, "Lider kadrolarının pişmanlıktan yararlanmasına olanak sağlayacak değişiklikler yapılacak mı " sorusuna şu yanıtı verdi "Biz örgütleri çökertmek istiyoruz. Gelen görüşleri değerlendiriyoruz. Şu andaki tasarı benim de gördüğüm gibi ihtiyacı karşılamıyor. Bu durumda da sonuç alınması mümkün değil. Sanıyorum ki değişiklik yapmak gerekecek. Aksi takdirde neredeyse sadece örgüte girmiş olanlar yararlanabiliyor. Bu da hiçbir işe yaramıyor. Örgütü çökertecek kişilerin yönetici durumunda olması gerekiyor." Türk, "Örgütlerin lider kadrolarının pişmanlıktan yararlanmasına olanak sağlanması durumunda bundan Abdullah Öcalan da yararlanabilir mi " şeklindeki soru üzerine de "Bu metnin nasıl hazırlanacağına bağlı, bir ifade konulur ki, kapsam dışında kalabilir" dedi. 
     
     Polis destek verdi 
     Üzerinde Türk’ün de işaret ettiği değişiklik yapılacak olan yeni tasarıya göre, örgütlerin üst düzey yöneticileri, silah kullanarak emniyet mensuplarını yaralayanlar ve öldürenler pişmanlıktan yine yararlanamayacak. Geçerlilik süresi 1 yıl olacak tasarıya Emniyet Genel Müdürlüğü’nden destek geldi. 
     
     



 SİYASET 









</TEXT>
</DOC>
