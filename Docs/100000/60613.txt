<DOC>
<DOCNO> 60613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur26.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar kalınlığı hızla artıyor 
</HEADLINE>
<TEXT>

     Kar yağışının etkisini sürdürdüğü İstanbul'da kar kalınlığı Şile'de 14, Bahçeköy ve Göztepe'de 11 santimetreye ulaştı. 
     İstanbul Meteoroloji Bölge Müdürü Saffet Sarı, kentte en düşük hava sıcaklığını gece Kurtköy Havalimanı'nda -3 derece olarak ölçtüklerini, gün içindeki sıcaklığın ise sıfırın altına düşmediğini belirtti. 
     Etkili kar yağışının gün boyu ve gece de süreceğini, poyraz ile birlikte etkisinin daha da artabileceğini ifade eden Sarı, kar yağışının zaman zaman kesilmesine rağmen yarın da etkili olarak devam edeceğini kaydetti. 
     Sarı, Pazar günü etkisini kaybetmesini bekledikleri kar yağışının Pazartesi'den itibaren Doğu'ya kayabileceğini belirtti. 
     Saffet Sarı, kar kalınlığının Şile'de 14, Bahçeköy ve Göztepe'de 11, Atatürk Havalimanı'nda 9 ve Sarıyer'de 8 santimetreye ulaştığını 
     bildirdi. 
     






</TEXT>
</DOC>
