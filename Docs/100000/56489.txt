<DOC>
<DOCNO> 56489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sonspo10.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor, Fenerbahçe'ye bileniyor... 
</HEADLINE>
<TEXT>

     Bursaspor Teknik Direktörü Nejat Biyediç, 15 Aralık Cuma akşamı deplasmanda oynayacakları Fenerbahçe'nin son iki derby maçını kaybetmesinin kendileri için dezavantaj olduğunu söyledi. 
     Biyediç, Vakıfköy Sosyal Tesisleri'nde düzenlediği basın toplantısında, son iki haftayı yenilgiyle kapatan sarı-lacivertli ekibin, Cuma günü yapılacak maça mutlak galibiyet için çıkacağını, bu nedenle işlerinin oldukça zor olduğunu belirtti. 
     Nejat Biyediç, Kadıköy'deki ilk yenilgisini Beşiktaş'tan alan ardından deplasmanda Trabzonspor'a yenilen Fenerbahçe'nin sıkıntıya girdiğini, bu iki yenilgiyi telafi etmek ve taraftarlarıyla barışmak için Cuma günü tüm gücüyle saldıracağını ifade etti. 
     Fenerbahçe'nin Kadıköy'deki Şükrü Saracoğlu Stadı'nda puan almanın zorluğunun bilincinde olduğunu anlatan Biyediç, şunları söyledi 
     ''Fenerbahçe'nin iki derby maçı kaybetmesi bizim için dezavantaj. 
     Galatasaray'ın dün Ankaragücü'ne yenilmesi puan farkının açılmasına engel oldu. Fenerbahçe hem iki yenilgiyi unutturmak hem de liderle olan puan farkının açılmaması için bizim maçta tüm gücünü ortaya koyacak. Güçlü rakibimizden korkmuyoruz ve Kadıköy'den en az bir puanla ayrılmayı hedefleyeceğiz.'' Nejat Biyediç, Malatyaspor maçında alınan 1-0'lık galibiyete rağmen oynanan futbolun eleştirildiğine dikkati çekerek, ''Bu hafta hangi takım iyi oynadı. Beşiktaş, Gençlerbirliği'ni yendi ama çok mu güzel futbol oynadı'' dedi. 
     Ligin ikinci yarısında fikstür dezavantajlarının bulunduğunu belirten Biyediç, buna rağmen Avrupa Kupaları'na katılabilmek için ligi ilk 6 takım arasında bitirmeyi hedeflediklerini sözlerine ekledi. 
     Bu arada Bursapor, 15 Aralık Cuma akşamı deplasmanda Fenerbahçe ile yapacakları maçın hazırlıklarını sürdürüyor. 
     Vakıfköy Sosyal Tesisleri'nde, teknik direktör Nejat Biyediç gözetiminde yapılan ve yaklaşık 2 saat süren antrenmanda, yeşil-beyazlı futbolcular, kondisyon ağırlıklı çalışma yaptı. 
     Sağ arka ayak adalesinde ağrısı olan Bouazizi antrenmana çıkmazken, Mehmet, doktor kontrolünde koşu yaptı. 
     Bursaspor, Fenerbahçe maçının hazırlıklarına yarın yapacağı antrenman ile devam edecek. 
     






</TEXT>
</DOC>
