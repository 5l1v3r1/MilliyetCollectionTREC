<DOC>
<DOCNO> 54407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur08.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Annesini öldürdükten sonra kendisini ağaca asıp intihar etti 
</HEADLINE>
<TEXT>

     Adana'da, annesinin boğazını keserek öldürdükten sonra kaçan uyuşturucu bağımlısı genç, kendisini iple ağaca asarak intihar etti. 
     Alınan bilgiye göre, Döşeme Mahallesi 14. Sokak'taki 12 No'lu evde meydana gelen olayda, eşinden bir süre önce ayrılan 3 çocuk annesi Hatice Yücel 48 , boğazı bıçakla kesilerek öldürüldü. Sabah saatlerinde eve gelen oğlu Tufan Yücel tarafından banyoda cesedi bulunan yaşlı kadının cesedi, otopsi yapılmak üzere Adana Adli Tıp Kurumu'na kaldırıldı. Polisin, olayla ilgili yaptığı araştırmada katil zanlısı olarak şüpheler, öldürülen yaşlı kadının askerden 2 yıl önce gelen ve sürekli ''uyuşturucu nitelikli yapıştırıcı'' kokladığı belirtilen oğlu, Şener Yücel 22 üzerine yoğunlaştı. 
     Yaşlı kadının öldürüldüğünün ortaya çıktığı saatlerde de Taşköprü yanındaki eski Kız Lisesi binasının arkasında ağaca iple asılı kimliği belirsiz bir ceset bulundu. Cesedin yakınında, boş bira kutuları ve ''kelebek'' tabir edilen bir bıçak bulunması üzerine, cinayetle ilgili araştırma yapan polis, öldürülen yaşlı kadının diğer oğlu Tufan Yücel'i teşhis amacıyla intihar olayının meydana geldiği yere getirdi. 
     Yapılan teşhis sonucu intihar eden kişinin, Şener Yücel olduğu belirlendi. 
     Olay yerinde bulunan bıçak üzerinde kan izlerine rastlanması sonucu, Şener Yücel'in, annesini boğazını keserek öldürdükten sonra intihar ettiği anlaşıldı. 
     






</TEXT>
</DOC>
