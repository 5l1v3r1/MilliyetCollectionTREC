<DOC>
<DOCNO> 56598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/yazar/uras.html </URL>
<DATE> 2001/12/11/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Kadir, zekat, fitre 
</HEADLINE>
<TEXT>

     Müslümanlar Ramazan ayının 27’nci gecesini "Kadir Gecesi" olarak kutlar. Kadir Gecesi, Kuran’ın indirilmeye başlandığı gecedir. 
     Kuran’da bu gecenin kutsallığı ve Ramazan ayı içinde olduğu belirtilir. Fakat hangi gece olduğu bildirilmez. Ramazan ayının 27’nci gecesi olduğu Hazreti Muhammed’den nakledilen hadisler ile Müslümanlara duyurulmuştur. 
     Kuran, Hazreti Muhammed’in peygamberlik döneminde, kırk yaşından ölümüne kadarki 23 yıllık dönemde "vahiy" yolu ile indirilmiştir. Vahiy, dini kavram olarak "başkalarına gizli kalacak şekilde peygamberlere bildirilen ilahi söz ve haber" demektir. 
     Hazreti Muhammed Kuran’ın doksan yedinci suresi olan "El Kadr" suresinde buyurur ki "Kadir Gecesi bin aydan hayırlıdır O gece Rablerinin izniyle melekler ve Ruh Cebrail , her iş için iner dururlar O gece esenlikler doludur Ta fecrin doğuşuna kadar." Müslüman okuyucularımızın Kadir Geceleri mübarek olsun. Allah bütün insanlara sağlık, iyilik, bol rızık versin. 
     
Fitre zamanı      Fitre Ramazan ayı içinde fakirlere verilen sadakaya verilen isimdir. Fıtır Sadakası, Kuran’da yer almaz. Hicretin ikinci yılında Ramazan orucunun farz olduğu sene, zekattan önce meşru kılınmıştır. Vacip olmasının delilleri bazı hadislerdir. 
     Fitrenin dinen vacip olması için Müslümanın "akıl baliğ olması" ve de "nisap miktarında mala malik olması" yetişir. Nisap miktarı hadislerde belirlenen yoksulluktan zenginliğe geçme sınırıdır. Fitre verecek kişinin kendi ihtiyacı dışında, 200 dirhem gümüş veya 20 miskal 80.18 gram altın veya bunların değerine eşit varlığa sahip olması gerekir. 
     Günümüzde 80.18 gram altının nakti karşılığı 1 milyar liradır. Ev, ev eşyası, binek, aileye yetecek kadar mal kişinin kendi ihtiyacıdır. Bunlar nisap hesabına girmez. Borcu olan için fitre gerekmez. Bütün bunların dışında 1 milyar liranın üzerinde varlığı olan her Müslümanın "Fıtır Sadakası" mükellefiyeti vardır. Fitre buğday, arpa, üzüm ve hurma cinsinden aynen verileceği gibi bunların bedellerinin verilmesi şeklinde nakten de olabilir. Fitre ölçüsü buğdayda yarım "sa", arpa, kuru üzüm ve hurmada bir "sa"dır. Bir "sa", 2.920 gramdır. 
     İstanbul Müftülüğü bu Ramazan ayında fitre bedellerinin kuru hurmada 15 milyon lira, kuru üzümde 7 milyon 500 bin lira, buğday ununda 1 milyon 500 bin lira olarak belirledi. 
     Nisap sahibi her Müslümanın bu Ramazan en az 1 milyon 500 bin lira, normal olarak 15 milyon lira fıtır sadakası dağıtma mükellefiyeti vardır. Fitre, hür olan, Müslüman olan, fakir olan herkese verilebilir. Fitre Ramazan ayı içinde verilmelidir. 
     
Zekatı unutmayınız      Zekat, Müslümanların sahip oldukları mal ve paradan, her yıl fakirlere dağıtmak zorunda oldukları "kırkta bir hisse"dir. Zekat, Kuran-ı Kerim’de çok sayıda surede, namaz ile birlikte zikredilir. Bakara suresinde beş defa "namazı dosdoğru kılınız, zekatı veriniz" buyurulmuştur. 
     Zekat gelirin değil varlığın vergisidir. Zekata tabi malın büyüyen bir mal olması şarttır. Zekat malın büyüyen kısmının kırkta biri üzerinden hesaplanır. Zekat verecek kimsenin kul borcundan fazla paraya sahip olması gerekir. 
     Zekat yoksullara, çaresizlere, borçlulara, hali vakti yerinde olmayan öğrenciye, kardeşe, amca, dayı, teyze, hala ve diğer akrabaya yıl içinde istenilen zamanda verilebilir. Fakat Ramazan ayı içinde verilmesi adet olmuştur. 
     Zekat ve fitre vermek için niyet etmek gerekir. Fakat, yardım edilen kimseye bunun zekat ve fitre olduğunu söylemek mecburiyeti yoktur. 
     Sayın okuyucularım fitre ve zekat mükellefiyetinizi unutmayınız. 
     
     







Afganistan dersleri 


Durmuş durmaz 


Resen emeklilik genelgesi 


Taliban'ın çöküşü niye mi hayırlı oldu 


Derin demokrasi 


Tarkan ile "özgür kız" 


Birinci Ulusal Psikoloji Kurultayı 


Barış savaştan zor... 


İşini kaybeden bankacılar Kalamış’ta buluşuyor 


Afganistan gerçekleri ve başarılı olanlar 


İslam rönesansı ne zaman 


Açıklamak zorundasınız Osman Bey 


Kadir, zekat, fitre 


</TEXT>
</DOC>
