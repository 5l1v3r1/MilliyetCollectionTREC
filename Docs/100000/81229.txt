<DOC>
<DOCNO> 81229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun16.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Acil Durumlar Bakanı "Lebed'in ölümü suikast değildi" 
</HEADLINE>
<TEXT>

     Rusya Acil Durumlar Bakanı Sergey Şogu, önceki gün Sibirya'da geçirdiği helikopter kazasının ardından ölen Krasnoyarsk valisi Aleksandr Lebed'in suikasta kurban gitmediğini açıkladı. 
     İtar-Tass'a konuşan Bakan, helikopterin kara kutularındaki kayıtların, helikopterdeki pilotların, yüksek gerilim hattını son anda fark ettiklerini ve helikopteri çarpmadan kurtaramadıklarını ortaya koyduğunu söyledi. 
     Bakan Şogu, helikopterin görüş mesafesinin zayıf olduğu dağlık bölgeden geçerken, bölgedeki bir karayolunu takip ederek uçma yoluna gittiğini belirtti ve Krasnoyarsk televizyonunda ileri sürüldüğü gibi, Lebed'in pilotların kötü hava koşulları konusundaki uyarılarını dikkate almayarak kalkış emri verdiği haberlerinin doğru olmadığını kaydetti. 
     Rusya'nın Sibirya başsavcılığından Valentin Simoutchenkov, suikast dahil bütün iddiaların araştırılacağını, ancak helikopter enkazında patlayıcı izine rastlanmamasının suikast ihtimalini azalttığını söyledi. 
     Boris Yeltsin'den sonra başkanlığı devralacak güçlü adaylardan biri arasında yer almış olan Lebed'in naaşı, valisi olduğu Krasnoyarsk'ta dün 50 bin kişi tarafından ziyaret edilmişti. 
     Başkent Moskova'da ''ünlüler mezarlığı'' olarak da adlandırılan Novodeviçeva Kızlar Manastırı Mezarlığı'nda toprağa verilecek Lebed'in cenazesini taşıyan uçağın Moskova'ya doğru yola çıktığı belirtiliyor. 
     Sovyet döneminin ünlülerinin toprağa verildiği Novodeviçeva'da, şair Nazım Hikmet'in de mezarı bulunuyor. 
     





</TEXT>
</DOC>
