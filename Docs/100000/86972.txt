<DOC>
<DOCNO> 86972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/sondun27.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Miss Universe olan Rus güzeli kıdemli polis teğmeni 
</HEADLINE>
<TEXT>

     Miss Universe-2002'yi kazanan ve kıdemli polis teğmeni rütbesine sahip olan Rus güzeli Oksana Fyodorova'nın bu başarısı, mensubu olduğu polis okulunda da coşkuyla karşılandı. 
     Rusya İçişleri Bakanlığı St. Petersburg Üniversitesi Müdürü Korgeneral Viktor Salnikov, İnterfaks'a yaptığı açıklamada, ''Rütbe olarak benim astım olan Fyodorova kazanmayı hak ediyordu. Çok memnunuz'' dedi. 
     ''Fyodorova profesyonel bir polistir'' ifadesini kullanan Salnikov, ''Öğrenimine devam ederken polis olmayı dört gözle bekliyordu. Adalete sonuna kadar bağlı olduğu için güvenlik güçleri dışında bir yerde çalışmayı asla düşünmüyordu. Öğrenimi hala devam ediyor ve vermesi gereken bir doktora tezi var. Yarışmayı kazanmasının, öğrenimine engel olmayacağından eminim'' dedi. 
     Salnikov, Fyodorova'nın daha önceki açıklamalarında, üniversitedeki çalışmalarını sonuna kadar devam ettirip profesörlüğe kadar yükselmeyi amaçladığını söylediğini de kaydetti. 
     Fyodorova, geçen yıl Rusya güzeli seçilmiş, Devlet Başkanı Vladimir Putin'in St. Petersburglu olmasından dolayı bazı Rus gazetelerinde, ''Putin'in gözüne girmek isteyenler Fyodorova'ya torpil yaptılar'' şeklinde yorumlar çıkmıştı. Rus güzelinin dünya güzeli olması, bu yorumları da boşa çıkarmış oldu. 
     





</TEXT>
</DOC>
