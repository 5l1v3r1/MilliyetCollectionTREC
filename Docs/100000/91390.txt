<DOC>
<DOCNO> 91390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun05.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Micheal Douglas dadılık yapmaktan bıktı 
</HEADLINE>
<TEXT>

     Eşi Catherine Zeta-Jones'un sürekli film setlerinde olması nedeniyle gün boyu oğulları Dylan'a bakan ünlü aktör Michael Douglas, sonunda isyan etti. Dadılıktan bıktığını belirten Douglas, evliliklerini zora soktu. 
     Internetteki ''peoplenews'' sitesindeki habere göre, Hollywood'un örnek evliliği, Zeta-Jones'un yoğun işleri yüzünden çıkmaza girdi. 
     Oğluna gün boyu hem anne, hem de baba olmak zorunda kalan Douglas, bu durumun canını sıkmaya başladığını eşine anlattı. 
     Zeta-Jones'un ne tepki vereceği henüz bilinmezken, sorunların temelinde çiftin arasındaki yaş farkının ve bir zamanların en popüler aktörü olan Douglas'ın artık fazla film teklifi alamamasının yattığı belirtildi. 
     Toplam 100 milyon dolar karşılığında 9 film için anlaşma imzalayan Catherine Zeta-Jones, Maria Callas'ın hayat hikayesini anlatan ''Greekfire'', ''Chicago'' müzikalinin beyazperde versiyonu ve ''Zorro'' adlı iddialı projelerde rol alacak. 
     Ünlü karı-koca, anlaşma kapsamında ''Smoke and Mirrors'' adlı filmde beraber kamera karşısına geçecek. 
     Catherine Zeta-Jones ile Michael Douglas, ''Trafik'' isimli filmde de birlikte rol almışlardı. 
     





</TEXT>
</DOC>
