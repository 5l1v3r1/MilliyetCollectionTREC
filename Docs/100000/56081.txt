<DOC>
<DOCNO> 56081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur15.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Şaron Arafat'tan kurtulmak istiyor" 
</HEADLINE>
<TEXT>

     Başbakan Bülent Ecevit, Ortadoğu'da yaşanan sorun konusunda, İsrail Başbakanı Ariel Şaron'un Arafat'tan kurtulmak istediğini açıkça ifade ettiğini söyledi. Ecevit, ''Arafat'ın yeri doldurulamaz. Arafat faktörü ortadan kalkarsa, sorun ağırlaşır'' dedi. 
     Ecevit, 'Kıbrıs konusunda iki toplumun kendi topraklarında yüz yüze görüşme yapmasını istiyorduk. Sayın Denktaş, bunu sağladı'' diye konuştu. 
     Bülent Ecevit, Başbakanlık Merkez binasında yaptığı açıklamalarda çeşitli konulara değindi. 
     Ortadoğu'da yaşanan sorun konusunda, Filistin yönetimini de hedef alan teröristler bulunduğunu kaydeden Başbakan, İsrail'in kendi halkını koruma hakkı tartışılamayacağını söyledi. 
     İsrail Başbakanı Şaron'un Arafat'tan kurtulmak istediğini açıkça ifade ettiğini anlatan Başbakan Ecevit, ''Sükunet sağlanması için 24 saat süre verdi. Tam sükunet istiyor. Ancak bu mümkün değil, bu görüşünü gözden geçirmeli. Arafat elinden geleni yapmaya çalışıyor. 
     Ancak elindeki tüm imkanlar alındı. Arafat'ın yeri doldurulamaz. 
     Arafat faktörü ortadan kalkarsa, sorun ağırlaşır. Bunu Şaron'a da söyledim'' diye konuştu. 
     Filistin İsrail sorununda ABD'nin etkili olarak ve bir an önce devre girmesini gerektiğini ABD Dışişleri Bakanı Powell ile görüşmesinde söylediğini ifade eden Ecevit, ''Irak konusunu ben açtım. 
     Kaygılarımızı belirttik. ABD'in Irak'a karşı tutumunda çelişkili haberler geldiğini söyledim. Bunların gerçek olmamasını talep ettik'' dedi. 
     Ecevit, Afganistan konusunda da özetle şunları söyledi 
     ''Taliban kesin yenilgiye uğradı. Burada etkili bir yönetim kurulması için yardımcı olmamız gerekiyor. Türkiye, Avrupa ve Ortadoğu ve Orta Asya'da etkili bir durumda. Afganistan konusunda barış gücünde ve kalkınmada ağırlıklı bir yeri olacak. 
     Şu anda askeri planlama geride kaldı. Kalkınma güvenlik ve sosyal önlemler ön plana çıktı.'' Kıbrıs konusunda da açıklamalarda bulunan Ecevit, ''İki toplumun kendi topraklarında yüz yüze görüşme yapmasını istiyorduk. Sayın Denktaş bunu sağladı. Aracılı görüşmeler tıkanmıştı. Kıbrıs'ta iki ayrı devlet ve millet vardır. Bu kabul edilirse, daha kalıcı ve gerçekçi bir çözüme ulaşılır. İki taraf da kendi sorunları kendileri çözebilirler'' dedi. 
     Rüşvet ve yolsuzluğun bir üzüntü kaynağı olduğunu da ifade eden Ecevit, ''57. hükümet bu konuda çok ileri ölçüde önlemler alıyor. 
     Çabalar sürecek'' diye konuştu. 
     Ecevit, kamu kesiminde çalışan bayanlara pantolon yasağı konusunda da, ''Kılık kıyafet, pantolon niye sorun oldu anlayamadım. Pantolon niye sakıncalı şu ana kadar keşfedemedim'' dedi. 
     Ecevit, Hazine ile DPT arasında sürtüşme olduğunu bir soru üzerine ifade ederken de, ''Bu beni çok üzüyor, daha yakın temaslarda bulunmalarını telkin ettim. Bu telkinlerimi sürdüreceğim'' diye konuştu. 
     






</TEXT>
</DOC>
