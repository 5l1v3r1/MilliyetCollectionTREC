<DOC>
<DOCNO> 97004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sonspo07.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'nin 60 milyon dolar borcu var 
</HEADLINE>
<TEXT>

     Fenerbahçe Kulübü Yüksek Divan Kurulu Toplantısı yapıldı. 
     Dereağzı Tesisleri'nde, Adnan Alptekin başkanlığında gerçekleştirilen toplantıya Fenerbahçe Kulübü Başkanı Aziz Yıldırım'ın yanı sıra, kulüp asbaşkanları Atilla Kıyat, Mahmut Uslu, Zeynep Sabancı, genel sekreter Vedat Olcay ve basketbol şube sorumlusu Sıtkı Murat Aşık katıldı. 
     Denetleme Kurulu açıkladığı raporda, sarı-lacivertli kulübün 2005 yılına kadar ödemesi gereken borcun 60 milyon 906 bin 675 dolar olduğunu belirtti. Buna karşılık alacaklar tutarının ise 41 milyon 460 bin 500 dolar olduğu ifade edildi. 
     Yönetim Kurulu adına faaliyet raporunu okuyan genel sekreter Olcay, 41 milyon 460 bin 500 dolarlık alacağın içerisinde maç hasılatları, naklen yayın ve forma gelirleri gibi birçok alacağın yer almadığını hatırlatarak, ''Buralardan gelecek gelirlerle güzel bir tablo ortaya çıkacak'' dedi. 
     
     BİLETİX KONUSU 
     Toplantının gündeminde yer alan Biletix firması ile yapılan sözleşmenin görüşülmesi konusu tartışıldığında, medyaya yansıması istenilmeyen konular olduğu gerekçesiyle basın mensupları toplantı salonunun dışına çıkarıldı. 
     Yüksek Divan Kurulu Genel Sekreteri Kemal Belgin, yaklaşık 2,5 ay önce sözleşmeyi incelemek üzere, yönetim kurulundan bir kopyasını talep ettiklerini, ancak kendilerine hiçbir bilginin verilmediğini kaydederek, ''Biz sözleşmeyi boynumuza asıp ortalıkta dolaşmayacaktık. 
     Sadece kafamıza takılan bazı hususlar için inceleyecektik'' dedi. 
     Bu konuyla ilgili olarak kulüp başkanı Yıldırım, yaptığı konuşmada, Yüksek Divan Kurulu üyelerine bilgi verirken, konuşması srasında iki kez üyelerce alkışlandı. 
     Kulüp genel sekreteri Vedat Olcay ise, Biletix firması ile yaptıkları sözleşmenin arkasında olduklarını kaydetti. 
     Bu arada, başkan Yıldırım'ın, medya mensuplarının salon dışında olduğu sırada, voleybol ve basketbol şubelerinin, sorunların giderilmemesi durumunda birinci liglere katılmamasıyla ilgili olarak da üyelere bir konuşma yaptığı öğrenildi. 
     
     YILDIRIM, TESİSLERE İSMİNİN VERİLMESİNİ İSTEMEDİ 
     Genel görüşmeler sırasında üye Önder Dai, Samandıra Tesisleri'ne Aziz Yıldırım'ın isminin verilmesini teklif ederken, kulüp başkanı Yıldırım bunu kabul etmedi. 
     Dai'nin konuşmasından sonra söz alan Yıldırım, ''Böyle bir jeste teşekkür ederim. Benim hiçbir zaman ismimin verilmesi konusunda isteğim olmamıştır. Buranın yapımında Serkan Acar olmak üzere birçok arkadaşın önemli katkıları vardır. Tesislere geçmişte kulübe emeği olmuş önemli insanların ismini verelim. Ben daha çok gencin, uzun yıllar yaşayacağım inşallah. Benden sonra ismimi koyarsınız'' şeklinde konuştu. 
     
     ''TÜRKİYE'NİN EN GÜÇLÜ KADROSUNA SAHİBİZ'' 
     Kulüp genel sekreteri Vedat Olcay ise, yaptığı konuşmada, futbolda Türkiye'nin en güçlü kadrosuna sahip olduklarını iddia etti. 
     Bu kadroyla ilk etapta Avrupa Şampiyonlar Ligi'ne katılabilmek için ön eleme turunu geçmeyi hedeflediklerini kaydeden Olcay, Birinci Süper Lig'de de şampiyon olmak için mücadele edeceklerini ifade etti. 
     Stadın kale arkası tribünlerinin kapatılma işlemlerini Ağustos ayı sonuna kadar bitirmeyi planladıklarını anlatan Olcay, şeref tribününün yeniden inşaası için de Mart veya Nisan ayında yıkıma başlayacaklarını kaydetti. Olcay ayrıca, Dereağzı Tesisleri'nde yapımı son aşamaya gelen tartan pistin 1 trilyon liraya mal olduğunu söyledi. 
     Basketbol ve voleybol şubesiyle ilgili olarak da Olcay, ''Fenerbahçe'de amatör şubelerin kapatılması gibi bir durum söz konusu değildir. Sadece basketbol ve voleybol şubelerinin lige katılmaması yönünde birtakım görüşmeler var. Ama henüz kesinleşmiş bir durum yok'' şeklinde konuştu. 
     
     ''ORTEGA İLE İLGİLİ ŞİMDİ KONUŞMAK YERSİZ'' 
     Bir üyenin, yeni transferlerden Ariel Ortega ile ilgili endişesini dile getirmesine de yanıt veren Olcay, ''Ortega ile ilgili şimdi konuşmak yersiz. Zaman içerisinde herşeyi göreceğiz'' diye konuştu. 
     Bu arada bir üye, altyapıya daha çok önem verilmesi için istekte bulunup, Altyapı Teknik Koordinatörü Tamer Güney'i eleştirdi. 
     Öte yandan toplantıda, Fenerbahçe Kulübü Yönetim Kurulu'nda yedek üyelik yapmış olanların da direkt olarak Yüksek Divan Kurulu üyeliği sıfatı kazanabilmesi konusunda tartışmalar yaşanırken, divan genel sekreteri Kemal Belgin, bu konuda bir kaosun yaşandığını ifade etti. 
     





</TEXT>
</DOC>
