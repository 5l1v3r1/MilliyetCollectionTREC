<DOC>
<DOCNO> 77084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun07.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "BM Irak'a 100 silah denetçisi gönderiyor" 
</HEADLINE>
<TEXT>

     Birleşmiş Milletler'in Irak'a 50-100 dolayında silah denetçisi yollamaya hazırlandığı bildirildi. 
     New York Times gazetesi, ''Hans Blix başkanlığındaki silah denetçilerinin, Irak'ta göreve başlamak için gerekli planları hazırladıklarını'' duyurdu. Buna göre, Saddam Hüseyin izin verdiği takdirde Bağdat'ta 50-100 dolayında silah denetçisi görevlendirilecek ve Saddam'ın sarayları da dahil olmak üzere, hiçbir bölge kapsam dışında bırakılmayarak aranacak. Ayrıca denetçiler Iraklı yetkililerden gizli silah programlarıyla ilgili tüm belgeleri kendilerine teslim etmelerini isteyecekler. 
     ''Saddam'ın silah denetçilerine görev yapma izni verip vermeyeceğinin henüz kesinlik kazanmadığına'' dikkat çeken Amerikan gazetesi, ''Irak Dışişleri Bakanı Naci Sabri'nin bu ay BM Genel Sekreteri Kofi Annan ile yeniden biraraya geleceğini'' hatırlattı. 
     Diplomatlar ise ''İsrail-Filistin gerginliğinin, Irak'ı, BM ile işbirliği konusunda fazla istekli davranmamaya yöneltebileceği'' uyarısında bulunuyor. 
     Haberde, ''Irak'ın, İsrail-Filistin çatışmaları nedeniyle Washington'un Araplardan gerekli desteği bulamayacağına inandığına'' da dikkat çekildi. ''Washington, BM denetimlerinin, Irak'ın nükleer, biyolojik ve kimyasal silah programları konusunda fikir sahibi olmak için en uygun yöntem olduğu görüşünde'' denilen haberde, ''silah denetçilerinin incelemesi sonunda olumlu rapor verilse dahi Güvenlik Konseyi'nin Irak'a uygulanan yaptırımları kaldırmayacağı ve sadece askıya alacağı'' ifade edildi. 
     Hans Blix tarafından hazırlanan plana göre, Bağdat'ta 50-100 arasında denetçi görev yapacak. Tüm denetçi sayısının 230 dolayında olduğu ve bunların dönüşümlü görev yapacakları belirtiliyor. 
     Denetçilere Irak'ta karşılaşabilecekleri güçlükler, Irak halkının hassasiyet gösterdiği konular ve İslamiyet hakkında geniş bilgiler verildiği kaydediliyor. 
     New York Times ''denetlemelerin ilk aşamasının birkaç ay süreceğini ve bu aşamada Irak'ın yerine getirmesi gereken hususların ortaya konacağını'' da kaydetti. 
     Bu arada, bazı eski silah denetçileri gazeteye yaptıkları açıklamalarda, ''Irak'ın BM ile tam işbirliği yapacağı ve denetimlerle ilgili gerekli yardımı sağlayacağı konusunda şüpheleri bulunduğunu'' dile getirdiler. 
     






</TEXT>
</DOC>
