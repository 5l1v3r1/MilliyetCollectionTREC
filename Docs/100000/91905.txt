<DOC>
<DOCNO> 91905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/spo07.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
MARCOS KORKUTTU 
</HEADLINE>
<TEXT>

Brezilya’nın dünkü idmanında başarılı file bekçisinin sakatlanması panik yarattı. Scolari, milli takım doktorunun Marcos’un yarın oynayabileceğini açıklamasıyla rahatladı 
     Keyifler kaçtı 
     TÜRKİYE maçı için geri sayıma geçen Brezilya’da dünkü çift kalede başarılı file bekçisi Marcos’un sağ baldırından sakatlanması teknik heyeti endişelendirdi. Bir köşe vuruşu sırasında topa yükselen Marcos, acı içinde yere düştü ve daha sonra da iki kişinin yardımıyla soyunma odasına götürüldü. Zorlu karşılaşma öncesi başarılı eldivenin sakatlığı Teknik Direktör Scolari’nin canını sıktı. 
     
     Müjdeli haber 
     BREZİLYA Milli Takımı Doktoru Jose Luis Runco’nun "oynayabilir" açıklamasıyla ünlü hoca rahat bir nefes aldı. Runco, "Uyluk kemiğine bir darbe aldı. Sakatlığında artma olmazsa, yarınki bugün idmana çıkar" ifadelerini kullandı. Yere düştüğü anda çok acı hissettiğini ve sağ ayağıyla yere basamadığını belirten Marcos da, yapılan tedavi sonrası kendini iyi hissettiğini, bugün çalışmaya çıkacağını söyledi. 
     
     Oyuncular temkinli 
     DÜNYA Kupası’nda grup maçlarında karşılaştıkları üç rakibi de yarı finalde geçmesi, Sambacılar’da "uğur" olarak değerlendirilmiyor. Roberto Carlos, "Bu maç, finalden daha zor olacak. Tansiyonu yüksek ve küçük hataların çok önem kazanacağı bir karşılaşma izlenecek" dedi. Edmilson da, "Türkler, çok atak oynuyor. Bu kez 90 dakika boyunca tetikte olacağız. İlk maçta uyuduk az daha bizi yeniyorlardı" diye konuştu. 
     
RONALDO MAÇA HAZIR      HIZLA iyileşen Brezilya’nın yıldız ismi, dünkü idmana çıktı. Takım Doktoru Runco’nun, sadece koşu yapacağını açıklamasına karşın, bacak kaslarındaki sorun büyük ölçüde giderilen Ronaldo çift kale maça da katıldı. Maça hazır görüntü veren golcü oyuncunun, daha önceki sakatlıklarının aksine, kısa sürede iyileşmesi sürpriz olarak değerlendirildi. 
     INTER’İN Türkiye maçında kendisini riske etmesini istemediği Ronaldo, kulübüne de, "İyiyim, merak etmeyin" mesajını gönderdi. Inter’in, cezası nedeniyle Ay - Yıldızlı ekibimize karşı forma giyemeyecek olan Ronaldinho’ya da talip olduğu öğrenildi. Scolari’nin, bu oyuncunun bölgesi için Juninho, Richardinho ve Kaka arasında tercih yapması bekleniyor. 
     



 SPOR 



































</TEXT>
</DOC>
