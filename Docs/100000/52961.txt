<DOC>
<DOCNO> 52961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/dunya/adun.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapana kısıldı 
</HEADLINE>
<TEXT>

Amerika’daki saldırıların baş sorumlusu olarak gösterilen ve kellesi uğruna savaşa girilen Usame bin Ladin ’in, Kandahar yakınlarında 80 kilometrekarelik bir alana sıkıştığı bildiriliyor 
     DIŞ HABERLER SERVİSİ 

     ABD’nin ele geçirmek için hiçbir fedakarlıktan kaçınmadığı Suudi asıllı terörist Usame bin Ladin’in Kandahar’da kuşatıldığı öğrenildi. İngiliz ve Amerikan özel birliklerinin, Usame Bin Ladin’i Afganistan’ın güneydoğusunda yaklaşık 80 kilometrekarelik bir alanda kuşattıkları bildirildi. İngiliz The Daily Telegraph gazetesinin Savunma Bakanlığına yakın kaynaklara dayanarak verdiği haberde, komandoların, Bin Ladin’in Pakistan’a sığınmasını önlemek için helikopterlerle Kandahar yakınlarındaki bu bölgeye geldiği belirtildi. Gazetenin haberine göre, İngiltere Savunma Bakanı Geoff Hoon, "Planımız, bu kuşatmayı daraltmak. Bin Ladin şu anda çok sınırlı bir alanda etkili" dedi. 
     
     Maruf’ta... 
     Bu arada Kuzey İttifakı’nın İçişleri Bakanı Yunus Kanuni, Usame Bin Ladin’in h l Afganistan’ın güneyindeki Kandahar eyaletinde olduğunu söyledi. Kanuni, "Edindiğim bilgilere göre, Bin Ladin h l Kandahar eyaletinde, Kandahar kentinin yaklaşık 130 kilometre doğusundaki Maruf’ta bulunuyor" dedi. Taliban’ın bombardımanlara son verilmesi için Bin Ladin’in kendi denetimlerindeki topraklarda bulunmadığını açıkladığını söyleyen Kanuni, Maruf bölgesinde Bin Ladin’in eğitim kampları ve yeraltı sığınakları bulunduğunu belirtti. 
     Taliban’ın Pakistan’ın başkenti İslamabad’daki büyükelçisi Molla Abdüsselam Zaif, Bin Ladin’in, Taliban’ın Afganistan’da denetimi altında bulundurduğu bölgede olmadığını söylemişti. Maruf kenti, Pakistan sınırına 50 kilometre uzaklıkta bulunuyor. 
     
Taliban ile El Kaide birbirine düştü      DIŞ HABERLER SERVİSİ 

     Kuzey İttifakı’nın beklenmedik şekilde hızlı ilerleyişi, Suudi asıllı terörist Usame Bin Ladin’in El Kaide örgütüyle Taliban’ı birbirine düşürdü. El Kaide, Afganistan’ın Taliban kontrolündeki kuzey eyaletlerinden Kunduz’da Kuzey İttifakına geçmek isteyen Taliban askerlerine karşı katliam gerçekleştirdi. 
     İngiliz Sunday Telegraph gazetesinin kentten kaçan sivillere dayanarak verdiği haberine göre, El Kaide’nin Afgan olmayan bir komutanı, Kuzey İttifakı’na geçmek isteyen 150 Taliban askerini öldürme emri verdi. Bölgeden kaçan görgü tanıkları El Kaide’nin Taliban askerlerini acımasızca öldürdüğünü kaydettiler. 
     Bu katliamın bin Taliban askerinin İttifak birliklerine geçmesinden sonra yapıldığı açıklanan gazetenin haberinde, El Kaide’nin ayrıca Kunduz’da oturan yüzlerce kişiyi gözaltına aldığı ve bu kişileri rehin olarak nitelediği, ayrıca insanların kentten kaçmalarını engellediği bildirildi. Görgü tanıkları, Kunduz’da tüm mağazaların kapalı olduğunu, halkın evlerine kapandığını ve dışarı çıkmadığını, sokaklarda sadece Taliban askerlerinin bulunduğunu belirterek, ayrıca Taliban askerleriyle El Kaide’nin erkekleri savaşmaya zorladıklarını, reddedenleri ise öldürdüklerini anlattılar. 
     



 DÜNYA 










</TEXT>
</DOC>
