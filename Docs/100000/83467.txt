<DOC>
<DOCNO> 83467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sontur05.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Evde anne, dışarıda servis şoförü... 
</HEADLINE>
<TEXT>

     Kayseri'dde, iki çocuk annesi Leyla Öğüt, 4 yıldır öğrenci servis şoförlüğü yaparak, hem çocuklarını okuluna götürüyor, hem aile bütçesine katkı sağlıyor. 
     Açıköğretim Fakültesi İşletme Bölümü mezunu olan Leyla Öğüt'ün 39 , 4 yıl öncesine dayanan servis şoförlüğü macerası, çocuklarını kendi aracıyla okullarına götürürken, servis şoförlerinin haksız rekabet yaptığı gerekçesiyle kendisinden şikayetçi olmalarına kızması sonucu başlamış. 
     İlk zamanlarda kadın olduğu için kendisini kabul ettirmekte çok zorluk çektiğini belirten 14 yılık evli Öğüt, A.A. muhabirine işe nasıl başladığını şöyle anlattı 
     ''Servis şoförleri çocuklarımı okullarına kendim götürdüğüm için benden şikayetçi oldular. Bende buna sinirlenerek, rekabet öyle olmaz, böyle olur dedim ve arabamı satarak, hemen bir minibüs satın aldım ve komisyon karşılığı bir şirket için öğrenci servisliği yapmaya başladım. 3 ay sonra da komisyon vermek gücüme gittiği için arkadaşlarla bir şirket kurdum. Kadın olduğum için ilk zamanlarda kendimi kabul ettirmekte çok zorlandım. Yaptığım işin 'hamallık' olduğunu söylediler. Bu söz çok gücüme gitti, ben de yılmadan çalıştım, her gün 150 kilometre araba kullanıyorum ve şimdi işimi erkeklerden daha iyi yapıyorum. En azından onlar gibi ilgisiz davranıp, çocukları okulda unutmuyorum.'' 
     
     ''ÇOCUKLARI ANNE ŞEFKATİYLE OKULLARINA GÖTÜRÜYORUM'' 
     Tüm zorluklara rağmen pes etmeyip işine devam ederek, kadınların yapamayacağı düşünülen işleri de başarıyla yapabileceğini göstermeyi amaçladığını söyleyen Öğüt, yoğun talep nedeniyle işlere yetişemediğini belirterek, şunları kaydetti 
     ''Herşeyden önce ben bir anneyim. Melih 13 ve Latife 9 isimli iki çocuğum var. Servisimde taşıdığım çocukları kendi çocuklarımdan ayırmıyorum. Bir anne şefkatiyle çocukları okullarına götürüp getiriyor ve her türlü sorunlarıyla ilgileniyorum. Çocuklar da beni kendilerine yakın hissediyorlar. Hem öğrenciler hem velileri benim servisimi tercih ediyorlar. Çoğu zaman taleplere yetişmekte zorlanıyorum.'' 
     
     ''KADININ YAPAMAYACAĞI İŞ YOKTUR'' 
     Kadınlara karşı toplumda bir önyargı olduğunu ifade eden Öğüt, kadınların da üretime katılmaları gerektiğini kaydeti. 
     Üretmeden tüketmenin kendisini rahatsız ettiğini ifade eden Öğüt, sözlerini şöyle sürdürdü 
     ''Bence kadının yapamayacağı iş yoktur. Ben evde çocuklarımın annesi, dışarda iş kadınıyım. Evde boş boş oturmak kimseye bir fayda sağlamaz. Tüm kadınlar ellerinden geldiğince üretime katkı sağlamalı ve kadınlara karşı olan önyargı kırılmalı. Çalışarak hem aile bütçeme katkı sağlıyorum hem de üretime katıldığım için kendimi daha huzurlu hissediyorum. Bu huzuru tüm kadınlara tavsiye ediyorum.'' 
     





</TEXT>
</DOC>
