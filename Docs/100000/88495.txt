<DOC>
<DOCNO> 88495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun17.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman raporu "Türkiye'deki insan hakları tatmin edici değil" 
</HEADLINE>
<TEXT>

     Almanya Dışişleri Bakanı Joschka Fischer bugün başkent Berlin'de, federal hükümet tarafından hazırlanan ''Dış İlişkiler ve Diğer Politik Alanlardaki 6. İnsan Hakları Raporu''nu açıkladı. 
     İnsan hakları raporunun Türkiye ile ilgili bölümünde, ''Türkiye'deki insan hakları durumunun genel olarak hala tatmin edici olmadığı'' savunuldu. 
     ''Karakollarda işkence olaylarının devam ettiği'' ileri sürülen raporda, ''insan hakları ihlallerinin büyük ölçüde Kürtlere yönelik olduğu, düşünce ve basın özgürlüğünde de kısıtlamalar yaşandığı'' iddia edildi. 
     Raporda, ''Türkiye'nin Avrupa Birliği'ne AB üye olabilmesi için Kopenhag kriterlerini yerine getirmesi gerektiği, bu çerçevede düşünce ve gösteri özgürlüğünün güçlendirilmesi, idam cezasının kaldırılması, insan hakları ihlalleri ile ilgili şikayetlerin değerlendirilmesi imkanlarının artırılması ve Güneydoğu Anadolu'daki durumun büyük ölçüde düzeltilmesi gerektiği'' ifadesi yer aldı. 
     Türkiye'nin AB üyeliği kapsamında bir dizi olumlu reformlar yaptığına dikkat çekilen raporda, idam cezası verilmesi imkanlarının da büyük ölçüde azaltıldığı belirtildi. 
     Türkiye'deki cezaevlerinde yaşanan açlık grevlerinin de uluslararası alanda yakından izlendiği kaydedilen raporda, ''polisin bazen sert müdahalelerde bulunduğu ve bu müdahaleden kaynaklanan ölüm olaylarının yaşandığı'' öne sürüldü. 
     
     ''TERÖRLE MÜCADELEDE DEMOKRATİK KURALLAR İHLAL EDİLEMEZ'' 
     Almanya Dışişleri Bakanı Joschka Fischer, insan haklarının hükümetin dış politikasının temelini oluşturduğunu, teröre karşı mücadele kapsamında demokratik kuralların ihlal edilemeyeceğini söyledi. 
     Ortadoğu'daki insan hakları durumunun mevcut şartlarda iyi olmadığını belirten Fischer, ''Balkanlardaki ve Kafkaslardaki insan hakları durumunun düzeltilmesi için de yoğun çaba harcıyoruz. 
     Özellikle Çeçenistan'daki insan hakları durumu endişe verici. İnsan haklarını ihlal eden yüksek rütbeli subayların cezalandırılması gerekir'' dedi. 
     Hükümetin Afganistan politikasının olumlu gelişmelere yol açtığını, Yugoslavya ile ilgili olarak izlenen politikanın da eski Yugoslav lideri Slobodan Miloşeviç'in yargılanmasına ve Makedonya'da daha fazla demokrasi sağlanmasına katkıda bulunduğunu belirten Fischer, Avrupa Adalet Divanı'nın kurulmasını da çok önemli bir gelişme olarak değerlendirdi. 
     Hindistan ve Pakistan arasındaki Keşmir bölgesinde de yoğun insan hakları ihlallerinin yaşandığını ifade eden Fischer, ''Gelecek yıllarda Balkanlar, Kafkaslar, Orta Asya ve Ortadoğu'nun yanı sıra Afrika, Asya ve Latin Amerika ülkelerindeki insan hakları ihlallerine karşı mücadelemizi sürdüreceğiz'' diye konuştu. 
     ''İslam ile diyalogdan yanayım'' diyen Fischer, Irak ve İran'da insan hakları ihlalleri ile ilgili görüşmelerde bulunduğunu, bu ülkelerde Şeriat kurullarına göre idam cezalarının uygulanmasına karşı olduklarını söyledi. 
     





</TEXT>
</DOC>
