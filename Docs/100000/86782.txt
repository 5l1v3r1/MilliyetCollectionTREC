<DOC>
<DOCNO> 86782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/soneko24.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD YİK Başkanı "Sayın Bahçeli ile görüşeceğiz" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yüksek İstişarı Konseyi YİK Başkanı Muharrem Kayhan, Devlet Bakanı ve Başbakan Yardımcısı Devlet Bahçeli'nin görüşme isteklerini Çin seyahati sonrası için kabul ettiğini söyledi. 
     Kayhan, CNN Türk'e yaptığı açıklamada, Avrupa Birliği AB konusunda çalışmalar sürdürdüklerini hatırlatarak, Cumhurbaşkanı Ahmet Necdet Sezer'in partilerüstü bir platforma konuyu taşımak istemesini olumlu karşıladıklarını kaydetti. 
     27 Mayıs'ta Genişletilmiş Başkanlar Konseyi toplantısında ilan konusunu ele aldıklarını, daha önce İstişare Konseyi Başkanlık Divanı olarak da toplanarak konuyu gündeme getirdiklerini dile getiren Kayhan, tartışıldıktan sonra bir an önce uygulamaya koyma kararı aldıklarını anlattı. 
     ''Bu ilanla Türkiye'de bizim umduğumuz, safların kesinlikle belli olması'' diyen Kayhan, TÜSİAD'ın bir yerde AB'ye olan bakışını zaman da daraldığı için çok vurucu bir şekilde kamuoyunun gözlerinin önüne sermeyi hedeflediğini söyledi. 
     Muharrem Kayhan, Devlet Bakanı ve Başbakan Yardımcısı Devlet Bahçeli'nin açıklamalarıyla ilgili bir soru üzerine de, şunları söyledi 
     ''İlanın içeriğinde var. Zaten mutabık olmadığımız konular var o açıklamalarda. İdamı düşünmüyoruz, idam cezasının kaldırılmasını düşünüyoruz. Bu hassas nitelendirilen üç konuda da çözüm önerimiz ve yasa tasarısı örneğimiz de var. Bütün bunlarda TÜSİAD bu engellerin de AB yolundan kaldırılmasını talep ediyor.'' Kayhan, Devlet Bahçeli ile bir araya gelme teşebbüslerinin olup olmadığının sorulması üzerine, şöyle dedi 
     ''Yönetim Kurumu Başkanımız bu konuları yürütüyor. Benim bildiğim kadarıyla, bizim en azından 10-15 gündür Sayın Bahçeli ile bir görüşme arzumuz var, beraber bir yemek yiyelim şeklinde. Yönetim Kurulu Başkanımızın girişimleri var. Kendileri memnuniyetle kabul ettiler ama bunu programının dolu olduğu için seyahati sonrasında yapacacağını bildirmişti. Ancak tabii bu bizim bu söyleyeceklerimizin zamanlaması açısından herhangi bir farklılık göstermeyecek. Biz bunu sayın Bahçeli'ye de diğer hükümet ortaklarına da kamuoyuna da bulduğumuz her fırsatta söylüyoruz.'' Kayhan, ilanların devam edip etmeyeceğinin sorulması üzerine de ''AB ile ilgili söyleyeceğimiz herşeyi neredeyse söylemiş oluyoruz. Bu problemli konularda da yasa tarasarısı örneği çözüm yolu da öneriyoruz Bu aşamada bundan fazla ilanla söyleyeceğimiz en azından yakın gelecekte birşey yok'' dedi. 
     





</TEXT>
</DOC>
