<DOC>
<DOCNO> 61175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sondun04.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'li Senatör "Afganistan'a Türkiye'den 4 bin uçuş oldu" 
</HEADLINE>
<TEXT>

     ABD'nin Afganistan'daki askeri harekatına destek için bölgede Türkiye'nin de aralarında bulunduğu ülkeleri ziyaret eden Amerikan kongresi heyetinin üyesi Senatör Susan Collins, harekata destek için Türkiye'den üç ayda 4 bin uçuş gerçekleştiğini bildirdi. 
     Portland Herald gazetesine Özbekistan'dan telefonla demeç veren Cumhuriyetçi Parti Maine Senatörü ve Kongre Silahlı Hizmetler Komitesi üyesi Collins, gazeteye açıklamasında, heyetin Türkiye ziyareti sırasında Türk yetkililerin, özellikle Irak konusundaki endişelerini dile getirdiğini kaydetti. 
     Bölgeyi 8 Senatör ile birlikte ziyaret eden Collins, ''Türk liderleri, Irak'a karşı askeri operasyona yönelik endişelerini gösterdi. Türk liderlerle görüşmelerimiz, Afganistan'daki savaşta uluslararası koalisyonu korumanın ne kadar güç olabileceğine işaret ediyor. Üç aylık Afganistan harekatında Türkiye çıkışlı 4 bin uçuş gerçekleşti. Ayrıca Türkiye, İngiltere'den sonra, Afganistan'da barış gücü çabalarında liderliği almayı kabul etti'' dedi. 
     Türkiye'nin barış gücünde lider rolü almayı kabul etmesinin, ''çok önemli bir gelişme'' olduğunu belirten Senatör Collins, Türkiye'nin, batıdaki ülkelerin hiçbir ilişkisi bulunmayan Afganistan ile bağları bulunduğunu kaydetti. 
     Türkiye'deki askeri üsler, ABD'nin Afganistan kampanyasına lojistik destek sağlamak amacıyla açılmıştı. 
     Amerikan kongresi heyetinde, Cumhuriyetçi Parti'de ABD Başkanı George W. Bush'a karşı, başkanlık seçim kampanyasında, parti içi liderlik mücadelesini kaybeden Arizona Senatör John McCain ve başkanlık seçiminde Demokrat Parti Başkan adayı Al Gore'un Başkan yardımcısı adayı Connecticut Senatörü Joe Lieberman da bulunuyor. 
     Heyet, Perşembe günü ziyaretini tamamlayarak ABD'ye dönecek. 
     Amerikan heyeti, Türkiye'yi ziyareti sırasında, Türkiye'ye danışılmadan Irak'a askeri bir operasyon düzenlenmesinin mümkün olmadığını ifade etmişti. 
     






</TEXT>
</DOC>
