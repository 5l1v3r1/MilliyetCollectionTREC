<DOC>
<DOCNO> 97897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun04.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Irak'ta uçuşa yasak bölgelerde denetim... 
</HEADLINE>
<TEXT>

     ABD Savunma Bakanlığı Pentagon , Irak'ın kuzeyi ve güneyindeki uçuşa yasak bölgelerde, koalisyon uçaklarının saldırılarında artış olmadığını bildirdi. 
     Pentagon sözcüsü Victoria Clarke, Irak'a yönelik saldırılarda son bir ay içinde özellikle artış olduğu yönündeki bir soruyu yanıtlarken, ''Böyle bir artış yok'' dedi. 
     Koalisyon uçaklarının Irak'ta bazı hava savunma sistemlerini vurma sayısının son birkaç yıldır aşağı yukarı aynı düzeyde olduğunu kaydeden sözcü, ''Elbette belli bir haftaya veya güne bakarsanız, önceki yıllarla farklılık görebilirsiniz. Ancak bu yıl da, geçen yıl ile aynı sayıda vuruş oldu. Pilotlarımız tehdit altında olduğu sürece, istediğimiz zamanda ve biçimde karşılık vereceğiz. Eğer onlar tehditlerini sona erdirirse, biz de karşılık vermeyi keseceğiz'' dedi. 
     Bu yılın başından beri ABD'nin kaç kez entegre hava savunma sistemlerini vurduğu sorusu üzerine Clarke, 'Güneyden 14 ve kuzeyden 8 kez'' dedi. 
     ABD'nin askeri operasyonlardan sorumlu Tümgeneral John Rosa Jr. da, Irak'ın koalisyon uçaklarına açtığı ateşe bazen karşılık verildiğini, bazen de verilmediğini, ancak önemli olanın, kuzeyden ve güneyden denetleme faaliyetlerinin sürmesi olduğunu kaydetti. 
     Son dönemde Irak'tan gelen tehdit algılamasının veya koalisyon uçaklarına ateş açma sayısının artıp artmadığı sorusuna karşılık Rosa, ''Geçen yıl Irak, hava savunma sistemlerini geliştirmek için çok çalıştı. Biz de engellemek için çok çalıştık. Iraklıların ateş açma sıklığı 11 Eylül öncesinin aynısı. Bildiğiniz gibi 11 Eylül'den sonra bir yavaşlama olmuştu, şimdi yeniden aynı sıklıkta'' dedi. 
     





</TEXT>
</DOC>
