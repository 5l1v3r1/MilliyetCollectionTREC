<DOC>
<DOCNO> 95677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun17.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus turistlerin gözdesi Türkiye... 
</HEADLINE>
<TEXT>

     Schengen vizesinin bürokratik zorluklarıyla uğraşmak istemeyen Rus turistlerin bu yaz tatili için tercihlerini Türkiye'den yana kullandıkları bildirildi. 
     Rusya'dan Avrupa'ya yasadışı göçle mücadele eden Schengen ülkelerinin vize talebinde bulunan Ruslara her yıl yeni kısıtlamalar getirdiği, Rus turistlerin de hem bu bürokratik engellerle uğraşmamak için, hem de daha ucuz olduğu için Türkiye'yi tercih ettikleri belirtildi. 
     Fransız Haber Ajansı AFP'nin sorularını yanıtlayan 25 yaşındaki tasarımcı Nadia, yaz tatilini İspanya'da geçirmek istediğini, ancak istenen tüm belgeleri vermesine rağmen hiçbir açıklama yapılmadan vize alamadığını söyledi. 
     Nadia, İspanyol konsolosluğunun kendisinden maaşının 700 doları geçtiğini kanıtlayan belge getirmesini ve harcamak üzere aldığı dolar miktarını beyan etmesini istediğini belirterek, ''Yani benden İspanya'da hayat kadınlığı yapmayacağımı istediler, bu çok küçük düşürücü bir şey'' dedi ve gümrük kapısından 10 dolara vize alabileceği Türkiye'de tatilini geçirmeye karar verdiğini söyledi. 
     Turizm Enformasyon Bürosu görevlisi Banko, İtalya ve İspanya'nın bürokraside en sert ülkeler olduğunu belirterek, bekar ve güzel hanımların ya da Çeçenistan, Dağıstan doğumluların ve daha önce yurtdışına çıkmamış kişilerin vize başvurularının reddedildiğine dikkati çekti. 
     Banko, genç ve güzel hanımlara vize başvuruları için ''en çirkin fotoğraflarını vermelerini'' tavsiye ettiklerini belirterek, Avrupa'nın göç politikasını ağırlaştırması sonucu Rus basınının turistleri bu yıl Türkiye ve Mısır'a yönlerdiklerini söyledi. 
     Resmi rakamlara göre, Türkiye'ye geçen yıl giden Rus turist sayısı 625 bin. İspanya'ya 221 bin, İtalya'ya 115 bin, Fransa'ya 75 bin ve 
     Yunanistan'a 58 bin Rus turist gittiği belirtiliyor. 
     





</TEXT>
</DOC>
