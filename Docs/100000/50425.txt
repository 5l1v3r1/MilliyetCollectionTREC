<DOC>
<DOCNO> 50425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur08.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılay'dan Afganistan'a yardım... 
</HEADLINE>
<TEXT>

     Kızılay'ın, gıda ve battaniyeden oluşan yardımlarını götürecek 4 TIR, Afganistan'a gitmek üzere Erzurum'dan hareket etti. 
     Kızılay Afet Müdahale ve Yardım Müdürü Ömer Taşlı, ABD harekatının sürdüğü Afganistan'daki halka, Kızılay tarafından gönderilecek yardımların, İran Kızılayı'nın aracılığıyla İran'dan geçilerek Afganistan'ın güneydoğu kesimindeki Afganlılara ulaştırılacağını söyledi. 
     Taşlı, 4 TIR dolusu yardımın içerisinde 4,5'ar ton pirinç, şeker ve sıvı yağ, 37,5 ton buğday unu ve 6 bin battaniyenin bulunduğunu belirterek, yardımın 7 bin 500 kişiye yetecek kapasitede olduğunu ifade etti. 
     Yardımların yarısının Anadolu Kalkınma Vakfı'nca finanse edildiğini kaydeden Taşlı, şunları söyledi 
     ''Götüreceğimiz insani yardımı, çarşamba ya da perşembe günü Afganistan'a ulaştırmayı planlıyoruz. Eğer bir aksilik çıkmazsa, 15 gün sonra da Türkiye'de olacağız. 10 kişiden oluşan ekibimizle birlikte geçmişte Türk halkına yardım elini uzatan Afgan ulusunun acılarını bir nebze olsun gidermeye çalışacağız. Yardımlarımız bundan sonra da devam edecek.'' Taşlı, hükümet politikalarının dışında bir çalışma ilkelerinin bulunduğunu belirterek, Kızılay'ın Kıbrıs Barış Harekatı sırasında Rumlara yardım ettiğini söyledi. Taşlı, şöyle devam etti 
     ''Kızılay, her zaman hükümet politikalarının dışındadır. 
     Türkiye'nin Afganistan'a göndereceği askeri birlik, Kızılay'ın Afgan halkına yardımını engellemez. Türk ulusuna, Kurtuluş Savaşı'nda sandıklarla altın gönderen bir millete minnet borcumuz bulunmaktadır. 
     Bu yardımlarla Afgan halkına minnet borcumuzu ödüyoruz. Bundan sonra da yardımlarımızı sürdüreceğiz.'' 
     






</TEXT>
</DOC>
