<DOC>
<DOCNO> 87898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo05.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy'dan Güney Koreli hakem için ilginç açıklamalar... 
</HEADLINE>
<TEXT>

     Futbol Federasyonu Başkanı Haluk Ulusoy, Brezilya maçında Güney Koreli hakemin yanlı bir tutum sergilediğini belirterek, ''Biz 50 sene önce Kore için bin şehit verdik. Bir Koreli 70 milyonu öldürdü'' diye konuştu. 
     A Milli Takım'ın sabah yapılan antremanını izleyen Futbol Federasyonu Başkanı Haluk Ulusoy, Brezilya maçında gösterdikleri performanstan dolayı futbolcuları kutlarken, ''Maalesef eşit şartlarda oynayamadık. Karşılaşma 1-1 bitecekken, Güney Koreli hakem ortaya çıktı'' dedi. 
     Ulusoy, A.A muhabirine yaptığı açıklamada şunları söyledi ''Penaltı pozisyonunda yanımda oturan Brezilya Futbol Federasyonu Başkanı bile bu karara güldü. FIFA Başkanı Blatter, bu pozisyonda hakem kararı karşısında şaşkınlığını gizleyemedi. 1 puan bizim için çok önemliydi. Ama biz çok zor dönemlerden geçtik. En kısa zamanda toparlanacağız ve işimizi hakemlere bırakmayacağız. Çünkü biz Japonya'ya gitmeyi kafamıza koyduk.'' 
     
     ''HARİTADA BULAMADIM'' 
     Türkiye'nin, Kosta Rika ile yapacağı maçın hakeminin ülkesi olan Benin'i haritada bile bulamadığını ifade eden Ulusoy, ''Benin diye bir ülkeden maçımıza hakem vermişler. Nedir, ne değildir bilmiyoruz. Bu ülkede ligin bile olmadığını öğrendik. Ne garip birşey. Böylesiyle de ilk kez karşılaşıyoruz'' dedi. 
     Brezilya ile yapılan karşılaşmanın Güney Koreli hakeminin maçı profesyonelce ve rakibin işini kolaylaştıracak bir anlayışla yönettiğini kaydeden Ulusoy, şu görüşlerini dile getirdi 
     ''Profesyonelce bir maç yönetti. Bize çok rahat kartlar çıkartarak, Brezilya'nın rahat oynamasını sağladı. 45 yaşında hakemliğinin sonuna gelmiş bir kişinin böyle bir maça verilmesi hataydı. Herhalde bundan sonra tatilini Brezilya'da geçirir. Bizim hakemlerimiz Avrupa'da her türlü maçta başarılıyla düdük çalıyor. Ama yaşı büyük diye, bizim Dünya Kupası'nda hakemimiz yok. Anlamak mümkün değil. Bu hakemleri gördükten sonra bizim hekemlerimize laf söyleyen çarpılır.'' Güney Koreli hakemin Alpay'ın pozisyonunda gösterdiği kırmızı kartın doğru ve haklı bir karar olduğunu belirten Ulusoy, ancak penaltı kararının tamamıyla uydurma olduğunu dile getirdi. 
     Ulusoy, Türkiye'nin yenilgisinde hakemin bu yanlış kararının büyük etkisinin olduğunu bildirdi. Ulusoy, Brezilya yenilgisinin şokundan kurtulup, grupta diğer maçlarını kazanıp Japonya'ya mutlaka gideceklerini sözlerine ekledi. 
     





</TEXT>
</DOC>
