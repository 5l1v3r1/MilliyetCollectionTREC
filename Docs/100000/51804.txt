<DOC>
<DOCNO> 51804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/siyaset/siy04.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da bunlar konuşuluyor 
</HEADLINE>
<TEXT>

DSP’li miletvekili ve babası otelde Rus kadınla görülünce Rahşan Hanım ne yaptı Bir TV kanalının askeri uzman diye davet ettiği konuğunun asker olmadığı nasıl ortaya çıktı 
     Ayhan Aydemir 

     Çapkın DSP’li vekili Rahşan Hanım affetmedi 
     Geçen günlerde bir milletvekili hakkında yoğun şikayetler alan Rahşan Ecevit adeta bir hafiye gibi bu vekilin peşine düştü ve iz sürdü. Bu milletvekilinin partide hatırı sayılır bir yeri bulunuyordu. Parti içinde de sevilen bir isimdi. Rahşan Hanım, çapkınlığı dillere düşen bu vekilin durumundan oldukça rahatsız olmuştu. Anlatılanlara göre, Ankara’nın göbeğindeki ünlü otellerden birinde bu deniz görmüş vekilimiz sık sık boy gösteriyordu. Birkaç kez aynı otele gidip gelen milletvekilinin yanında bazen mankenlere taş çıkartacak kadınların olduğu dikkat çekiyordu. Üstelik gittiği beş yıldızlı otel de DSP Genel Merkezi’nin çok uzağında değildi. Sözkonusu milletvekilinin bir Rus kadınla beraber Genel Merkez binasının yanındaki oteli tercih etmesi sonun başlangıcı oldu. Vekili otele girerken farkeden bir parti yöneticisi durumu Rahşan Hanım’a iletti. Kulaklarına inanamayan Rahşan Hanım, hakkında birçok iddia olan milletvekilini takibe aldırdı. Genç vekil otelde Rus kadınla görüntülendi. Çekilen fotoğraflar Rahşan Hanım’ın masasına konuldu. Hatta söylenenlere göre, bu vekil otele son gidişinde bu kez babasını da götürmüştü. Resimlerde Rus kadınlar, milletvekili ve babası da vardı. Resimleri tek tek inceleyen Rahşan hanım o anda kararını verdi ve milletvekiline bir daha yüz vermedi. 
     
     Askeri uzman terzi çıktı 
     11 eylül saldırısının ardından her TV kanalında bir askeri uzman konuşuyordu. Habercilik konusunda iddialı kanallardan birinin programında bir askeri uzman’, 11 Eylül sonrasında dünyadaki değişimin ne olabileceğini el kol hareketleriyle heyecanlı bir şekilde anlatıyordu. Spiker de heyecanla askeri uzmana soruları peş peşe sorup programı uzatıyordu. Konuşan askeri uzman o anda karargahta televizyon seyreden ünlü bir komutanın dikkatini çekti. Uzman kişiyi merak etti. Ünlü komutan hafızasını yokladı ama ekrandaki meslektaşını bir türlü çıkaramadı. Emir subayına, "Bu emekli komutanı hatırlayamadım. Bakın bakalım kimmiş" diye emir verdi. Emri alan subay topuk selamını çaktı ve önce TV kanalını aradı. Araştırmalar sonucu uzman kişinin askerlere malzeme temin eden askeri terzi olduğu ortaya çıktı. Ünlü komutana hemen askeri uzmanın kimliği verildi. Esprili kişiliği ile bilinen ünlü komutan bastı kahkahayı... 
     



 SİYASET 












</TEXT>
</DOC>
