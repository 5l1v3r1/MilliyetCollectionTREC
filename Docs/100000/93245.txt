<DOC>
<DOCNO> 93245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/spor/spo13.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Notlar... 
</HEADLINE>
<TEXT>

Maradona’dan ağır eleştiri      ARJANTİN’İN efsanevi yıldızı Maradona, Brezilya’nın Dünya Kupası’nı şansıyla kazandığını iddia etti. Sambacılar’ı sıradan ve bayağı takım olarak niteleyen Maradona, "Final maçı turnuvanın kalitesinin ne kadar düşük olduğunu gösterdi. Brezilya kupada kişisel yeteneklerle sonuca gitti. Takım oyunu oynamıyorlar. Benim hayatım boyunca gördüğüm en kötü Almanya ile karşılaştılar" dedi. 
     
İlginç rastlantı      A MİLLİ Takımımız, iki kez katıldığı kupa finallerinin ikisinde de ilginç bir istatistiğin oluşmasına neden oldu. 1954’te İsviçre’deki kupada Türkiye’yi 4 - 1 ve 7 - 2’lik skorlarla iki kez yenen F.Almanya, kupanın şampiyonu olmuştu. 48 yıl sonra ilginç bir raslantı sonucu bu kez Türkiye’yi kupada iki kez yenen Brezilya, şampiyonluğa ulaştı. 
     
93 tutuklu      2002 Dünya Kupası boyunca, ev sahiplerinden Japonya’da polisin 93 kişiyi tutukladığı açıklandı. Gözaltına alınan kişiler arasında karaborsacı ve sahte bilet işi yapanlar 30 kişiyle başı çekiyor. Japon yetkililer, sınırdan giriş izni verilmeyen holigan sayısının da 65 olduğunu ifade ettiler. 
     
Troussier aday      A Milliler’in kupanın ikinci turunda safdışı bıraktığı Japonya’da, teknik direktör Phillippe Troussier, Fransa’nın teknik adamlığına aday olduğunu açıkladı. L’Equipe’e konuşan Fransız hoca, "Eğer teknik kadroda bir değişiklik olacaksa ben de federasyonun gündemindeyim" dedi. 
     
Oylar yabancıya      DÜNYA Kupası’na grup maçlarında veda eden Rusya’da görevi bırakan Oleg Romantsev’in yerine arayışlar sürüyor. Ülkenin yüksek tirajlı gazetesi Express’in anketine katılan 14 bin kişiden yüzde 80’i takımın başına yabancı bir hoca geçmesi görüşünde birleşti. Ankete katılanların yüzde 29.2’si İtalya’yı EURO 2000’de finale çıkaran Dino Zoff’un gelmesini istedi. 
     



 SPOR 





























</TEXT>
</DOC>
