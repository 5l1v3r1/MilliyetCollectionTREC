<DOC>
<DOCNO> 83287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo02.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolculara Antalya'da çiçekli karşılama... 
</HEADLINE>
<TEXT>

     Japonya ve Güney Kore'de düzenlenecek 2002 Dünya Kupası Finalleri'ne katılacak A Milli Futbol Takımı aday kadrosu, Antalya'ya geldi. 
     Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş, teknik heyet ve Milli Takım aday kadrosunda yer alan 20 futbolcu, eşleriyle birlikte özel uçakla Antalya Havalimanı'na geldiler. 
     Kafile, havalimanı İç Hatlar Terminali'nde Antalya Valisi Ertuğrul Dokuzoğlu ile çok sayıda futbolsever tarafından çiçeklerle ve sevgi gösterileriyle karşılandı. 
     Burada gazetecilerin sorularını yanıtlayan Futbol Federasyonu Başkanı Haluk Ulusoy, Milli Takım'ın Dünya Kupası Finalleri'nde en yüksek noktaya kadar gideceğine inandıklarını belirterek, şunları söyledi 
     ''Bu milli takıma her türlü güzellik yakışır. Türk insanı bugüne kadar takımını yalnız, bırakmadı. Bundan sonra bırakmayacaktır. Herkes üzerine düşen görevi yapıyor. Bundan sonra son sözü Milli Takım futbolcuları söyleyecek. Biz onlarla hep gurur duyduk. Dünya Kupasına katılışımızın bir tesadüf olmadığını futbolcularımız orada gösterecektir.'' A Milli Takım kadrosu, Antalya Belek'teki Gloria Verde Otel'de 16 Mayıs'a kadar kamp yapacak. 
     Öte yandan, Milli Takımlar Teknik Direktörü Şenol Güneş ve teknik heyet yarın bir basın toplantısı düzenleyecek. 
     





</TEXT>
</DOC>
