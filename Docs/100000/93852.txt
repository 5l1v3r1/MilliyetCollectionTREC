<DOC>
<DOCNO> 93852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yazar/tamer.html </URL>
<DATE> 2002/07/05/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Para karşılığı haber dediğin böyle olur 
</HEADLINE>
<TEXT>

Olmayan bir dükkanın var olmayan bir adreste açılışıyla ilgili basın bülteninin 16 gazetede para karşılığı yayımlanması, medyada şeffaflık kampanyasına vesile oldu 
     Rus medyası, para karşılığı haber ya da röportaj yayımlamayı bir sisteme dönüştürmesiyle ünlüymüş. Herhalde 1990 öncesinden kalma bir alışkanlık. 
     Sistemin adını da Zakazuka koymuşlar. Rusça’da reklam ve söyleşi sözcüklerinin birleşmesinden oluşan Zakazuka şöyle işliyor 
     Müşterisini öven veya rakibi karalayan bir haber ya da söyleşi yayımlatmak isteyen halkla ilişkiler şirketi, seçtiği gazeteleri ziyaret ederek derdini anlatıyor ve pazarlık yaparak belli bir ücret karşılığı dilediği yazıyı, reklamdan çok daha ucuza yayımlatıyor. 
     Bir Rus dergisinin araştırmasına göre para karşılığı haber yapan Rus gazetelerinin başında, içeriğinin yüzde 70’ini satan ve her ay bu yöntemle 500 - 550 bin dolar kazanan Pravda geliyor. Aynı araştırmaya göre İzvestia’nın aylık Zakazuka geliri 300 - 350 bin dolar. 
     Rusya’da bu genel eğilime tepki duyan ve etik kurallar çerçevesinde kalmaya özen gösteren Promaco adlı bir halkla ilişkiler şirketi, var olmayan bir dükkanın açılışıyla ilgili sahte bir haber düzenleyerek kendi sektörüne dünya çapında çok önemli bir katkı sağlıyor ve medyada şeffaflık adı altında önemli bir kampanyanın başlamasına vesile oluyor. 
     Promaco, dükkan açılışıyla ilgili sahte haber bültenini gazetelere gönderdikten hemen sonra 16 yayın kuruluşundan telefon alıyor. Promaco ile temasa geçen gazete ve dergiler, bülteni para karşılığında yayımlayabileceklerini bildiriyorlar. 
     Promaco faturaları düzenleyip anlaşmaya vardığı 13 yayına ödemeyi yapıyor. Ve Svetopher adlı hayali dükkanın var olmayan bir adreste açılacağı belli başlı tüm Rus gazetelerinde haber olarak yer alıyor Ve ardından da Promaco, elindeki belgelerle Şubat 2001’de Moskova’da bir basın toplantısı düzenleyerek skandalı gözler önüne serince, Uluslararası Halkla İlişkiler Derneği IPRA harekete geçiyor. 
     IPRA öncelikle 80 ülkedeki üyelerinin yardımıyla benzeri durumların diğer ülkelerde ne kadar yaygın olduğunu saptayıp, sonra da bu uygulamanın dünya çapında yok edilmesini hedefleyen uluslararası bir anti - Zakazuka kampanyası başlatıyor. 
     Bu kampanyanın ilk adımı olan ilginç anketin sonuçlarını geçenlerde sizlerle paylaşmıştım. Ankette para karşılığı haber yazdırmanın en yaygın olduğu bölgenin Latin Amerika olduğu ortaya çıkıyor, Latin Amerika’yı Doğu Avrupa ülkeleri, ardından da Güney Avrupa izliyordu. 
     Bana göre Türkiye’de de halkla ilişkiler şirketleri, para karşılığı haber yazdırmakta maalesef epey yol almış görünüyorlar. Ve IPRA Başkanı Alasdair Sutherland’ın da işaret ettiği gibi aslında bindikleri dalı kesiyorlar. Çünkü gazeteler okuyucu gözünde inanırlıklarını yitiriyor. 
     Keşke benzeri bir anket çalışması Türkiye’de de yapılabilse... Verilecek yanıtları ve ortaya çıkacak tabloyu fevkalade merak ediyorum. Rus halkla ilişkiler şirketi Promaco gibi bir babayiğidin, burada da ortaya çıkıp sahte bir haberi para karşılığı yayımlatarak skandal yaratmasına da açıkçası pek itirazım olamaz.. 
     
     







Yetmez mi, ananın içtiği pekmez mi 


Durmuş Vakfı 2 


Odalar Birliği’nin önerileri 


Hükümetle DSP’de geçiş dönemi ve seçim 


DMG yaklaşımı 


Yurtdışı eğitim ille de gerekli mi 


Kim haklı 


AB niyeti lafta, reformlar rafta 


Gazetenin doğum sancısı 


Bankalar Fon’a, holdingler Yaklaşım’a 


Basın ve kamuoyu... 


AB, Kıbrıs, Alman deneyimi 


Para karşılığı haber dediğin böyle olur 


Tarih uçar, insan kalır 


Muhasebe hilesi Ayşe Hanım Teyzemi de etkiliyor 


</TEXT>
</DOC>
