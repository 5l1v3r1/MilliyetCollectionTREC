<DOC>
<DOCNO> 79396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/spor/spo03.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim - Bom rotayı Meksika’ya çevirdi 
</HEADLINE>
<TEXT>

Avrupa’daki futbolcu fiyatlarının yüksek olması nedeniyle Galatasaray, Orta Amerika’ya yöneldi 
     ERHAN TELLİ 

     YENİ sezon için yabancı oyuncu transferine 10 milyon dolarlık bir bütçe ayıran Galatasaray yönetimi, Avrupa’daki oyuncuların fiyatlarını öğrenince rotayı Meksika’ya çevirdi. Meksikalı menajerler aracılığıyla bu ülkedeki futbolcuları yakın takibe alan Sarı - Kırmızılı kulüp, "Ucuz ama kaliteli" yıldızların peşine düştü. 
     YÖNETİM, talip olduğu futbolcuların el yakması üzerine böyle bir yönteme başvururken, Başkan Özhan Canaydın’ın "Elimizdeki parayla en az üç oyuncu transfer etmeliyiz" dediği belirtildi. Meksika’daki araştırmalar sonucu bazı isimlerin belirlendiği, ancak fiyatlarının yükselmemesi için bu oyuncuların gizli tutulduğu kaydedildi. 
     GALATASARAY, Ankaragücü maçı için dün Florya’da kampa girdi. Sakatlığı süren Hasan Şaş bir kez daha kontrolden geçirildi. Yıldız futbolcunun ağrılarının devam ettiği ve kesin durumunun yarın netleşeceği belirtildi. Hasan’ın forma giymek için büyük bir çaba sarfettiği ve gerekirse sahaya iğneyle çıkacağı öğrenildi. 
     
Effenberg yoldaBayern Münih’in yıldız futbolcusu iki hafta içinde Galatasaray ile masaya oturacak, pazarlık yapacak 
     ZEKİ DOMAÇ 

     GALATASARAY’IN transfer listesinde yer alan Bayern Münih’in yıldız futbolcusu Effenberg, Türkiye’ye gelmek istediğini ancak Sarı - Kırmızılı kulüple resmi bir görüşme yapmadığını belirtti. Milliyet’in sorularını aynı zamanda menajerliğini üstlenen eşi ile birlikte cevaplayan Alman yıldız, "İki hafta içinde Galatasaray ile masaya oturacağım. Liglerin bitmesini bekliyoruz" dedi. 
     TRANSFER teklifini Almanya’da faaliyet gösteren bir Türk menajerlik şirketi kanalıyla aldığını söyleyen Stefan Effenberg, başta Atletico Madrid ve Manchester City olmak üzere Avrupa’nın birçok kulübünün de kendisiyle ilgilendiğini belirtti. Effenberg, "Ancak en cazibi Galatasaray’da oynamak. Türkiye bizim yaşam biçimimize çok uygun. Anlaşırsak gelirim" diye konuştu. 
     
Yönetim kararsız      GALATASARAY yönetimi dünkü toplantıda Ali Sami Yen Stadı Projesi’ni masaya yatırdı. Projenin yapımı için teklif veren firmalarla görüşmelere devam eden yönetim, inşaat sırasında maçlarını Olimpiyat Stadı’nda oynayıp oynamama konusunda da fikir alışverişinde bulundu. Yöneticilerin büyük bir kısmı stadın tamamen yıkılıp maçların Halkalı’daki 80 bin kişilik Olimpiyat Stadı’nda yapılmasını isterken, bazıları ise Ali Sami Yen’in kademeli olarak inşaa edilip, aynı anda maçların oynanmasını istedi. Kesin kararın 15 gün sonra verileceği bildirildi. 
     
Tatlı’nın yerine Arzuman      GALATASARAY - Ankaragücü maçının hakemi Serdar Tatlı dünkü antrenmanda sprint atarken lifi kopunca görevden alındı, yerine Gaziantepspor - Göztepe maçının hakemi İsmet Arzuman atandı. Tatlı sezonu kapatırken, Gaziantepspor - Göztepe karşılaşmasında Metin Tokat’ın görev yapacağı açıklandı. Diğer maçları ise şu hakemler yönetecek 

</TEXT>
</DOC>
