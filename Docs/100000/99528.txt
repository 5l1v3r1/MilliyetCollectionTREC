<DOC>
<DOCNO> 99528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/siyaset/siy07.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Düşman önceliği değişiyor mu 
</HEADLINE>
<TEXT>

MGK Genel Sekreterliği ile Dışişleri Bakanlığı, Milli Güvenlik Siyaseti Belgesi’nin değiştirilmesi için çalışma yapıyor 
     ANKARA Milliyet 

     Türkiye’nin tehdit değerlendirmelerinin belirlendiği Milli Güvenlik Siyaseti Belgesi’nin değiştirilmesi yönünde MGK Genel Sekreterliği ile Dışişleri Bakanlığı arasında çalışma başlatıldığı öğrenildi. Çalışma kapsamında, Yunanistan’ın dış tehdit sıralamasındaki yerinin birincilikten alt sıralara kaydırılacağı iddiası ise askeri ve diplomatik kaynaklarca doğrulanmadı. 
     CNN Türk Televizyonu’nda dün yayınlanan haberde, Siyaset Belgesi’nin değiştirildiği ve bugüne kadar öncelikli dış tehdit kabul edilen Yunanistan ve Suriye’nin tehdit sıralamasında daha altlara indiği ileri sürüldü. Haberde yeni dış tehdit önceliğinin "Türkiye’nin Doğu’sundaki bir ülke"den geldiği kaydedilirken, Doğu’daki bu ülkenin kitle imha silahlarına sahip İran olduğu ileri sürüldü. 
     Belgenin değiştirildiği yönündeki haber, askeri ve diplomatik kaynaklarca doğrulanmazken, Milli Güvenlik Siyaset Belgesi’nin hazırlığında rol sahibi olan Dışişleri kaynakları, belge üzerinde zaman zaman değişiklikler yapıldığını ancak özellikle Yunanistan’ın tehdit sıralamasındaki yerinde değişiklik yapmanın mümkün gözükmediğini vurguladı. Kaynaklar, Kıbrıs sorununun çözümü için yapılan görüşmelerde tıkanıklık yaşandığını ve aralık ayında Rum Kesimi’nin AB’ye alınması kararı çıkması durumunda Türkiye - AB ve Türkiye - Yunanistan ilişkilerinde yeni gerginlikler yaşanabileceğine dikkat çekti. 
     Ankara ile Şam arasında iki ay önce imzalanan askeri işbirliği anlaşmasının ardından Suriye’nin öncelikli tehdit özelliğinin ortadan kalktığı ve buna ilişkin düzeltmenin Siyaset Belgesi’ne yansıtılacağı da bildirildi. 
     
Milli Güvenlik Siyaset Belgesi      MGK Genel Sekreterliği tarafından hazırlanan Belge, Türkiye’nin güvenlik politikasını ve tehdit değerlendirmelerinin ana hatlarını belirliyor. Devletin tüm kanunları, kararnameler, hükümet icraatları ve dış politikanın bu belgeye uygun olarak hazırlanması gerekiyor. Belge iki kitapçık ve 10 ekten oluşuyor. 
     



 SİYASET 




















</TEXT>
</DOC>
