<DOC>
<DOCNO> 89930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/ekonomi/eko09.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermaye tasarısı Meclis’te 
</HEADLINE>
<TEXT>

     ANKARA Milliyet 

     Yabancı Sermaye Kanunu değişikliği Meclis’e sevkedildi. Tasarı, "yabancı sermaye" kavramını kaldırarak, yerine "doğrudan yabancı yatırım" kavramını getiriyor, yerli ve yabancı yatırımların eşit olmasını öngörüyor. Yatırımlarda Hazine’den izin alınması zorunluluğunu kaldırıyor. 
     
     Borsa yatırımcısı kapsamda 
     Tasarıya göre gerçek karşılığı ödenmeksizin doğrudan yabancı yatırımlar kamulaştırılamayacak. Yatırımcı her türlü kazancı serbestçe transfer edecek. İzin almaksızın, ihtiyaçla sınırlı olmak üzere gayrimenkul edinebilecek. İdareyle arasında çıkan sorunlarda uluslararası tahkime başvurabilecek. 
     Tasarı ile menkul kıymetler borsalarında yüzde 10’u aşan hisse oranı edinimi de "doğrudan yabancı yatırım" kapsamına alınıyor. 
     Ayrıca, yurtdışında bulunan Türk işçileri de Türkiye’de yatırım yapmaları halinde tasarıda öngörülen hükümler kapsamına alınacak. Tasarının, 18 Temmuz’da yapılacak olan, dünyanın en ünlü işadamlarının davet edildiği Yatırım Konseyi toplantısından önce yasalaştırılması planlıyor. 
     



 EKONOMİ 



















</TEXT>
</DOC>
