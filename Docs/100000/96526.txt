<DOC>
<DOCNO> 96526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun07.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Dışişleri Bakanı diplomatları e-mailler için uyardı 
</HEADLINE>
<TEXT>

     ABD Dışişleri Bakanı Colin Powell, diplomatlarını resmi elektronik posta adreslerini, küfürlü ya da dedikodu içerikli özel mesajlarını göndermek için kullanmamaları konusunda uyardı. 
     ABD Dışişleri Bakanlığı sözcüsü Richard Boucher, Powell'ın, resmi adreslerini özel mesajları için kullanan 2 diplomatına kınama gönderdiğini belirterek, ''Bakan Powell, bu binada resmi internet adreslerinin dedikodu, şaka, küfür ya da kişisel duygularını göndermek için kullanılmasının uygun olmadığını çok açık bir şekilde ifade etti'' dedi. 
     Boucher, kınama alacak 2 diplomatın mesajlarında, 79 yaşındaki parlamenter Benjamin Gilman için ''beyinsiz avanak'' dediğini ve bunun hoşgörülmesinin mümkün olmadığını belirterek, bu mesajların yayınlanmasıyla Powell'ın Gilman'dan ve şikayetçi olan diğer parlamenterlerden özür dilediğini kaydetti. 
     Sözcü Boucher, 2 diplomatın disiplin kuruluna gönderileceğini de belirtti. 
     





</TEXT>
</DOC>
