<DOC>
<DOCNO> 99965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/soneko04.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Mali milat muhakkak çıkacak" 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Enflasyon muhasebesi ve mali milat ister bu dönemde olsun, ister önümüzdeki dönemde olsun muhakkak çıkacak'' dedi. 
     Tokat'ta Ticaret ve Sanayi Odaları Konseyi toplantısı ile Karadeniz Bölgesel Değerlendirme toplantılarına katılan Hisarcıklıoğlu, karayolu ile Bayburt'a geçmeden önce gazetecilerin çeşitli konulardaki sorularını yanıtladı. 
     Enflasyon muhasebesi ve mali milatla ilgili düzenlemelerin hala çıkarılamamış olmasının hatırlatılması üzerine, bu konulara Uluslararası Para Fonu'na IMF verilen niyet mektubunda yer verildiğini hatırlatarak, bu düzenlemelerin yapılacağına inandığını söyledi. 
     Parlamentonun seçimden sonra 2003 yılının başından itibaren çalışmaya başlayacağını tahmin ettiğini belirten Hisarcıklıoğlu, yeni dönemde parlamentonun öncelikli olarak bu konuları ele alacağını bildirdi. 
     Enflasyon muhasebesi ile birlikte nereden buldun, stok ve sicil affı gibi düzenlemelerin eş zamanlı olarak çıkarılması gerektiğini vurgulayan Hisarcıklıoğlu, şunları kaydetti 
     ''Eğer vergi düzenini tabana yayıp, vergiyi herkesin vermesini istiyorsak bunların hepsinin eş zamanlı olması lazım. Bunlarla ilgili düzenleme çalışmaları da bitmiş durumda. Tahmin ediyorum eğer bu dönemde çıkarılamazsa, ki biz çıkarılmasını istiyoruz. Bunun sebebi 2003 yılı bütçesi yapılacak. Bu bütçe Ekim ayında sunulacak. Ama 
     Parlamento o dönemde tahmin ediyorum çalışmadığı için her halde 2003'e ek bütçe ile başlayacağız. Şubat ayında önümüze bütçe tasarısı gelecek. Yeni dönemdeki parlamentonun getireceği tasarı 2003'ün Şubat ayında gelecektir. Bu tabii ki 2 aylık ek bütçe ile de Türkiye'nin idare edilmesi bugünkü sıkıntılı ortamda mümkün değil. Ama demokrasiye inandığımız için de seçim demokrasinin çözümü noktasında en önemli anahtarlardan bir tanesi. Biz de diyoruz ki, enflasyon muhasebesi, mali milat, stok ve sicil affı gibi unsurların hepsinin beraber gelmesi lazım. Ama bunda da kaygıya düşmemek lazım. Önümüzdeki dönemde kim gelirse gelsin bunları çıkarmak durumunda kalacak. Bunların çıkarılmaması imkansız. Hem iş aleminin beklentisi bu doğrultuda, hem IMF'ye verilen niyet mektubu bu çerçevede.'' 
     
     İŞ GÜVENCESİ YASA TASARISI 
     Bir gazetecinin iş güvencesi yasa tasarısını hatırlatması üzerine de TOBB Başkanı Hisarcıklıoğlu, iş güvencesi yasa tasarısının tek başına ele alınmasının iş hayatını baltalamak anlamına geleceğini söyledi. 
     Bugün bütün sosyal kesimler üretim konusunda birleşirken, ülkede üretim, iş yeri garantisi yokken iş güvencesinin getirilmesinin imkansız olduğunu kaydeden Hisarcıklıoğlu, ekonominin ve üretimin şu anda ayakları üzerinde durmadığını ifade etti. 
     İş güvencesi yasa tasarısıyla ilgili işçi kesiminin haklı olan bazı talepleri bulunduğunu da vurgulayan Hisarcıklıoğlu, ''Bunları da dikkate almak lazım'' dedi. 
     İş güvencesi yasa tasarısının iş tasarısıyla birlikte ele alınması gerektiğini de belirten Hisarcıklıoğlu, bunların yanı sıra esnek çalışma, kıdem tazminatı konularında da yapılan çalışmaların tamamlandığını, bunların hep birlikte ele alınması gerektiğini ifade etti. 
     Bu konuda toplumsal mutabakat olmadan herhangi bir kanunun çıkacağına inanmadığını da ifade eden Hisarcıklıoğlu, seçim dönemlerinde yapılan popülizmin ekonomiye faturasının ağır olduğunu belirterek, ''Ben aklı selimin hakim geleceğine inanıyorum'' diye konuştu. 
     
     SEÇİM YASASI 
     Gazetecilerin Siyasi Partiler ve Seçim yasalarının çıkarılamadığını sormaları üzerine de Hisarcıklıoğlu, esas olanın öncelikle seçim yasalarında değişikliğe gidilmesi olduğunu söyledi. 
     Birçok büyükşehirde yaşanan bir tablo bulunduğunu ifade eden Hisarcıklıoğlu, şunları kaydetti 
     ''İstanbul'da bir bölgede 24 tane milletvekili seçiliyor. 
     Soruyorum o bölgenin insanlarının 24 tane milletvekilini tanıması mümkün mü Bu imkansız olduğuna göre ve milletvekili de adı üstünde milletin vekili olan kişi olduğuna göre milletin bunları tanıması lazım. Onun için de hiç olmazsa bölgelerin maksimum 10 ya da 7 milletvekili ile daraltılması lazım ki hiç olmazsa insanlar seçmiş oldukları vekili tanımak imkanı bulsunlar. 
     İkinci bir husus ise Siyasi Partiler Yasası'nda değişiklik yapılması. Bu kısa zamanda çok zor.'' Bu konuda ki en iyi örneğin belediye başkanlığı seçimleri olduğunu ifade eden Hisarcıklıoğlu, Türkiye'nin yüzde 95'inde il ve ilçelerdeki belediye başkan adaylarının kendi partisinin aldığı oydan bazen 2-3 misli fazla oy almasının görülmesine dikkat çekti. 
     Bu nedenle halkın tercihine inanmak ve güvenmek gerektiğini belirten Hisarcıklıoğlu, milletin kendisine hizmet edecek adayı seçmek istediğini belirterek, tercih sistemi getirilerek insanlara kendi adaylarını seçme fırsatının verilmesi gerektiğini vurguladı. 
     





</TEXT>
</DOC>
