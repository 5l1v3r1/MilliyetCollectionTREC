<DOC>
<DOCNO> 99388 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko28.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar Temmuz'da ne yaptı 
</HEADLINE>
<TEXT>

     Piyasalar, erken seçim konusu, DSP'den istifalar, yeni oluşum çabaları ve Irak tedirginliği nedeniyle temmuz ayında siyasete göre yön belirledi. 
     Siyasi gelişmeler ağırlıklı olmak üzere liderler ve ekonomi zirvelerine endekslenen piyasalar ayın ilk haftasında iniş çıkışlı bir seyir izledi. Hisse senetleri haftalık bazda ortalama yüzde 0.31 oranında değer yitirdi. 
     Daha sonraki hafta Devlet Bahçeli'nin erken seçim çağrısı ile piyasaların üzerinde siyasetin yoğun etkisi gözlendi. İMKB'de işlem gören hisse senetleri haftalık bazda ortalama yüzde 1.59 oranında değer kazandı. 
     Temmuz ayının üçüncü haftasında ise, liderlerin seçim tarihinde uzlaşmalarıyla belirsizliğin bir ölçüde de olsa giderilmesi, Devlet Bakanı Kemal Derviş'in seçime kadar görevde kalacağı yönündeki açıklamalar, piyasalar tarafından olumlu algılandı. Hisse senetleri haftalık bazda ortalama yüzde 10.25 oranında değer kazandı. 
     Daha sonraki günlerde uluslararası piyasalardaki hareketlerle TBMM'nin olağanüstü toplantısına ilişkin beklentilere odaklanan piyasalar bekleme havasına girdi. Hisse senetleri haftalık olarak yüzde 3.86 oranında değer yitirdi. 
     Ayın son günlerinde ise Meclis'teki çalışmalar ve Irak'a müdahale tedirginliği nedeniyle 10,000 puanın üstünde tutunma çabaları gözlendi. 
     
     ENDEKSLER 

     İMKB Ulusal-100 Endeksi, Temmuz ayında 856.54 puan artarak 9,379.92 puandan 10,236.46 puana çıktı. İMKB'de işlem gören hisse senetlerinin aylık ortalama değer artışı yüzde 9.13 oldu. 
     Temmuz ayında, İMKB Ulusal Mali Endeks 216.37 puanlık artışla 12,282.29 puana, İMKB Ulusal Sanayi Endeksi 1,033.28 puanlık artışla 9,883.96 puana ve İMKB Ulusal Hizmetler Endeksi 1,442.60 puanlık artışla 7,111.58 puana yükseldi. 
     Mali grup hisselerin aylık ortalama değer artışı yüzde 1.79, sanayi grubundaki hisselerin aylık ortalama değer artışı yüzde 11.67 ve hizmetler grubundaki hisselerin aylık ortalama değer artışı yüzde 25.45'e ulaştı. 
     
     KAZANANLAR VE KAYBEDENLER 

     Temmuz ayında en yüksek oranlı getiriyi yüzde 108.90'lık artışla Kaplamin hisseleri sağladı. Haziran ayını 7 bin 300 liradan tamamlayan Kaplamin hisselerinin fiyatı Temmuz sonunda 15 bin 250 liraya ulaştı. 
     ÇBS Printaş hisseleri yüzde 100.00'lük artışla ikinci ve Aselsan hisseleri de yüzde 96.43'lük artışla üçüncü oldu. 
     Meges Boya hisseleri Temmuz ayında yüzde 35.70 oranında gerileyerek en çok değer yitiren hisse senedi oldu. 
     Eminiş Ambalaj hisseleri yüzde 29.17'lik düşüşle ikinci, Altınyunus Çeşme hisseleri de yüzde 27.59'luk düşüşle üçüncü sırada yer aldı. 
     Geçen ay İMKB'deki değişik pazarlarda işlem gören toplam 281 hisse senedinden 189 tanesi değer kazanırken, 89'u değer yitirdi, 16 hissenin fiyatı da aynı kaldı. 
     
     DÖVİZ 

     Yabancı para birimlerinin Türk Lirası karşısındaki Temmuz ayı kazançları yüzde 5.00 ile yüzde 6.88 arasında gerçekleşti. 
     İstanbul Serbest piyasada alınıp satılan dövizlerden ABD Doları Temmuz ayında Türk Lirası karşısında yüzde 6.81 oranında artış gösterdi. 
     AB'nin ortak para birimi Euro'nun geçen ayki artışı yüzde 5.00, İngiliz Sterlini'nin yüzde 6.88 ve İsviçre Frangı'nın yüzde 5.36 olarak gerçekleşti. 
     Temmuz sonunda ABD Doları'nın Türk Lirası satış fiyatı 1 milyon 694 bin lira, Euro'nun 1 milyon 659 bin lira, İngiliz Sterlini'nin 2 milyon 640 bin lira ve İsviçre Frangı'nın 1 milyon 141 bin lira oldu. 
     
     ALTIN 

     Temmuz ayında 24 ayar külçe altının gram satış fiyatı yüzde 2.15, Cumhuriyet altının satış fiyatı da yüzde 2.27 oranında arttı. 
     Cumhuriyet altınının satış fiyatı ay boyunca 2 milyon 500 bin lira yükselerek 112 milyon 500 bin liraya, 24 ayar külçe altının gram satış fiyatı da 350 bin lira yükselerek 16 milyon 650 bin liraya çıktı. 
     İstanbul Altın Borsası'nda İAB işlem gören külçe altının gram fiyatı da Temmuz ayı boyunca yüzde 3.71 artarak, 16 milyon 640 bin lira oldu. 
     
     YATIRIM FONLARI 

     Menkul kıymet yatırım fonlarına katılma belgelerinin Temmuz ayındaki ortalama değer artışı yüzde 5.27 olarak gerçekleşti. 
     Geçen ay katılma belgeleri arasındaki en yüksek oranlı artışlar, yüzde 22.21 ile Tacirler A Tipi Değişken Fon, yüzde 20.00 ile İş A Tipi Teknoloji Endeks Fon ve yüzde 18.29 ile Finans A Tipi Değişken Fon belgelerinde kaydedildi. 
     Geçen ay değer yitiren katılma belgesi olmadı. 
     Yatırım fonlarının fiyat seyrini izleyen A.A Bileşik Fon Endeksi Temmuz ayında 14 bin 433 puan artarak 288,352 puana yükseldi. 
     
     TAHVİL, BONO, FAİZ, REPO 

     İMKB Tahvil Bono Piyasası'nda Haziran sonunda oluşan oranlardan parasını bir ay boyunca tahvil ve bonoda değerlendirenlerin Temmuz ayındaki kazançları yüzde 2.62 ile yüzde 4.63 arasında oldu. 
     Banka faizlerinde ay içinde vadelerine göre ortalamalara 1.6-2.6 puan olarak yansıyan artışlar oldu. 
     Önde gelen ve değerlendirmeye alınan 10 kamu ve özel bankanın Haziran sonundaki faiz oranlarının ortalamaları dikkate alınarak yapılan hesaplamalara göre, 1 ay vadeli mevduat faizinin aylık net getirisi yüzde 3.15 oldu. 
     Haziran sonunda ortalama yüzde 49 dolayında seyreden oranlardan parasını repoda değerlendiren yatırımcılar aylık yüzde 3.36 dolayında kazanç elde ettiler. 
     





</TEXT>
</DOC>
