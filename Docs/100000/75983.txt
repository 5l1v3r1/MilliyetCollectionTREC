<DOC>
<DOCNO> 75983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko01.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı krizden kamu kesimini sorumlu tuttu 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, Türkiye'de kamunun disipline edilemediği için ekonominin bu hale geldiğini, esas olanın kamunun yeniden yapılandırılması olduğunu söyledi. 
     Hisarcıklıoğlu, oda ve borsaları ziyaretleri kapsamında Erzurum Ticaret ve Sanayi Odası'nı ETSO ziyaret etti ve ETSO Başkanı Lütfü Yücelik'ten ilin ekonomik durumu hakkında bilgi aldı. 
     Yücelik, ''doğunun her zaman unutulduğunu'' öne sürerek, ''Türkiye'nin sağlam temellere oturtulamaması nedeniyle Ankara ekonomisinin grip olması durumundu Erzurum'un zatürreeye yakalandığını'' söyledi. 
     Hisarcıklıoğlu ise Doğu ve Güneydoğu'nun hiçbir zaman unutulmadığını ve Ankara'nın da artık Erzurum'dan ve Türkiye'nin herhangi bir ilinden farksız olduğunu ifade etti. 
     ''Türkiye'de yolsuzluk ekonomisinin bir an evvel bitirilmesi gerektiğini'' söyleyen Hisarcıklıoğlu, şöyle konuştu 
     ''Türkiye'de kamu kendini disipline edemediği için bu hale gelindi. Esas olan kamunun yeniden yapılanmasıdır. Popülist yaklaşımlardan kaçınılmasıdır. Türkiye ne çekti ise bu popülist zihniyetten çekti. 
     Yolsuzluk ekonomisini bitiremezsek çile çekmeye devam ederiz. Şu anda izlenen ekonomik modelde enflasyonla mücadelede istenen rakama gelinse de ne yazık krizden çıkamadık.'' Hisarcıklıoğlu, Türkiye'nin komşularıyla ticari ilişkilerinin bir an evvel düzeltilmesi gerektiğini, gelişmiş toplumların ticaretlerinin büyük kısmını komşularıyla yaptığını belirtti. Hisarcıklıoğlu, ''En kolay ticaret komşuyla yapılır. Bu konuda TOBB olarak çeşitli projelerimizi en kısa sürede hayata geçireceğiz'' diye konuştu. 
     Konuşmasında, Et Balık Kurumu'nun EBK Sümerbank'a devredilmesine de değinen Hisarcıklıoğlu, EBK'nın kazancıyla Sümerbank'ın borçlarının ödeneceği yolundaki spekülasyonlar üzerine yetkililerle biraraya gelerek, uyarılarda bulunduklarını söyledi. 
     Hisarcıklıoğlu, bu konuda gerekli sözü de aldıklarını belirterek, ''Kimsenin korkusu olmasın EBK'nın paralarıyla Sümerbank'ın borçları kapatılamayacak. Yetkililer gerekli duyarlılığı sergileyecek'' dedi. 
     Hisarcıklıoğlu, bir süre önce Antalya'da yapılan turizm zirvesinde Doğu ve Güneydoğu Anadolu Bölgelerindeki turizmin gelişmesi ve cazip hale gelmesi için neler yapılabileceği konusunda çalışma başlattıklarını belirterek, Doğu'nun turizminin canlanması için KDV indirimine gidilmesi gerektiğini kaydetti. 
     Bu konuda TOBB olarak girişimlerinin bulunduğunu anlatan Hisarcıklıoğlu, ''Doğuda turizmi cazip hale getirmenin tek yolu vergi indirimidir. Bu konuda gerekli çalışmaları yapıyoruz'' dedi. 
     ETSO'daki toplantısının ardından Erzurum Ticaret Borsası'na geçen Hisarcıklıoğlu, Ticaret Borsası Başkanı Hakkı Hınıslıoğlu'ndan bilgi aldı. 
     Bu arada, Hisarcıklıoğlu'na, ETSO ve Erzurum Ticaret Borsası'nda gümüş işlemeli tepsi ve üzerinde Erzurum'a has figürler bulunan bakır tabak hediye edildi. 
     






</TEXT>
</DOC>
