<DOC>
<DOCNO> 55004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/spor/spo05.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Meze olmayalım" 
</HEADLINE>
<TEXT>

İstanbulspor Teknik Direktörü Aykut Kocaman, maçtan sonra sert açıklamalar yaptı, "Artık bizi meze olarak kullanmasınlar. Adaletli davransınlar" diye konuştu 
     İSTANBULSPOR Teknik Direktörü Aykut Kocaman, hakem Zafer Önder İpek’in yönetimini öfkeyle karşıladı. Kocaman, maçtan sonra yaptığı açıklamada, "Sahadaki hakemde adalet duygusu yoktu. Galatasaray’ın bizi yenmesi, bizim onları yenmemiz sürpriz değil. Benim futbol anlayışımda maç oynanır biter. Kaybeden hatalarını araştırır. Ancak bütün bunları söylemek ihtiyacı hissediyorsam, açıkçası insanların düşünmesi lazım" ifadelerini kullandı. 
     GALATASARAY’I galibiyetinden dolayı kutladığını da kaydeden Aykut Kocaman, "Lütfen hakemler bazı şeyleri birbirinden ayırsınlar. Onların adı hakem. Hakem hak vermekten geliyor. Onların hak dağıtması gerekir. Hakemler hep güçlüden yana olmasınlar. Doğrudan da yana olsunlar. Biz ve bizim gibi takımları meze olarak kullanmasınlar. İstediğimiz tek şey bu. Ne bizi yontsunlar, ne de başkasını. Sadece hakem olsunlar" diye konuştu. 
     
Bushi Türkiye bu      PETKOV’DAN sonra hakem Zafer Önder İpek’in hışmına uğrayan ve oyun dışı kalan İstanbulsporlu Bushi, kararı "Türkiye bu " sözleriyle yorumladı. Sarı kart gördüğü pozisyonda faul bile yapmadığını iddia eden Arnavut golcü, "Asıl ben tekme yedim. Ayağım yarıldı" diye konuştu. 
     HAKEME hiçbir söz söylemediğini ve sadece ellerini havaya kaldırdığı için kırmızı kart gördüğünü iddia eden Bushi, "Hakem Allah kahretsin dedim diye beni attığını söylemiş. Ben bu kelimeyi bilmiyorum bile. Yalan söylüyor. Ama bu çok normal" ifadelerini kullandı. 
     
Fiyasko’      İSTANBULSPOR Genel Menajeri Adnan Sezgin, hakemin kararlarını fiyasko olarak değerlendirdi. Sezgin, "Hayatımda böyle şey görmedim. Futbolcuların emeğine saygısızlık bu. Saygısızlıktan öte terbiyesizlik. Her düdüğü hatalıydı. Galatasaray taraftarı bile güldü" diye konuştu. 
     PENALTI atışını gole çeviren Bülent’e ceza vereceklerini de söyleyen Adnan Sezgin, "O penaltı da hak edilmemiş bir penaltıydı. Dışarı atması gerekiyordu" dedi. Başkan Tayfun Gündoğar da "Uzun zamandır tiyatroya gitmiyordum. Hakem bize tiyatro seyrettirdi" ifadelerini kullandı. 
     
Gereğini yaptım’      SÜPER Lig’de Galatasaray ile İstanbulspor arasındaki 14. haftanın açılış maçında verdiği kararlarla büyük tepki çeken Zafer Önder İpek, eleştiriler karşısında fazla yorum yapmaktan kaçındı. Genç hakem, Petkov ve Bushi’ye gösterdiği kırmızı kartlar için, "Futbol oynamak istemeyen arkadaşlar vardı. Ben de gereğini yaptım" açıklamasını yaptı. 
     
     
     



 SPOR 

























</TEXT>
</DOC>
