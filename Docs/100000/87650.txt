<DOC>
<DOCNO> 87650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun04.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan "Taraflar nükleer kullanacak kadar ihtiyatsız olamaz" 
</HEADLINE>
<TEXT>

     Hindistan Savunma Bakanı George Fernandes, Pakistan ile yaşadıkları gerginlik konusunda, ''taraflardan hiçbirinin, atom silahı kullanacak kadar ihtiyatsız davranacağını sanmadığını'' belirtti. 
     International Herald Tribune gazetesine demeç veren Fernandes, ''Hindistan ve Pakistan'ın tahriklere kapılarak ihtiyatsız davranabilecekleri ve nükleer silahların yol açacağı sonuçları unutabilecekleri yolundaki fikre asla katılmıyorum'' diyerek, iki ülkenin arasında nükleer çatışma çıkabileceğinden endişelenen uluslararası topluluğu yatıştırmaya çalıştı. 
     ''Güney Asya'da sorumlu yöneticiler bulunduğunu kabul etmek gerek'' diyen Fernandes, ''Bunlar savaşta olabilirler, verdikleri sözleri tutamayabilirler, ama nükleer konularda ihtiyatsız davranmazlar. Batılılar ve Çin, nükleer silahlarını kontrol altında tutmaktan nasıl aciz değillerse, Pakistan'la Hindistan da aciz değiller'' diye konuştu. 
     Fernandes, nükleer saldırı olursa, Hindistan'ın ayakta kalabileceğini, ama Pakistan'ın kalamayacağını da söyledi. 
     Keşmir yüzünden daha önce iki kez savaşan iki ülke arasındaki ilişkiler son zamanlarda yine gerilmiş bulunuyor. Sınırdaki topçu bataryaları hemen her gün ''düello'' yapıyor. 
     





</TEXT>
</DOC>
