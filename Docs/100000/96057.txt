<DOC>
<DOCNO> 96057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko13.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro, Dolar karşısında güç kazandı 
</HEADLINE>
<TEXT>

     Amerikan ekonomisine ve menkul kıymetler borsalarına dair endişeler karşısında, Avrupa ortak para birimi euro'nun değeri son ikibuçuk yıldır ilk kez ABD Doları'na eşitlendi. 
     Frankfurt döviz borsasında Nisan ayında yükselişe geçişten bu yana dolar karşısında yüzde 15 değer kazanan euro, dün öğleden sonra dolara denklik kazandıktan sonra, bir ara 1,0087 dolara kadar çıktı. New York'da euro Cuma gecesi 99.07 sentten kapanırken, dün 1.0055 dolara yükseldi. 
     Bu gelişme, euro destekçilerine psikolojik güven, dayanak sağlasa da, ekonomistler, durumu, ABD Doları'nın düşüşünde bir dönüm noktası olmaktan ziyade, Avrupa ekonomilerindeki yeni gücün işareti olarak görüyor. Ayrıca, euro'nun, daha ziyade, Amerikan borsalarındaki, şirketlerindeki ahlaki zayıflıktan ötürü güçlendiği kaydediliyor. 
     ABD'de büyük miktarlı ticaret açıkları ve şirketlerdeki muhasebe skandalları Wall Street'i sarsarken, uzmanlar doların düşeceğini, euro'nun da 1 doları aşacağını haftalardır öngörüyordu. 
     
     DOLARIN DEĞER KAYBI AMERİKAN İHRACATINI ARTIRACAK 

     ABD Doları'nın euro karşısında değer kaybı, Amerikan imalat sanayii ürünlerinin rekabet gücünün artıp daha çok ihracat anlamına geliyor. 
     Euro'nun değerlenmesiyle, ABD'li turistlerin Avrupa ülkelerindeki seyahatleri daha masraflı olup, pahalıya çıkacak, Fransız şarabından Alman spor arabalarına kadar birçok ithal malı da pahalanacak. 
     Avrupa'da ise enflasyon kontrol altında tutulup, Avrupa Merkez Bankası'nın faiz oranını yükseltmesi dizginlenecek, böylece, ekonomik büyüme de zarar görmeyecek. Avrupalı tüketici euro'nun değer kazanmasından fiyatlarda ehvenlik görüp fayda sağlarken, özellikle Almanya gibi Avrupa ülkeleri ihracatta biraz dezavantajlı kalacak. 
     
     EURO YENİDEN DÜŞÜŞE GEÇEBİLİR 

     Öte yandan, ABD'de şirketlere çeki-düzen verilip, muhasebat işlerine dair sorunların çözülmesi ve yatırımcıların güveninin yeniden tesis edilip, borsaya, menkul kıymetlere yönelmeleri halinde, euro yeniden düşüşe geçebilecek. 
     Bazı analistlere göre, euro yıl sonunda 1.05 dolara kadar çıkacaksa da, bugünden itibaren bir yıl sonra 98 sente kadar gerileyebilir. 
     
</TEXT>
</DOC>
