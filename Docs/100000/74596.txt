<DOC>
<DOCNO> 74596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/siyaset/asiy.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’e soracaklar 
</HEADLINE>
<TEXT>

İstanbul Cumhuriyet Başsavcılığı, Erdoğan ve Gürtuna hakkında zimmet, alım ve satımlarda çıkar sağlamak, rüşvet ve görevi kötüye kullanmaktan soruşturma başlattı 
     NEZİH GÜROL İstanbul 

     İstanbul Cumhuriyet Başsavcılığı, AKP Genel Başkanı Recep Tayyip Erdoğan ve İstanbul Büyükşehir Belediye Başkanı Ali Müfit Gürtuna hakkında soruşturma başlattı. Yargıtay Cumhuriyet Başsavcısı Sabih Kanadoğlu, Erdoğan ve Gürtuna hakkında, İstanbul Büyükşehir Belediyesi’ndeki çeşitli usulsüzlüklerle ilgili olarak soruşturma yürütülmesi için "görevsizlik" kararı vermiş ve dosyayı İstanbul’a göndermişti. İstanbul Cumhuriyet Başsavcısı Ferzan Çitici, Erdoğan ve Gürtuna hakkında çeşitli iddiaların yer aldığı dosyanın, gereğinin yapılması için ilgili cumhuriyet savcısına gönderildiğini söyledi. 
     Dosyada, Erdoğan ve Gürtuna hakkında, TCK’nın "zimmet" suçunu düzenleyen 202, "Devlet alım ve satımlarında çıkar sağlamayı" düzenleyen 205, "Rüşvet" suçunu düzenleyen 212, "Görevi kötüye kullanmak" suçunu düzenleyen 240 ve "Artırma ve eksiltmelere hile karıştırmayı" düzenleyen 336. maddeleri uyarınca soruşturma yürütülmesi isteniyor. 
     
     Çeşitli iddialar 
     Kanadoğlu’nun gönderdiği dosyada, Erdoğan ve Gürtuna hakkında, "Belediye personelinin 1995 - 1996 yılına ait servis kiralama işi ihalesi", "Belediyece yaptırılan çeşitli dönemlerdeki servis kiralama ihalesi, hizmet aracı kiralanması, otopark ihalesi, İstanbul metrosu birinci aşama inşaatı ihaleleri", "Çeşitli tarihlere ilişkin ağaç, fidan ve süs bitkisi alımı konularında yapılan ihaleler", "İSTAÇ A.Ş. tarafından 1999’daki çöp istasyonlarının işletilmesi ve çöplerin taşınması işi", "İSBAK A.Ş. tarafından yapılan ağaç kiralanması işi", "KİPTAŞ tarafından yapılan 1998 ve 2000 tarihli konut inşaat ihalesi", "Halk Ekmek A.Ş. tarafından 1998 ve 2000 tarihlerindeki çeşitli ihaleler", "AKBİL uygulaması konusundaki eylemler" ve "İGDAŞ A.Ş.’nin 1997 ile 2000 yıllarını kapsayan 12 ayrı ihalesi"ne ilişkin iddialar yer alıyor. 
     



 SİYASET 












</TEXT>
</DOC>
