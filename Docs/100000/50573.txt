<DOC>
<DOCNO> 50573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/soneko07.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bozuk paradan vazgeçtik.. 
</HEADLINE>
<TEXT>

     Enflasyonda yaşanan hızlı yükseliş paranın değerini hızla eritirken, neredeyse bozuk madeni para kullanmaz olduk. Nitekim, 1974 ve 1977 yıllarında piyasaya 8 çeşit madeni para verilirken, bugün için kullanılan madeni para çeşiti 4'e kadar inmiş durumda. 
     Aralık ayında madeni 10 bin liralıklar da tedavülden çekildiğinde bu sayı üçe düşecek ve tedavülde sadece 25, 50 ve 100 bin liralık madeni paralar kalacak. 
     Buna paralel olarak, bu yılın ilk 9 ayında tedavüle verilen madeni bozuk para miktarı geçen yılın tamamının yüzde 64.6 oranında altında kaldı. 
     Darphane verilerini esas alarak yapılan hesaplamalara göre, geçen yılın tamamında 193 milyon 50 bin adet bozuk para basılırken, bu yılın ilk 9 ayında tedavüle verilen para miktarı 68 milyon 342 bin adede geriledi. 
     Bu yılın ilk 9 aylık döneminde piyasaya 38 milyon 392 bin adet 100 bin liralık madeni para verilirken, geçen yılın tümüne göre bu rakam yüzde 62.2'lik azalışı ifade ediliyor. 2000 yılında piyasaya 101 milyon 439 bin adet 100 bin liralık verilmişti. 
     Aynı dönemde tedavüle çıkarılan 50 bin liralık madeni paralar da yüzde 55.1 oranında azaldı. 
     Değeri iyiden iyiye kaybolan 25 bin liralık madeni paraların piyasaya verilişi de yüzde 74.2 oranında düştü. 
     En çarpıcı düşüş Aralık ayında tedavülden kaldırılacak 10 bin liralıklarda yaşandı. Geçen yılın tamamında basılan 10 bin liralık sayısı 8 milyon 706 bin olarak belirlenirken, bu yılın ilk 9 ayında sadece 5 bin adet tedavüle çıktı. Bu rakamlar yüzde 99.9 oranında düşüşü gösteriyor. 
     






</TEXT>
</DOC>
