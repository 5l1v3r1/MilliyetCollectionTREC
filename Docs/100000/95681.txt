<DOC>
<DOCNO> 95681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun21.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa milli gün kutlamalarında silah gölgesi... 
</HEADLINE>
<TEXT>

     Fransa'da milli gün kutlamalarının geleneksel geçit töreni, Cumhurbaşkanı Jacques Chirac'ın katılımıyla başkent Paris'te başladı. Törende aşırı sağcı silahlı bir kişinin ateş açması, kutlamalara gölge düşürdü. 
     Champs-Elysees Meydanı'nda Alphajet uçaklarının geçidiyle başlayan törende, Chirac katılanları selamlarken, tören alanı yakınlarındaki Zafer Anıtı civarında bir kişi silahla ateş açtı. Polis kalabalığın içinde ateş açan kişiyi yakaladı. İçişleri Bakanı Nicolas Sarkozy saldırganın aşırı sağcı bir militan olduğunu açıkladı. 
     Görgü tanıkları, Chirac'ın tören alanına gitmek için geçtiği yolun kenarında bulunan bariyerlerin arkasında biriken kalabalığın arasında yer alan kişinin, silahını gitar kutusunun içinden çıkararak bir el ateş ettiğini ve durumu fark eden polislerce etkisiz hale getirildiğini belirttiler. 
     Chirac'ın geçişinin hemen ardından ateş açan kişinin milliyeti ve kimliği hakkında bilgi verilmezken, 22 LR tipi silahı taşıyan kişinin gözaltına alındığı belirtildi. 
     Bu arada, ABD'nin New York kentinde Dünya Ticaret Merkezi'ne yönelik saldırının ardından gösterdikleri özverili çalışmalar dolayısıyla ''kahramanlık mertebesine'' çıkarılan New York İtfaiyesi'nden bir grubun geçit törenine katıldığı belirtildi. 
     Aynı ekip, dün de Paris Belediye Başkanı Bertrand Delanoe'nin katıldığı bir törende hazır bulunmuştu. 
     





</TEXT>
</DOC>
