<DOC>
<DOCNO> 77203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/dunya/dun01.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamikaze 500 dolar 
</HEADLINE>
<TEXT>

İsrail’in Ramallah’ta ele geçirdiği belgeler, bir intihar bombacısının, patlayıcı ve ailelere ödenen paralarla birlikte toplam 500 dolara mal olduğunu ortaya çıkardı 
     DIŞ HABERLER SERVİSİ 

     Vahşi Batı’da Kızılderililere karşı savaşan kovboylar ya da İmparatorluğa karşı mücadele eden Jedi Şövalyeleri Batılı çocukların her zaman en sevdiği oyunlar arasında yer alır. İsrail işgali altındaki topraklarda ise Filistinli çocuklar en çok İsraillileri öldüren intihar bombacılarını oynamayı seviyor. İntihar komandosu olmak Filistin çocuklarının en büyük idealleri arasında yer alırken, intihar saldırıları, maliyetinin düşük, etkisinin ve yarattığı korkunun büyük olması yüzünden Filistinli örgütlerin en önemli silahları arasında yer alıyor. 
     Newsweek dergisinin haberine göre geçtiğimiz hafta Filistin Yönetimi lideri Yaser Arafat’ın Ramallah’taki karargahına İsrail askerlerince yapılan baskınlarda ele geçirilen bazı belgeler de bir intihar saldırısının ne kadar ucuza gerçekleştirilebileceğini ortaya koyuyor. Bir belgede, ağustostan bu yana 22 intihar saldırısı gerçekleştirerek 26 İsrailli’nin ölümüne, 613’ünün de yaralanmasına neden olan El Fetih’e bağlı El Aksa Şehitleri Tugayı’nın bu saldırılarda kullanılmak üzere gerçekleştirdiği malzeme alımları listesi yer alıyor. Bu kayıtlarda bir intihar bombasının malzeme maliyetinin 150 dolara geldiği görülüyor. 
     
     Arafat imzalı belge 
     Bir diğer belgedeyse, Arafat’ın en güvendiği askeri sorumlularının başında gelen Mervan Barghuti’nin, çoğu İsrail’in arananlar listesinde olan 10 intihar komandosu adayı için kişi başına 1000 dolar ödenek istediği dikkat çekiyor. Arafat ise intihar komandolarının eylemlerinin ardından cenaze töreninde ve "şehitlerin" posterlerinin basımında kullanılması amacıyla 350 dolar ödenek ayırdığını bir imzayla belgeliyor. 
     



 DÜNYA 












</TEXT>
</DOC>
