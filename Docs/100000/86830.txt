<DOC>
<DOCNO> 86830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sontur05.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ödüllü sigara bırakma kampanyasına 99 bin kişi katıldı... 
</HEADLINE>
<TEXT>

     Sağlık Bakanlığı'nın, ''2002 Uluslararası Ödüllü Sigarayı Bırakma Kampanyası'' sona erdi. 
     Kampanyaya, Türkiye genelinde toplam 99 bin 51 kişi katıldı. 
     Vatandaşların sigara kullanımını azaltmak amacıyla, 2-29 Mayıs tarihleri arasında düzenlenen kampanya çerçevesinde, bu tarihler arasında sigarayı bırakanlar arasında kura çekimi ile belirlenecek 1 talihli 4 milyar lira para ödülü alacak. 
     Kampanyaya katılan diğer talihliler arasında yapılacak kura çekiminde ise 100 kişiye takım elbise hediye edilecek. Bakanlık, bu hediyelerin yanı sıra kampanyaya katılan 200 kişiye de eşofman ve bisiklet verecek. 
     Bakanlık, sigarayı bırakanlara vereceği ödüller için kura çekimini 31 Mayıs Cuma günü yapacak. Kazanan kişiyle temasa geçilerek, sigara 
     içip içmediği şahitlerce ve kimyasal analizlerle teyit edilecek. 
     Kampanya için 400 bin adet katılım formu dağıtılırken, kampanyaya, en az bir yıldır sigara içen ve 18 yaşını doldurmuş 99 bin 51 kişi başvurdu. 
     Ankara'dan 7 bin 741 kişi, İstanbul'dan ise 2 bin 574 kişi kampanyaya katıldı. Nüfusa orantılı olarak en çok katılımın sağlandığı il Bolu oldu, Bolu'dan 4 bin 715 kişi kampanyaya başvuru yaptı. 
     Katılımın az olduğundan yakınan Bakanlık yetkilileri, Türkiye'de 18 yaşın üstündeki nüfusta tahmini sigara içenlerin sayısının yaklaşık 
     13 milyon kişi olduğunu, bunların yüzde 1'inin kampanyaya katılmasını 
     beklediklerini ifade ettiler. 
     Sağlık Bakanı Osman Durmuş'un, TBMM'de tanıtım standı açması ve milletvekillerine sigarayı bırakma çağrısı yapmasına, 21 milletvekilinden yanıt geldi. İsimlerinin açıklanmasını istemeyen 21 milletvekili kampanyaya katıldı. 
     Dünya çapında 56 ülkeden 560 bini aşan katılımcı, kampanya için sigarayı bıraktı. 
     





</TEXT>
</DOC>
