<DOC>
<DOCNO> 83436 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sondun15.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da aşırı sağcılar seçimlere girme kararı aldı 
</HEADLINE>
<TEXT>

     Alman aşırı sağcı Cumhuriyetçi Parti, 22 Eylül'de yapılacak genel seçimlere katılma kararı aldı. 
     Cumhuriyetçi Parti, bugün Fulda kenti yakınlarındaki Künzell kasabasında yaptığı parti kurultayında seçim programını da kabul etti. 
     Parti Başkanı Rolf Schlierer, kurultayda yaptığı konuşmada, Birlik partilerinin CDU CSU başbakan adayı Edmund Stoiber'in desteklenmemesi çağrısında bulundu. 
     Parti, seçim programında göçe, AB'ye ve euroya karşı çıkıyor. Üye sayısı gittikçe azalan ve hiçbir eyalet meclisinde de temsil edilmeyen Cumhuriyetçi Parti, geçen son iki genel seçimde yüzde 2'nin altında oy toplamıştı. 
     Öte yandan Hamburg kentinde kurultay yapan Schill Partisi, az sayıda delegenin katılımı yüzünden genel seçimlere iştirak edip etmeme konusunda karar alamadı. 
     Aşağı Saksonya ve Kuzey Ren Vestfalya eyaletlerinde çok sayıda parti üyesi genel seçimlere katılmayı isterken, aşırı sağcı görüşleriyle tanınan ve aynı zamanda Hamburg Eyaleti İçişleri Bakanı olan parti Genel Başkanı Ronald Schill, partinin yüzde 5'lik seçim barajını aşamaması durumunda daha kötü bir duruma düşeceğini belirterek, bu genel seçimlere katılmak istemediğini açıkladı. 
     





</TEXT>
</DOC>
