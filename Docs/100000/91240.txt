<DOC>
<DOCNO> 91240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/soneko31.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Gelişme Raporu açıklandı... 
</HEADLINE>
<TEXT>

     Bankacılık Düzenleme ve Denetleme Kurumu BDDK , değerlendirmeler sonucunda, sermaye yeterlilik rasyosunun sektör ortalamasının yüzde 14,5 ile asgari oranın üzerinde olduğu ortaya çıktığını bildirdi. 
     BDDK, ''Banka Sermayelerinin Güçlendirilmesi Programı Gelişme Raporunu'' yayımladı. 
     Raporun sonuç bölümüne göre, bankacılık krizleri ile karşılaşan diğer ülke tecrübeleri, uygulanacak politikaların etkili olabilmesi ve toplumsal maliyetinin asgaride tutulabilmesi için, bankaların mali bünyelerinin güvenilir yöntemlerle, en doğru şekilde ve en kısa sürede teşhis edilmesinin hayati önem taşıdığını gösteriyor. 
     Raporda, bu gerçekten hareketle, ''Banka Sermayelerinin Güçlendirilmesi Programı'nın'' ilk adımını oluşturması öngörülen ''denetim ve değerlendirme'' aşamasının bankalarla ve bağımsız denetim kuruluşlarıyla işbirliği içinde başarılı bir şekilde tamamlandığı belirtildi. 
     Denetleme ve değerlendirme aşamasının başarısının en somut göstergesinin, kamuoyundan ve piyasalardan alınan olumlu tepkilerin yanı sıra bankaların hakim ortaklarında sermaye yeterlilik oranını artırma yönünde bir teşvik yaratılmış olması olduğu ifade edilen raporda, şöyle denildi 
     ''Program kapsamında yapılan denetim ve değerlendirme sadece Banka Sermayelerinin Güçlendirilmesi Programı'nın başarı şansını artırmakla kalmayacak, Türk bankacılık sistemi üzerinde daha uzun vadeli etkiler de yaratacaktır. 
     Bu etkilerin başında, sektördeki şeffaflığın artırılması gelmektedir. BDDK tarafından toplulaştırılmış rakamlara ilişkin yapılan açıklamaların yanı sıra banka genel kurullarının gerçekleştirilmesiyle banka bazında sağlıklı bilgilerin ve bu arada grup riski, açık pozisyon, gayri nakdi riskler gibi verilerin yakın zamanda kamuoyu ile paylaşılması mümkün olacaktır.'' Böylece, Türk bankalarının gerçek mali durumu ortaya konularak piyasa aktörleri açısından sektöre yönelik şüpheler çok büyük ölçüde giderilmiş olacağı belirtilen raporda, denetim ve değerlendirme aşamasının başarısıyla, ikinci olarak, kamu otoritesi açısından sağlam ve etkin bir bankacılık sektörü oluşturmaya dönük politikaların daha sağlıklı bir şekilde tasarımı ve uygulanması imkanı artırıldığı kaydedildi. 
     
     ''YÜZDE 8 SERMAYE YETERLİLİK ORANI KABUL GÖREN BİR KRİTER'' 
     Raporda, şöyle denildi 
     ''Bilindiği gibi, yüzde 8'lik sermaye yeterliliği oranı SYO 
     güvenli bir bankacılık sistemi için global olarak kabul gören bir kriterdir. Söz konusu oran, ulaşılmak istenen bir yeterlilik oranı olmaktan çok minimum sermaye yeterliliğini yansıtmaktadır. Türk bankacılık sektörünün sağlıklı bir şekilde faaliyet gösterebilmesi ve uluslararası piyasalarda güven yaratarak rekabet edebilmesi için, yüzde 8'in üzerinde bir SYR'nin hedeflenmesi tabiidir. Değerlendirmeler sonucunda, sektör ortalamasının yüzde 14,5 ile asgari oranın üzerinde olduğu ortaya çıkmıştır.'' Önümüzdeki dönemde, sermaye yeterliliğinin daha da güçlendirilmesi ve bu seviyelerde korunması için BDDK tarafından gereken her türlü çaba gösterileceği ifade edilen raporda, ''erken uyarı fonksiyonu'' çerçevesinde bankalar ve BDDK'ya önemli görevler düştüğü bildirildi. Bu kapsamda, BDDK'nın denetim ve gözetimlerini titizlikle ifa etmeye devam edeceği kaydedilen raporda, sermaye desteği programı bankacılık sektörünün güvenli ve istikrarlı bir şekilde çalışmasını temine yönelik olan yeniden yapılandırma programının yalnızca bir parçasını oluşturduğu belirtildi Gerek denetim ve değerlendirme aşaması gerekse bu aşamada elde edilen sonuçlara bağlı olarak gerçekleştirilmekte olan sermaye artırımları sektörde belli bir şeffaflık ve sermaye seviyesine ulaşılmasını sağlayacağı kaydedilen raporda, bundan böyle, BDDK'nın gündemindeki öncelikli maddeler sıralandı. 
     
     BDDK'NIN ÖNCELİKLİ MADDELERİ VE TAM GARANTİ... 
     Rapora göre BDDK'nın bundan böyle öncelikli maddeleri şöyle 
     ''Banka karlılıklarının artırılmasını ve dolayısıyla bankalar için yeterli bir sermayenin sürdürülebilirliğini sağlamak amacıyla, program çerçevesinde bankaların operasyonel olarak yeniden yapılandırılması çabalarını yakından izlemek, birleşmeleri teşvik etmek ve aracılık maliyetlerinin azaltılmasına yönelik ilgili kurumlar nezdindeki girişimlerini devam ettirmek olacaktır.'' Raporun son bölümünde, şöyle denildi 
     ''Diğer taraftan, Bankacılık Sektörü Yeniden Yapılandırma Programı nın önemli bir bölümü tamamlanmış olmasına rağmen, mevduat ve diğer yükümlülükler üzerinde tam garantinin kaldırılması için uygun ortamın oluşması beklenecektir. 
     Koşullar uygun hale geldiğinde ve yeterli bir süre öncesinden kamuoyu bilgilendirilmek suretiyle uygulama uluslararası standartlara paralel hale getirilecektir.'' 
     





</TEXT>
</DOC>
