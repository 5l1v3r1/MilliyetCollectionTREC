<DOC>
<DOCNO> 91264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo21.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya ipin ucunu kaçırdı... Yabancı oyuncu sayısı azaltılıyor... 
</HEADLINE>
<TEXT>

     17. Dünya Kupası'ndan elenmeyi halen kabullenemeyip adeta bir kurban arayan 
     İtalya'da, hükümet de futbola el atarak ülkede oynayan AB dışındaki ülkelerin futbolcularının sayısını azaltmak istiyor. 
     Sağ partilerin ittifakından oluşan İtalyan hükümetinin 2. büyük ortağı Ulusal İttifak AN partisine mensup bir grup milletvekili, İtalya Milli Takımı'nın Dünya Kupası'ndan neden elendiğinin aydınlığa kavuşturulması için meclise soru önergesi verdi. Aşırı sağ görüşlü olan AN'nin soru önergesine, parlamentoda yanıt veren İtalya Kültür ve Spor Bakan Yardımcısı Mario Pescante, ''Yabancılar, liglerimizde çok fazla var. İlk olarak AB dışındaki ülkelerden gelenlerden başlayarak yabancı sayısını azaltmak zorundalar. Bu konuda federasyon harekete geçmelidir'' dedi. 
     İtalya-Güney Kore maçını izlediğini ve kendisinin de hakem hatalarından dolayı elendiklerine inandığı kaydeden Pescante, yine de İtalya futbol liglerinde bazı değişiklikler yapılması gerektiğini savundu. 
     Verilen rakamlarda 1994 yılında İtalya Birinci Futbol Ligi'nde 57, ikinci liginde ise 7 yabancı oyuncu varken, 2002'de bu sayının 221'e 117 olduğunun altı çizildi. 
     Pescante, yalnızca futbolda değil basketbolda da 400 dolayında yabancı oyuncunun İtalya'da oynadığını belirtip, geçen sezon yapılan Viadana-Calvisano ragbi maçında sahada 19 yabancı olduğunu hatırlattı. 
     ''Milli takım gururla elendi'' diyen Pescante, ''İtalyan futbolunu korumak için hükümet her zaman daha kararlı olarak sorunların üzerine gidecek. İlk olarak AB dışındaki ülkelerden gelen yabancı futbolcuların sayısının azaltılması gerekiyor'' diye konuştu. 
     İtalya'da diğer yandan muhalefetteki sol partiler ise ''Hükümet daha ciddi şeylerle uğraşmalıdır'' diyor. 
     





</TEXT>
</DOC>
