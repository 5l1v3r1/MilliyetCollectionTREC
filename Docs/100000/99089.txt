<DOC>
<DOCNO> 99089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun18.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova'yı duman bastı. 
</HEADLINE>
<TEXT>

     Rusya'nın başkenti Moskova'da çevredeki ormanlarda ve bataklıklarda çıkan yangınlardan kaynaklanan ağır duman, halkın sağlığını tehdit ediyor. 
     Doktorlar, son 30 yılın en yoğun dumanı altında kalan Moskovalıları bugün mümkün olduğu kadar az sokağa çıkmaları konusunda uyardılar. 
     Olağanüstü Haller Bakanlığı, Moskova civarında dün 76 olan bataklık yangınlarının sayısının bugün 119'a çıktığını bildirdi. Normal zamanlarda, her yaz birkaç bataklık yangını çıkıyordu. 
     Rusya Meteoroloji Merkezi yetkilileri ise son haftalardaki aşırı sıcak ve rüzgarsız hava nedeniyle dumanın dağılmadığını ve kent üzerinde asılı kaldığını belirttiler. Son iki gündür Moskova'da hava sıcaklığı ise 31 derecenin altına düşmedi. 
     Duman nedeniyle Moskova ve civarında görüş mesafesinin ortalama 1 kilometre olduğu, ancak bazı yerlerde 50 metreye kadar düştüğü, ancak başkentin 3 havaalanının normal faaliyetlerine devam ettiği bildirildi. 
     Başkent Moskova üzerinde bu yoğunlukta bir duman birikmesi, en son 1972 yılında görülmüştü. 
     Bataklık yangınları sadece Moskova civarında çıkarken, Sibirya'nın Yakutsk, Tuva ve Chita bölgeleriyle orta Rusya'daki Nijni Novgorod'da da büyük orman yangınları görülüyor. 
     





</TEXT>
</DOC>
