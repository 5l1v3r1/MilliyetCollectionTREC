<DOC>
<DOCNO> 73463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sonspo12.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Ogün'e yönetim desteği... 
</HEADLINE>
<TEXT>

     Fenerbahçe Kulübü Yönetim Kurulu, Malatyaspor ile yapılan ve 2-2 berabere sonuçlanan maç sonrasında ağır eleştiriler alan takım kaptanı Ogün'e destek çıktı. 
     Fenerbahçe Yönetim Kurulu'nun, kulübün resmi internet sitesi ''www.fenerbahce.org''daki açıklamasında, Malatyaspor maçı sonucunun yönetimi, teknik heyeti, futbolcuları ve seyircisi ile şampiyonluğa kilitlenmiş olan camiayı üzmesinin doğal olduğu belirtilerek, ''Biz, bu sonuçtan en fazla sevgili futbolcularımızın üzüntü duyduğuna inanıyoruz'' denildi. 
     Kaptan Ogün'e yönelik suçlamaların maksadını aşan, aşırı üzüntü sonucu, mantık süzgecinden geçirilmeden yapılmış talihsiz bir açıklama olarak değerlendirildiği kaydedilen açıklamada, şu görüşlere yer verildi 
     ''Kaptanımız Ogün gerek kişiliği, gerekse oynadığı futbolla örnek bir sporcu olduğunu her zaman kanıtlamış bir evladımızdır. Fenerbahçe yönetimi olarak Ogün'ün liderliğinde ve Fenerbahçelilik ruhuyla futbolcularımızın bundan sonraki tüm maçları kazanarak, camiaya üçüncü yıldızı armağan edeceklerine inanıyoruz ve kaptanımıza 'Üzülme, arkandayız' diyoruz.'' Kaptan Ogün, Malatyaspor maçından sonra Fenerbahçe Birleşik Vakfı lideri Aziz Yılmaz tarafından ruhsuzlukla suçlanmış ve ağır eleştirilere maruz kalmıştı. 
     






</TEXT>
</DOC>
