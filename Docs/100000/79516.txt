<DOC>
<DOCNO> 79516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/dunya/dun02.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
BM’den Cenin’e heyet 
</HEADLINE>
<TEXT>

     DIŞ HABERLER SERVİSİ 

     BM Güvenlik Konseyi, Batı Şeria’daki Cenin mülteci kampına inceleme yapmak üzere bir heyet gönderilmesi kararı aldı. Kararda Cenin mülteci kampında belirlenemeyen sayıda ölü olması ve yıkımdan duyulan kaygı dile getiriliyor. 
     İnsani ve tıbbi yardım yapacak uluslararası kuruluşların sivil Filistin halkına ulaşmasının acil olduğu işaret edilen tasarıda, insani yardım kuruluşlarına özellikle Cenin’de uygulanan kısıtlamaların tamamıyla kaldırılması isteniyor. 
     Bu arada Cenin’deki görüntüler İsrail yanlısı tutumuyla öne çıkan ABD’yi bile üzdü. ABD Dışişleri Bakan Yardımcısı Williams Burns, Batı Şeria’daki Cenin kampında olanları, "korkunç bir trajedi" olarak niteledi. Cenin mülteci kampını gezen Burns, "Burada gördüklerimizin korkunç bir insanlık trajedisi olduğunu düşünüyorum" dedi. Burns, Cenin kampında binlerce Filistinli sivilin büyük acılar çektiğini de söyledi. 
     



 DÜNYA 













</TEXT>
</DOC>
