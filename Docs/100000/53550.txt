<DOC>
<DOCNO> 53550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/yazar/ozkan.html </URL>
<DATE> 2001/11/22/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Uyuşturucu Türkiye'nin en büyük sorunu 
</HEADLINE>
<TEXT>

     Bush, uyuşturucu konusunda 1970'lerdeki Başkan Nixon'dan sonra Türkiye'ye en sert tepki veren ABD lideri oldu. Hem de Afganistan konusunda Türkiye'nin en önemli ve dost müttefik olduğunun altını çize çize yaptı açıklamasını. Türkiye'nin eroin ticareti ve bunun Amerika'ya etkileri konusunda kara listeye girdiğini, uyuşturucu ile mücadelede Amerika'nın tatmin olamaması durumunda Türkiye'nin uyuşturucu nedeniyle dışlanacak ve yaptırımlara maruz kalacak ülkeler arasına alınacağını bildirdi. Hem de mektupla. 
     
     Bush çok haklı 
     Türkiye uyuşturucu noktasında Bush'un eleştirilerini hak etmekte midir Evet. Türkiye'de uyuşturucunun ve yarattığı kara ekonominin bu denli etkin olmasında Amerika'nın Türkiye planlarının rolü yok mudur Elbette vardır. Ama onlar şimdinin sorunu değil. Türkiye terör konusunda ne kadar haklı ise, Amerika 'da, Türkiye'ye yönelik uyuşturucu açıklamasında o kadar haklıdır. Türkiye artık uyuşturucu belasından mutlaka kurtulmalıdır. Uyuşturucu aslında Terör mücadelesinin, kara para mücadelesinin en vazgeçilmez ve zor yönünü oluşturmaktadır. Türkiye'de uyuşturucu ticareti mafya, bürokrat, siyasetçi ayaklarıyla birlikte yürütüldüğü için sorun ile mücadelede istenilen başarı elde edilememektedir. Uyuşturucu kaçakçısına kırmızı, yeşil pasaport veren ülkenin adı Türkiye'dir. 
     Ayrıca Türk ekonomi bürokrasisi uyuşturucuya dayalı kara para bolluğunu, hayali ihracatı, şişirilmiş naylon fatura işlemlerinin getirilerini günü kurtarma mantığı içinde pek bir beğenmektedir. Bir zamanlar bütçeye 15 milyar dolarlık katkısı var diye övünülen Laleli'deki uyuşturucu ticareti katkısını bu kafa görmezden gelmişti. 
     Türkiye hesaplamalara göre artık bir geçiş ülkesi değil. Uyuşturucu'nun tüketimine dönük olağanüstü bir gelişme var. Özellikle okullarda uyuşturucu kullanımının yaygınlaştırılması bilinçli ve özendirici bir programla sürdürülüyor. İç tüketimi artırmak için olağansütü bir çaba var. Türkiye bununla mücadelede ne yazık ki yetersiz. Bunda en etkili şey rüşvet çarkı. 
     
     Türkiye en önemli güzergah ülke 
     Uluslararası hesaplamalara göre Türkiye Amerika'ya dönük eroin ve diğer uyuşturucu ticaretinin yüzde 40'ını, Avrupa'ya dönük olanın ise yüzde 60'ını güzergah veya üretim yapılan ülke sıfatıyla karşılıyor. Batı terör örgütlerinin finansmanında etkili olan eroin ticaretini uzunca bir süre izledi. Şimdi iş değişti, aklı başına geliyor. Tıpkı terörde olduğu gibi Türkiye bundan yararlanmayı bilmelidir. Eroin ve diğer uyuşturucu ticaretinde bu desteklerle yüzde 50 azalma olsun, bu Türkiye'de karaparanın, rüşvetin, kirli bürokrasi ve siyasi ağların yüzde 60 oranında azalmasına yol açar. Batılılar asitanhidriti bu kadar serbest satmasın, uyuşturucu üretimi de azalır. 
     
     En zor kavga uyuşturucu 
     Uyuşturucunun dünya genelinde bu işi yapan kartellere getirisi 200 milyar dolar düzeyinde. İnsanların canı üzerinden elde edilen bir para bu. En kirli ve kara para. Bugün Türkiye'nin dış borcu 120 milyar dolar. İç borç toplamı ise 100 milyar doları aştı. Türkiye özellikle 1960'lardan bu yana etkin bir uyuşturucu ticaretiyle karşı karşıya. Türk ekonomisine bunun bir faydasının olmadığını, sistemin bu yüzden çürüyüp döküldüğünü artık görmeliyiz. Türkiye uyuşturucu ve buna bağlı karapara düzeninden sıyrılıp kurtulmalıdır. Bugün çok ünlü olan, meşhur olan, adlarının önünde büyük işadamı sıfatları bulunanların servetlerinde bunun katkısı olmuştur ama bu bir maskedir. Artık bu maskeli balonun da bitme zamanı gelmiştir. 
     Uyuşturucu mücadelesi bize gelecek kuşaklarımızı kazandırır, rüşvet ve her türlü kirli siyasi ve bürokratik çürümeyle mücadelede fark attırır. Bush bize bazı şeyleri dikte ettirmeden, bizim uyuşturucu konusunda savaş başlatmamız gerekiyor. Türkiye üzerindeki terör oyunu da, çürütme ve yozlaştırma oyunu da bu yolla bitirilir. Önce güvenlik güçleri, sonra bütün bürokrasi ve siyaset bu mücadelenin başlangıç noktasını oluşturmalı. Bu kavga terör gibi kolay olmaz. Orada saflar beli. Uyuşturucuda kimin neyi, nasıl kazandığı belli olmadığı için kavga zor. Şimdi hem parayı izlemek, hem uyuşturucu bağlantılarını gözlemek gerek. "Kolay" nutuklarını atacaklar yalancıdır. Bu Türkiye'nin en zor kavgasıdır. 
     
     







'Millet' olmak 


Bomba fosladı... 


Köy - kent ile tatil köyü 


İstikrar yakalamak için yenilenmek 


Bakanlık skoru 


Cimbom'un otobüsünü kim çaldı 


Döviz kuru ne olacak 


Terörle savaşın bedeli 


Ben değilsem kim, şimdi değilse ne zaman 


Uyuşturucu Türkiye'nin en büyük sorunu 


Demokrasinin ilk yılları "ŞELLALE " 


Afgan hattı 2015'e 


Bakanların tane ile azaltılması 


Piyasa için bayram ve yılbaşı fırsatı 


Türkiye’ye rağmen Mersin kalkınır mı 


</TEXT>
</DOC>
