<DOC>
<DOCNO> 84903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/soneko02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorlu araç sayısı 7.5 milyona yaklaştı 
</HEADLINE>
<TEXT>

     Türkiye'de ekonomik gelişmeye paralel olarak motorlu taşıt sayısı yıllar itibariyle artış gösterirken, 1974 yılında, otomobil, minibüs, otobüs, kamyonet, motosiklet, özel amaçlı taşıtlar, yol ve iş makinaları dahil olmak üzere toplam 647 bin 947 adet olan motorlu kara taşıtı, 11.4 kat artışla, bugün 7 milyon 358 bine ulaştı. 
     Devlet İstatistik Enstitüsü'nün DİE verilerinden yapılan hesaplamaya göre, 1974 yılında 647 bin 947 adet motorlu kara taşıtı tespit edilirken, bu rakam 1984 yılında 1 milyon 751 bin 834 adete yükseldi. 1994 yılında 4 milyon 711 bin 206 olan araç sayısı, 2002 yılının ilk 3 ayı itibariyle 7 milyon 358 bin 424 adete ulaştı. 
     Baz alınan 1974'den bugüne kadar geçen 28 senede, motorlu kara taşıt sayısı 11.4 kat artış göstermiş oldu. 
     Kara taşıtları içinde en önemli sırayı işgal eden otomobil verilerine bakıldığında da, 1974 yılında 313 bin 160 olan sayının geçen sürede 14.5 kat artış gösterdiği anlaşıldı. Buna göre, bu rakam 2002 yılında 4 milyon 542 bin 10'a ulaştı. 
     Diğer yandan, kara taşıtlarının illere göre dağılımı incelendiğinde ise Türkiye'nin metropolü İstanbul, 1 milyon 245 bin 310 adet taşıtla, en fazla motorlu taşıta sahip olan il oldu. 
     Ankara 837 bin 716, İzmir 0 bin 356 araç barındırıyor. 
     Motorlu araç sayısının en az olduğu iller içinde ise Tunceli 2 bin 597 araç sayısı ile ilk sırada yer alıyor. Tunceli'yi, Ardahan, 
     Hakkari, Bingöl, Gümüşhane, Bitlis, Bayburt, Kilis, Siirt, Muş gibi iller takip ediyor. 
     





</TEXT>
</DOC>
