<DOC>
<DOCNO> 83495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/ekonomi/eko05.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol sahasından ihracat 
</HEADLINE>
<TEXT>

     Levent Köprülü 

     Dünyanın otomotiv ve elektronik alanında önde gelen üreticilerinden Bosch, önceki gün Bursa’da ikinci fabrikasını da açtı. 
     80 milyon euro harcanan fabrika, anahtar teslimi 10 ayda tamamlanarak Almanya’da bile takdir kazanmış. Zaten Bosch’un, Bursa’yı, Almanya dışındaki en büyük dizel parça imalat üssü haline getirmesinin en büyük nedenlerinden biri de bu. Türk insanının özveri, gayret ve çalışkanlığı. Yeni fabrikada 400 kişi çalışıyor. Ancak ileride 1000 kişiye çıkarılması hedefleniyor. Bosch’un Bursa’daki iki tesisinde 2004 yılında 4000 kişiyi istihdam planları var. Toplam yatırım tutarı 445 milyon euroya ulaşacak iki fabrika sayesinde, bu yıl tüm dünyada üretilen 2.2 milyon dizel araç, Bursa’dan ihraç edilen enjektör sistemlerini kullanacak. Hatta bunlardan bir kısmını da bizler yollarında kullanıyor olacağız. Hatta, kullanıyoruz da. Zira, son teknolojiye sahip common - rail sistemli dizel araçların tamamına yakınında Bosch markalı enjektör ve enjektör memeleri kullanılıyor. 
     Üretiminin yüzde 95’ini ihraç eden, bu yıl 323 milyon euro ciro hedefleyen tesisler, zamanında boş alanmış. 1971’de Bursa’da faaliyete geçen Bosch’un aldığı geniş arazilerin bir kısmında futbol oynanırmış. Bosch’un son yıllarda yatırıma ağırlık vermesiyle, buralarda "büyük" futbolcu yetişme şansı kalmamış, ama gurur duyulacak tesisler çıkmış. Üstelik bu tesislerin futbol takımları bile var... 
     



 EKONOMİ 















</TEXT>
</DOC>
