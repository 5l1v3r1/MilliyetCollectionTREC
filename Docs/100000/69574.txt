<DOC>
<DOCNO> 69574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun08.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Veliaht Prensi "Irak ve İran terörle savaşta hedef olmamalı" 
</HEADLINE>
<TEXT>

     Suudi Arabistan Veliaht Prensi Abdullah, Irak ve İran'ın ABD'nin terörizme karşı savaşında hedef olmaması gerektiğini söyledi. 
     Abdullah, Time dergisine verdiği demeçte, ''Terörizme karşı savaşın İran ve Irak'a uygulanması gerektiğine inanmıyorum. İran ve Irak'ta terörizmle ilgili bir durum söz konusuysa, bu küçük bir grubun işidir, hükümetin değil'' dedi. 
     Suudi prensi, derginin internet sayfasında yayınlanan demecinde, ''İran Körfez bölgesinde istikrara katkıda bulunuyor. Geçmişte burada gerginlik vardı, ancak bu gerginlik giderildi'' diye konuştu. 
     Irak Devlet Başkanı Saddam Hüseyin'in güç kullanılarak devrilmesi konusunda ne düşündüğü sorusuna, ''Bu konudaki yanıtımı Başkan Bush'a ilettim ve yanıtımda değişiklik yok'' karşılığını veren Prens Abdullah, yanıtının içeriğine ilişkin yorum yapmaktan kaçındı. 
     Abdullah, İsrail-Filistin anlaşmazlığına ilişkin olarak da, şiddeti durdurmak için uluslararası barış gücüne ihtiyaç olduğunu, böylece barış görüşmelerinin yeniden başlayabileceğini belirterek, ''İki tarafı ayırabilir ve barış gücünü yerleştirebiliriz. Ve daha sonra taraflara barış masasına dönmesi için baskı yapmanın zamanı gelir'' dedi. 
     İsrail ve Filistinlilere, görüşmeleri için kimin baskı yapması gerektiği yolundaki soruya Suudi prensi, en iyi seçimin ABD yönetiminin olacağını, ancak ABD'nin görüşmelere katkıda bulunmak istemezse, bu işe gönüllü tarafların önünü kesmemesi gerektiği yanıtını verdi. 
     






</TEXT>
</DOC>
