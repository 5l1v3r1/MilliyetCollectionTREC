<DOC>
<DOCNO> 96355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sonspo02.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Celal Doğan "Üç büyükler transferi yine yarışa çevirdiler" 
</HEADLINE>
<TEXT>

     Gaziantepspor Kulübü Başkanı Celal Doğan, Birinci Süper Lig'in bu sezon daha çekişmeli ve zorlu geçeceğini, bu nedenle transferde güçsüz kalan ve iyi hazırlanamayan takımların sıkıntılı bir süreç yaşayacağını söyledi. 
     Doğan, sezona güçlü ve oturmuş bir ekiple gireceklerini, ancak bununla yetinmeyerek eksik görülen yerlere oyuncu aldıklarını belirtti. Doğan, ''Bouazizi ve Preko gibi tranfserlerle daha da güçlendik. Galatasaray, Beşiktaş ve Fenerbahçe transferi yine yarışa çevirdiler. Küçük bütçeli Anadolu kulüpleri ise mütevazı transferlerle yetinmek durumunda kaldılar'' dedi. 
     ''Galatasaray ince eleyip sık dokuyup ucuz transferlere yöneldi, Fenerbahçe ve Beşiktaş daha cömert davrandı'' diyen Doğan, konuşmasını şöyle sürdürdü 
     ''Fenerbahçe'nin Ortega'ya 19 milyon dolar para verdiği bir ligde savaş vereceğiz. Beşiktaş transfere doymadı, 3 oyuncu daha almayı düşünüyor. Şimdi bu ligde Gaziantepspor gibi takımlar nasıl şampiyon olacak Biz yine genç oyuncuları Türk futboluna armağan etme geleneğini sürdüreceğiz. 
     Ekonomik durumu hiç de iyi olmadığından transfer yapamayan, transfer yapmış olabilmek için yapan kulüpler var. Ama bu yıl geçtiğimiz sezonlara göre daha çetin geçecek. Sezonun sonuna doğru bazı kulüp başkanlarının ortamı gerginleşirici açıklamalarını bu yıl yapmamalarını diliyorum.'' Takımda tek yetkilinin teknik direktör Gigi Multescu olduğunu, gidecek ve kalacaklara Multescu'nun karar vereceğini anlatan Doğan, ''6 oyuncuyu altyapıya gönderme kararı tamemen hocanındır. Sonuçta vereceği karar onu ilgilendirir, sevabı da günahı da ona aittir'' diye konuştu. 
     Doğan, Multescu'nun istemi doğrultusunda orta sahaya yabancı oyuncu arayışında olduklarını ifade etti. 
     
     NAKLEN YAYIN SORUNU 
     Yayıncı kuruluş ile Futbol Federasyonu arasındaki görüşmelerin devam ettiğini, bu konunun acil bir şekilde çözümlenmesini beklediklerine dikkati çeken Doğan, şöyle konuştu 
     ''Ülkenin içinde bulunduğu kaosu herkes biliyor. Küçük bütçeli Anadolu kulüplerinin çarkını çevirebilmesi için naklen yayın geliri çok büyük önem taşıyor. Ülkenin içinde bulunduğu ekonomik koşullar, yayıncı kuruluşun dış finans kaynakları ile ilişkisi ve kendi gurup içindeki finansal programlar nedeniyle ödeme aksaklığına düştüğü bizlere bildirildi. 
     Bu ödemeler, bizim hayati gelir kaynaklarımızın başında geliyor. 
     Futbol Federasyonu yetkilileri, bu krizin aşılması için hem yayıncı kuruluş, hem ürün değerini korumak, hem de tüketiciyi koruma bağlamında çaba gösteriyor. Bu sorunun en kısa sürede çözümlenmesini bekliyoruz.'' Doğan, teknik direktör seçimindeki tercihleri dolayısıyla yapılan eleştirilere anlam veremediklerini de sözlerine ekledi. 
     





</TEXT>
</DOC>
