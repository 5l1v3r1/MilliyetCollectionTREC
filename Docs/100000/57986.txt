<DOC>
<DOCNO> 57986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur22.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomasi muhabirlerinden İsmail Cem'e ilginç protesto 
</HEADLINE>
<TEXT>

     Ankara'daki diplomasi muhabirleri, Dışişleri Bakanı İsmail Cem'in muhabirlere yönelik uygulamalarını protesto etmek için, bakanlıkta düzenlenen haftalık basın toplantısında soru sormadılar. 
     Dışişleri Bakanı Cem'in yurtdışı gezilerine belirli kuruluşları sürekli götürdüğü ve bunun diplomasi muhabirleri arasında haksız rekabete yol açtığını belirten gazeteciler, Dışişleri Bakanlığı sözcüsü Hüseyin Diriöz'ün düzenlediği haftalık basın toplantısında soru sormayarak tepkilerini ortaya koydular. 
     Diplomasi Muhabirleri Derneği DMD Başkanı Yusuf Kanlı, yaptığı açıklamada, Cem'in gezilerinde özellikle görsel medyayı götürdüğünü belirterek, ''Kimi götürüp götürmeyeceği Sayın Bakan'ın tercihidir, ancak bunu 1 10 şeklinde yaparsanız, bu çok adil bir durum olmaz'' diye konuştu. 
     Dışişleri Bakanlığı Sözcülüğü'nün de Müsteşar Yardımcılığı seviyesine çıkarılması gerektiğini belirten Kanlı, Dışişleri Bakanlığı'nda bir basın odası için yıllardır yapılan isteklere henüz yanıt alınamadığını sözlerine ekledi. 
     Bu arada diplomasi muhabirleri, Cem'in sürekli bakanlığı izleyen muhabirlere bilgi vermek yerine köşe yazarlarına bilgi verdiğini, bunun da kendilerini tamamen işlevsiz hale getirdiğini kaydettiler. 
     Muhabirler, sorunlar konusunda adım atılıncaya dek haftalık brifinglerde soru sormama haklarını kullanmaya devam edeceklerini söylediler. 
     






</TEXT>
</DOC>
