<DOC>
<DOCNO> 98227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sontur15.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Başkanı Aziz Yıldırım'ın babası hakim önünde... 
</HEADLINE>
<TEXT>

     Balıkesir'in Edremit İlçesi'ne bağlı Akçay Beldesi'ndeki villasında, 18 Mayıs'ta eşi Tülin Yıldırım'ı öldürdüğü iddiasıyla tutuklanan Şefik Yıldırım'ın yargılanmasına başlandı. 
     Burhaniye Ağır Ceza Mahkemesi'nde görülmeye başlanan davanın ilk duruşmasında, Türk Ceza Kanunu'nun ''kasten eşini öldürmek'' suçunu içeren 449'ncu maddesi uyarınca yargılanan Yıldırım, avukatı Balıkesir Barosu'na kayıtlı Basri Turan ile Tülin Yıldırım'ın babası Süleyman Sırma'nın avukatı Turan Göçer hazır bulundu. 
     Fenerbahçe Kulübü FB Başkanı Aziz Yıldırım'ın babası olan Şefik Yıldırım, Mahkeme Başkanı Ayşe Nazmiye Binnur Bitmez'in sorularını duymakta güçlük çekince, mübaşir, hakimin sorularını tekrarladı. 
     Savunmasını yapıp yapmayacağının sorulması üzerine, ''Ben hastayım, fazla konuşamam. Avukatımla birlikte yapabildiğim kadar yapacağım'' diyen Yıldırım, şunları söyledi 
     ''Eşimle 7 yıl önce severek, isteyerek evlendim. Bu hanımdan Şevki Tahir adından bir çocuğum oldu. Eşimle birlikte çocuğumuzu büyütmek, yetiştirmekten bir başka gayemiz yoktu. Bu kadın çok namuslu, çok şerefli, melek gibi bir insandı. Yaşlılığımdan dolayı araç kullanamazdım. Onun için şoförümdü, ilaçlarımı o verirdi, ahçımdı, arkadaşımdı. Benim herşeyimi bu kadın yapardı. Böyle bir insanı öldürmek için insanın deli değil zırdeli olması gerekir. Ben deli miyim '' Yıldırım, olay gününü anlatırken de, o gün eşiyle birlikte bahçeyi suladığını, akşam yemek yedikten sonra da oğlunu çay bahçesine götürmek istediğini, ancak eşinin yorgun olduğunu söyleyerek evde kaldığını söyledi. Oğluyla gittiği Akçay Çay Bahçesi'nden 2-3 saat sonra eve döndüklerini ve balkon kapısından içeri girdiklerini anlatan Yıldırım, ''Bir gittim baktım ki eşim kanlar içinde...Sonrasını hatırlamıyorum'' dedi. 
     Eşinden boşanmak için bir süre önce dava açtığı yönündeki iddiaların doğru olup olmadığının sorulması üzerine, iddianın doğru olduğunu, ancak duruşmalara katılmadıkları için davanın düştüğünü açıkladı. Eşinin başında ur olduğunu ve tedavi olmak için Almanya'da bulunan annesinin yanına gitmek istediğini kaydeden Yıldırım, ''Eşimin annesi bir erkekle yaşıyor. Ben çocuğumu başka erkeğin yanına göndermeyeceğimi söyledim. Boşanma davasını birlikte açtık. Daha sonra eşim Almanya'ya gitmekten vazgeçince duruşmalara katılmadık ve dava düştü'' diye konuştu. 
     Yıldırım, cinayetin işlendiği tüfeğin neden evde bulundurulduğu yönündeki soruya karşılık da, en az 6 kilo ağırlığındaki tüfeği kaldıracak güçte olmadığını, ancak güvenlik için evde bulundurduğunu öne sürdü. Yıldırım, ''Bizim can düşmanımız yok ama para düşmanımız çoktu. Onun için evimde tüfek bulunduruyordum. Benim oğlumun bir tanesi Fenerbahçe Kulübü Başkanı. Zengin olduğunu söylüyorlar. Beni tanıyanlar eve gelip oğlun bize iş versin, para versin gibi talepte bulunuyorlardı'' dedi. 
     Bu arada, Mahkeme Başkanı Bitmez, bazı sorulara ''bilmiyorum'', ''hatırlamıyorum'' şeklinde yanıt veren Yıldırım'ı, ''İşine geleni hatırlıyorsun, gelmeyeni hatırlamıyorsun. Olur mu öyle şey'' diye azarladı. 
     
     TANIKLAR ALEYHTE KONUŞTU 
     Yıldırım'ın yanında bir süre hizmetçilik yapan Saadet Aşıkoğlu, tanık olarak verdiği ifadede, sanığın zaman zaman eşine karşı fevri hareketlerde bulunduğunu ve küfür ettiğini, Yıldırım'la eşi arasında sürekli tartışma yaşandığını, tartışmanın da genelde para yüzünden çıktığını iddia etti. 
     Yıldırım çiftinin komşusu Güllü Söğüt ise Şefik Yıldırım'ın, çocuklarının kendisini aramaması nedeniyle sinirlendiğini, ''Oğlum Aziz her zaman televizyonlarda... Birgün ben öyle bir çıkacağım ki medyaya, bir daha inmeyeceğim'' dediğini öne sürdü. 
     Muazza Akıncı adlı tanık da, aileyle sürekli görüştüklerini, eşiyle sık sık tartışan Yıldırım'ın ''Senin kafana sıkacağım, seni öldürüeceğim'' şeklinde sözler sarfettiğini savundu. 
     Yıldırım ise tanıkların ifadelerinin yalan olduğunu savunarak, eski hizmetçisi için ''Hırsız olduğu için kendisini işten çıkarmıştım. Bu yüzden aleyhimde tanıklık yapıyor'' dedi. 
     Mahkeme heyeti, duruşmayı 23 Ağustos'a ertelerken, Yıldırım'ın tahliye talebini reddederek tutukluluk halinin devam etmesini, olay günü akli dengesinin yerinde olup olmadığının tespiti için İstanbul Adli Tıp Kurumu'na sevk edilmesini kararlaştırdı. 
     Bu arada, Şefik Yıldırım'ın avukatı Turan, olaydan sonra Yıldırım'ın diğer avukatı Ahmet Kurtuluş'a teslim edilen oğlu Şevki Tahir Yıldırım'ın Kurtuluş'tan alınarak kendisine verilmesini istedi. Mahkeme heyeti, ''konunun mahkemenin sorumluluk alanında olmadığı'' gerekçesiyle talebi reddetti. 
     Duruşmayı, izleyen FB Kulübü Yüksek Divan Kurulu ve Haysiyet Divanı üyesi Rıdvan Özdin ile FB kongre üyesi Hasan Seyhan, gazetecilerin, ''Aziz Yıldırım'ın isteği üzerine mi geldiniz'' şeklindeki sorularına, ''Hayır. Aziz Beyin bir talebi olmadı ama FB bir ailedir'' yanıtını verdiler. 
     





</TEXT>
</DOC>
