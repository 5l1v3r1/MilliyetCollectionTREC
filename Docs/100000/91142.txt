<DOC>
<DOCNO> 91142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/ysenay.html </URL>
<DATE> 2002/06/21/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Helal-haram 
</HEADLINE>
<TEXT>

     Türkiye, futbolda almış başını gidiyor... Bir avuç futbol kahramanı ülkenin bütün beceriksiz ekonomistlerini, siyaset cambazlarını ve Avrupa Birliği’ne gidişin tekerleklerine çomak sokma madrabazlarını yerin dibine sokarcasına bir başarı kuşağı kurarak, Türkiye adını Dünya manşetlerine kazıyor. 
     Yok grup zayıfmış... Efendim Çin mahalle takımıymış da, Japonya kuru gürültüymüş... Yok öyle .. 200 devlet içinde en kötüsü 8. olmak az buz maharet midir futbol dünyamızın gelmiş zamanları adına... Şimdi merak ediyorum, hiç sıkılmadan futbolun peşine takılan ve kendine sükse yapma payları ayıranlar acaba ne zaman milli gelir dağılımında Yunanistan’ın 47 basamak altında yaşamamızdan utanıp da, Milli Takım’la uğraşanlar gibi Türkiye’yi böylesine ayıp merdivenlerinden yukarı doğru tırmandırma takımı kurabilecekler. 
     Türk iş adamlarının İsviçre bankalarında 65 milyar dolar hesabı olduğunu yazıyor gazeteler... Yahu kimmiş bu para babaları... SABANCI’sından KOÇ’una kadar tüm sanayi kesimi son kriz sonrasında yarı yarıya küçüldüğüne göre... İşyerlerinin bir bir kapanıp, işsizler sayısının 15 milyona vurduğunu okuduğumuza göre... Acaba hangi babayiğit .. isimlerdir bu İsviçre kasalarında paslanan 65 milyar doların sahipleri... Sahi rahmetli Turgut Özal’a 35 - 40’a yakın banka açma izni imzalatan isimler kimlerdi acep hatırlayanız var mı .. Bir başka banka faresi kırmızı bültenle aranırken, kendiliğinden yurda döndü... Merak ederim, hazrete banka soygunculuğunun nasıl organize edilip, paraların nasıl yurt dışına hortumlandığının hesabı hiç soruldu mu .. Fona alınmış bir başka bankanın anlı şanlı .. sahibi bundan yirmi yıl önce "10 bin lira" aylıkla bir bankada genel müdürdü... Bu ünlü banka faresi, 1.5 milyar doları bir güzel uçurmuş yeri meçhul ülkelere... Yurt dışına çıkışı yasak olan bu zatın torpili kimlerdir ki birçok bankacı ve iş adamı içeri girip, iyi kötü hesap vermişlerken, üstadın muhtelif sahiller üzerinden Avrupa’ya gidiş gelişleri dillere destan tanıyanların özel sohbetlerinde... Şimdi factoring şirketi kurma ve çalıştırma cesaretine bile soyunabilen böyle hortumzadeler oldukça Türkiye ekonomisi koma halinden çıkabilir mi .. 
     Son günlerdeki malum banka faciası bana göre asla bankacılık zelzelelerinin son vuruntuları değildir ve bankacılıkta küçülme ülkede 20 - 25 sağlam banka kalıncaya kadar da devam edecektir... Peki de, şimdi New York borsasında gong vurarak işlem başlatanlar nereye uçurmuşlardır dersiniz milyarlarca doları ve hangi hukuki işlemlerle geri alınabilecektir bu ülkenin alın teri olan bu müthiş rakamlar... 
     Evet nerde kalmıştık... Şimdi bütün millet Türk futbolundaki büyük tırmanışın mutluluğunu gözyaşlarıyla kutluyorlar... Ama yukarıdaki tiplerin de bu bayrama iştirak edip, bayağı da sevinç gösterilerine soyunmalarını gördükçe, nasıl tepem atıyor anlatamam sizlere... Türkiye birçok bilimsel klasmanda yerlerde sürünürken, birden şimşek gibi çıkış yapıp, 65 milyona en üstün moral duygularını yaratanlara bir kez değil, bin kez helal olsun... Ancak bunun yanında bir de utanmadan futbolun arkasına saklanan malum şarlatanlara bütün vatandaşlarımız hakları da kundaktan mezara kadar HARAM OLSUN. 
     



 SPOR 


































</TEXT>
</DOC>
