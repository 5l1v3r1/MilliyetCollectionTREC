<DOC>
<DOCNO> 58961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur03.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Son yağışlar İzmir'de içme suyu sorununu çözdü 
</HEADLINE>
<TEXT>

     İzmir'de Kasım ve Aralık aylarında şiddetli yağan ve sel felaketine neden olan yağışlar, kentin içme suyu ihtiyacının yüzde 40'nı karşılayan Tahtalı Barajı için can suyu oldu. 
     İzmir Büyükşehir Belediye Başkanı Ahmet Piriştina, A.A. muhabirine yaptığı açıklamada, son 2 yıldır yağışların az olması nedeniyle suyu büyük oranda azalan Tahtalı Barajı'nda 107 milyon metreküp su biriktiğini kaydederek ''2002 yılında İzmir'in su sıkıntısı olmayacak'' dedi. 
     Piriştina, Kasım ve Aralık aylarındaki yağışların neden olduğu sel felaketlerinin herkesi çok üzdüğünü ifade ederek ''Yaşadığımız sel felaketi, hepimizi derinden üzdü. Bu kadar üzüntülü günlerin sonunda Tahtalı Barajı'nda 107 milyon metreküp su birikmesi, İzmir için bir teselli oldu'' dedi. 
     Kentte 2002 yılında içme suyu sıkıntısı çekilmeyeceğini kaydeden Piriştina, İzmir'in yıllık içme suyu ihtiyacının yaklaşık 100 milyon metreküp olduğunu, yağan yağmurun, kentin 1 yıllık su ihtiyacını karşılayacağını dile getirdi. Piriştina, önümüzdeki günlerde yağacak yağışların, baraj ve yeraltı su kuyularını dolduracağını belirtti. 
     İzmir Su ve Kanalizasyon İdaresi İZSU Genel Müdür Yardımcısı Yılmaz Ayata da yağışlardan sonra 58 milyon metreküpe düşen Tahtalı Barajı'nın kentin bir yıllık su ihtiyacını karşılayacak seviyeye ulaştığını kaydederek, son yağışlarla Tahtalı Barajı'nın yanı sıra yeraltı su kaynaklarının da beslendiğini ve derin su kuyularının dengelendiğini ifade etti. 
     






</TEXT>
</DOC>
