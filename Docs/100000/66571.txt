<DOC>
<DOCNO> 66571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/yazar/temelkuran.html </URL>
<DATE> 2002/02/08/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
Kaygan akıl, kaçak gönül 
</HEADLINE>
<TEXT>

30 yaş mektubu2 
     Serin, beyaz tülbentlere sarılıp itinayla, raflara kaldırılacak sorular. Akmak yok artık, yarı gölgeli bir kuytuda birikmek var. Bundan böyle tehlikeli "rüyalardan", rüyalardan bile korkarak uyunacak uykular. İçinin albatrosları, telaşlı sincapların senin, öfkeli boğaların ve siyah kuğuların, seslerinin boğulacağı bir mahzene kapatılacaklar. Sıkıntıdan patlasan da otuzuna girdin artık. Artık sen, aklın tekinsiz hayatlara kaymasın, gönlün bir serseriliğe kaçmasın diye... İnsanlar, bir yaş gelince, kendileri olmamak için kendi kalplerine yalvarırlar. 
     
     Ve falan ve filan... O kadar da kolay olmaz bunlar. Onca yıldan sonra bir akşam güneş batarken değişivermez insan. O kadar da güçlü değildir hayat aslında bakmayın siz, insan o kadar yenilmez. Yirmi dokuzundan otuzuna döndüğü gün bir kadın, kaygan aklını zamana verip, kaçak gönlünü terk edivermez. İçinizde bir hayvan kalabalığı varsa onlar, öyle kolay kolay dip kapalılara tıkılmayı kabul etmez. Koşan atların kalbi birden sakinleşmez. 
     
     Onu bunu bırak, sen şunu düşün asıl Emin misin hakikaten Hakikaten de istediklerin üzerine mi kurdun hayatını Yoksa seni buralara getiren korkuların mıydı Bugün, şu anda hiçbir şeyden korkmasan, sürdürür müydün şimdi sürdürmekte olduğun hayatı Yalnızlıktan, düşmekten, sevilmemekten, yenilmekten ve onca şeyden işte, korkmasaydın, yine de seçer miydin bütün bu şimdiki hallerini Ya birden tuhaf bir sihirle, tam şimdi, siliniverse bütün korkuların... Düşünsene nasıl da mesnetsiz hale gelir şimdiki hayatın. Düşünsene. 
     
     Ah şimdiki halin senin en güzel halin. Bak, "en güzel" diyorum. Yayıl, ürkmeden yayıl hayatın üzerine. Yap, durmadan yap. O kadar çok da düşünme. Savur eteğini, savur. Kırılırsa kırılsın, dökülürse dökülsün. çünkü otuz yaşındasın, bu senin en güzel halin Sen kırıp döktüklerini hala öperek tedavi edebilirsin Sen en az birkaç yıl daha uçuşarak yaşayabilirsin. Çünkü bu senin... Bak, "en güzel" diyorum Anlarsın. 
     
     Sen bundan böyle sadece istediklerini yap. Her bir şeyi seçerken içinin hayvanlarına sor. Senin için doğru olanı onlar biliyor. Bir tanesi yüzünü ekşitse, ciddiye al bunu. Çünkü böyle yapabilirsen eğer, içinin suyu akması gereken yere akacak. Sonunda bir yerde birikilecekse eğer o, senin istediğin yer olacak. Suyun akışını bozma korkularınla. Sakın bozma, yoksa yanlış yerde birikip yosun tutturursun hayvanlarına. Bu cümleleri anladığından emin ol ve sakın hafife alma. "Doğru" yoktur çünkü, suyun akmak istediği yer vardır sadece. İçinin suyunda senin sırrın saklı. Belki de içinin suyu senden daha iyi biliyor senin aslında ve en çok ne istediğini nerede birikmen gerektiğini... 
     Pekala çarşamba günkü yazının devamıydı bugünkü. Bir tür psikolojik, edeb şaka gibi Birbirini yalanlayan iki yazı Umarım üzgün, süzgün otuz yaş mektupları yollayanlar kaçırmamışlardır bu mektubu. Ve hayır Bendeniz henüz otuzuma girmedim. Ama yazının gücü bu galiba gerçek sandırıyor anlattığını. 
     
     







Bölükbaşı ve Özdağ 


Namus cezası 


Saddam’dan ters rüzg rlar 


TBMM çatısı altındaki uzlaşma ruhu 


Mayını imha 


Sosyetik okullar bitlendi 


Emlak Vergisi fazla mı 


Bakalım, uygulama nasıl olacak 


Televizyon haberlerinin gösterdiği gerçek 


Uzan kavgasının nedeni 


Değişim dolmasını yutanlara sunulur 


Uyum fırtınası ardından 


Oğul Bush'tan Arjantin'e Enron için baskı 


Kaygan akıl, kaçak gönül 


Faiz de, enflasyon da kendiliğinden düşmez 


</TEXT>
</DOC>
