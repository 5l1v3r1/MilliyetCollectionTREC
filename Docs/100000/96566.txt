<DOC>
<DOCNO> 96566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko06.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney'e Bush desteği... 
</HEADLINE>
<TEXT>

     ABD Başkan yardımcısı Dick Cheney'nin, Beyaz Saray görevinden önce başında olduğu bir petrol şirketinde yolsuzluk yaptığı iddialarına karşı en güçlü savunma, kendisi hakkında da şirket yolsuzluğu iddiaları ortaya atılan ABD Başkanı George W. Bush'tan geldi. 
     ABD'de, muhasebe kayıtlarıyla oynayarak veya içerden bilgi alarak kanunsuz kar sağlayan şirket yöneticileri, birbiri ardına pek çok şirketin çökmesine, binlerce insanın işsiz kalmasına ve borsanın sarsılmasına yol açarken, 11 Eylül'den bu yana arkasına aldığı destek hayli zayıflayan Bush, ''Cheney'e yönelik suçlamaların haksız olduğu ortaya çıkacak'' dedi. 
     ABD Başkan yardımcısı Cheney, başkan yardımcılığına adaylığını koymadan önce yöneticisi olduğu Texas'taki petrol şirketi Halliburton'da, elindeki şirket hisselerini 18 milyon dolar kar elde edecek şekilde sattıktan iki ay sonra şirketin durumunun aslında kötü olduğu ortaya çıkmış ve Cheney, muhtemel bir zararın köşesinden dönmüştü. Şimdi ise birbiri ardına patlayan şirket skandallarının ortasında, Cheney'nin de, şirket karını abartarak hissedarları yanıltan yöneticilerden biri olduğu iddiası, Bush yönetiminin şirket skandallarının üzerine nasıl gidebileceği konusunda şüphe yaratıyor. 
     Kamu yararına çalışan bir kuruluş olan Yargı İzleme, Cheney hakkında dava açmıştı. Hükümet kuruluşu Güvenlik ve Kur Ajansı da SEC , Halliburton'daki yolsuzluk iddialarını araştırıyor. 
     Halliburton şirketinde Cheney 1995-2000 yılları arasında yöneticilik yaptığı sırada, şirketin karının yanıltıcı şekilde fazla gösterildiği ve hisselerin değerinin yükselmesinin sağlandığı da iddia ediliyor. 
     Öte yandan, tamamen aynı yönde bir iddia, Başkan Bush hakkında da bulunuyor. Bush'un, 1990'lı yıllarda Harken adlı bir Texas petrol şirketinin başındayken, şirketin durumu kötüleşmeden hemen önce hisselerini elden çıkardığı iddia ediliyor. Bush, gazetecilere ABD Başkan yardımcısını savunurken, Cheney'nin hiçbir hatasının bulunmadığını söyledi. 
     Bush, SEC'in, Cheney'yi hatalı bulmayacağına güveninin tam olduğunu belirtti ve ''benin Başkan yardımcısına güvenim tam. Cheney, işini çok iyi yapıyor. Onu seçtiğim zaman, iyi bir işadamı ve lider olduğunu biliyordum'' dedi. 
     Halliburton hakkında soruşturma yürüten SEC'in başında ise, ABD'nin yedinci büyük şirketiyken aniden batan Enron şirketinin muhasebe kayıtlarını tutan Andersen firmasının avukatlığını yapmış olan Harvey Pitt adlı, Bush'a yakın bir isim bulunuyor. Pitt'in de bizzat skandalların içinden gelmesi, skandalların üzerine gitmede ne derece güvenilir olacağına ilişkin kuşku yarattığından eleştirilere neden oluyor. Cumhuriyetçi Parti Arizona Senatörü John McCain'in başını çektiği bir grup kongre üyesi, Pitt'in istifasını isterken, SEC başkanı, ''Amerikan halkının bana ihtiyacı var'' diyerek çağrıyı reddetti. 
     





</TEXT>
</DOC>
