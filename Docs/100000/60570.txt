<DOC>
<DOCNO> 60570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/soneko10.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı yatırımcıyı çekmek için 75 milyon dolarlık yatırım... 
</HEADLINE>
<TEXT>

     Yerli ve yabancı yatırım ortamının geliştirilmesine yönelik düzenlemeler bu ay içinde çıkartılacak. 
     bu ay içinde yasalaştırılacak olan yeni Çerçeve Düzenleme, teşviklerdeki bürokrasinin azaltılmasından, yatırım yapacaklara danışmanlığa kadar çok sayıda düzenleme içeriyor. Teşviklerle ilgili kısımda çıkarılması beklenen yeni düzenlemeyle birlikte, Yatırımları Teşvik Fon'u kaldırılarak, bütçeye konulacak ödeneklerle teşvik sağlanacak. Böylece, ödeneği olmayan bir alanda teşvik de verilmemiş olacak. 
     
     Bürokrasi kalkıyor... 
     Yeni Teşvik Yasası çerçevesinde, yatırımları kolaylaştırmak için, teşvik alınırken istenecek olan belgeler asgari düzeye indiriliyor. Bu belgeler çok kısa süre içinde alınabilecek. 
     Bu düzenlemelerin ardından, yatırım yapmak isteyenler, sadeleştirilmiş, hızlı bir süreçte, sadece ilgili bürokratlar ile işlerini tamamlayabilecekler. 
     Teşvik sürecindeki tüm bürokratik başvuru mekanizmaları ve bekleme süreleri de asgari düzeye indiriliyor. 
     Teşvikle ilgili düzenlemeler, yabancı sermaye yatırımını kolaylaştırıcı düzenlemelerle birlikte yasalaşacak. 
     
     Tanıtım için kaynak 
     Yabancı sermayeyi bilgilendirmek için, bu yıl yaklaşık 75 milyon dolarlık tanıtım yapılarak, Türkiye'ye daha çok yabancı sermaye çekilmesine çalışılacak. 
     Doğrudan yatırımların önündeki idari engellerin kaldırılması çerçevesinde, ''Türkiye Yatırım Promosyon Ajansı'' kurulacak. 
     Faaliyet yapısı üzerindeki çalışmaların devam ettiği ve bazı yabancı ülkelerde de örneği bulunan Ajans'ın özerk olarak çalışması öngörülüyor. Ajans, Türkiye'de yatırım yapmak isteyen yabancılara danışmanlık hizmeti verecek. 
     Gerek Türkiye'ye verilecek ek mali kaynak, gerekse ekonomik koşullardaki gelişmelerin de etkisiyle Türkiye'ye alternatif olan piyasalar Arjantin ve Brezilya'daki bazı yatırımcıların, 2002 yılında Türkiye çekilmesi hedefleniyor. 
     
     Reel sektöre kaynak 
     Öte yandan, reel sektöre, idari düzenlemelerle getirilecek olan dolaylı teşviğin yanısıra, Avrupa Birliği ve Dünya Bankası'na bağlı Uluslararası Finans Kurumu IFC kaynaklarından, reel sektör için uygun koşullu finansman imkanlarının da araştırıldığı belirtiliyor. 
     






</TEXT>
</DOC>
