<DOC>
<DOCNO> 70096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/ekonomi/eko03.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Brad Pitt’li Corolla 22.5 milyara satılacak 
</HEADLINE>
<TEXT>

Yeni Toyota Corolla’nın reklam filminde Brad Pitt rol alacak müziğini Ricky Martin yapacak. Yeni model 22.5 milyar liradan başlayan fiyatlarla satışa çıkıyor 
     FATİH ÇINAR 

     Yeni nesil Toyota Corolla’nın Türkiye lansmanı Göcek’te gerçekleştirildi. ToyotaSa Genel Müdürü Volkan Eren dokuzuncu nesil Corolla’nın tepeden tırnağa yepyeni ve modern bir otomobil olarak tasarlandığını söyledi. 
     Sedan versiyonu Türkiye’de üretilen Toyota Corolla’nın tanıtımını Amerikalı aktör Brad Pitt yapacak. Mart ayı başında Türkiye’de de gösterimine başlanacak olan otomobilin Los Angeles ve Sidney’de çekilen reklamlarında Brad Pitt rol alırken, reklam filminin müziği ise Latin pop sanatçısı Ricky Martin’e ait. 
     Yeni nesil Carolla’nın 22.5 milyardan başlayan fiyatlarla satışa sunulduğunu belirten Volkan Eren, fiyat avantajıyla rakiplerini zorlayacaklarını söyledi. Vural, hatchback ve MPV segmentinde ilk kez var olacaklarını belirtti. Vural, genç ve bayanlara özellikle bu modelle ulaşacaklarını kaydetti. 
     Sedan, hatchback, MPV Verso ve üç kapılı T - Spot olmak üzere dört farklı gövde versiyonuna, Terra ve Sol isimli iki farklı donanıma sahip dört değişik benzinli motor sistemiyle piyasaya sunulacak yeni Corolla’nın en ucuzu 22 milyar 500 milyonla 1.4 Terra Sedan olacak. En pahalı modeli 1.8 Sol Verso’nun fiyatı ise 31 bin 254 euro artı 5 milyar 426 milyon vergi olacak. 
     
Bu yıl 10 bin otomobil satacağız      ToyotaSa Genel Müdürü Volkan Eren, "2001 yılında kriz nedeniyle 6 bin otomobil sattık. 70 milyon dolar civarında ciro yaptık. Kriz olmasaydı 30 bin otomobil satardık" dedi. 
     Yeni Corolla’lardan şimdiden 600 adet bireysel bazda sipariş aldıklarını belirten Eren, "2002 yılında 10 bin adet otomobil satmayı hedefliyoruz. 100 milyon doların üzerinde ciro yapmayı planlıyoruz. Satışların yüzde 70’i Corolla olacak" diye konuştu. Eren, "Müşteri memnuniyetinde bir numara, sektörün en çok satan üç firmasından biri olmak ve sektörün en çok beğenilen ve en çok çalışılmak istenen firması olmak istiyoruz" dedi. Agresif bir politika izleyeceklerini belirten Eren, pazar payını ikiye katlayarak yüzde 7’ye çıkarmak istediklerini kaydetti. 
     
     



 EKONOMİ 





















</TEXT>
</DOC>
