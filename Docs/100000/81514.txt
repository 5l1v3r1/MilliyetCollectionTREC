<DOC>
<DOCNO> 81514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sontur09.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da gruplar 1 Mayıs için toplanmaya başladı... 
</HEADLINE>
<TEXT>

     Tandoğan Meydanı'nda düzenlenecek 1 Mayıs İşçi Bayramı kutlamalarına katılacak gruplar, belirlenen yerlerde toplanmaya başladı. 
     Hak-İş üyesi işçiler, GMK Bulvarı'nda Saat 10.00'da biraraya geldiler. 
     Bulvar üzerindeki Hizmet-İş Sendikası Genel Merkezi önünde toplanan işçiler, ''Yerel Yönetimler Yasası Nerede '', ''Filistin Soykırımına Son'', ''Katil Şaron Yargılansın'' yazılı pankartlar ile Türk bayrakları taşıdılar. 
     Kutlamalara katılmak üzere eşcinseller ve travestiler de Bulvar'a geldiler. ''Kaos GL Eşcinsellerin Sesi'' yazılı pankart arkasında biraraya gelen eşcinseller, 7 renkli bayrak ile pembe üçgenler taşıyorlar. Eşcinseller, vatandaşlara ''Zorunlu heteroseksüellik insanlık suçudur Eşcinseller var'' başlıklı bildiriler dağıttılar. 
     ''İnsanca Yaşam Platformu'' adı altında toplanan bir grup travesti de ''3 milyon eşcinsel ülke yönetiminde onurlu yerini alıyor'' yazılı pankart açtılar. Travestilerin, Hak-İş üyesi işçiler tarafından alkışlandığı görüldü. 
     Türk-İş, İşçi Partisi ve TÜRMOB grupları ile Saadet Partisi milletvekilleri de saat 10.00'dan itibaren Toros Sokak ile Celal Bayar Bulvarı'nın kesiştiği noktada toplanmaya başladı. 
     DİSK, HADEP, CHP ve TKP üyesi gruplar ise Hidoprom'da yürüyüş için biraraya geliyorlar. 
     Toplanma sırasında, HADEP grubunun davul zurna eşliğinde halay çektiği gözlendi. 
     Her üç toplanma noktasında da güvenlik güçlerinin yoğun tedbirler aldıkları gözlendi. 
     





</TEXT>
</DOC>
