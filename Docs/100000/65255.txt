<DOC>
<DOCNO> 65255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur20.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayalara ceza yazan polisleri kamera şakası sandılar... 
</HEADLINE>
<TEXT>

     İçişleri Bakanlığı'nın yayınladığı genelge doğrultusunda kırmızı ışıkta geçen yayalara para cezası uygulamasına başlandı. Kayseri'de bir günde kırmızı ışıkta geçen 400 yayaya 8 milyar 80 milyon lira ceza verildi. Bazı yayalar, uygulamayı kamera şakası zannetti. 
     Kayseri Trafik Denetleme Şube Müdürlüğü ekipleri, il genelinde trafiğin yoğun olduğu kavşaklarda, kımızı ışığı ihlal eden yayalara yönelik uygulama yaptı. 
     Trafik ekiplerinin 5 ayrı kavşakta gerçekleştirdiği kontrollerde, kırmızı ışıkta geçen yayalardan kimlikleri istenip, kimlik bilgileri ceza makbuzuna işlendi. Yayaların tamamına yakınının, 20 milyon 200 bin liralık cezayı peşin ödemedikleri gözlendi. 
     -KAMERA ŞAKASI SANDILAR- Kırmızı ışıkta geçen yayalardan bazıları, uygulamayı kamera şakası sanarak ''Bu bir kamera şakası, öyle değil mi Gerçekten 20 milyon 200 bin lira ceza yazmayacaksınız, değil mi '' dediler. Bir trafik polisi de bu soruya, bir tv kanalında kamera şakaları yapılan programı kastederek ''Evet bu bir kamera şakası, ben de Çetin Çiftçioğlu'yum'' diyerek espri yaptı. 
     Trafik Denetleme Şube Müdürü Başkomiser Ulvi Çelik, uygulamayı yayaların can güvenliği için yaptıklarını belirterek, ''Kırmızı ışıkta geçen yayalar alışık olmadıklarından, ceza yazıldığı için önce şaşırıp sonra da Bir daha geçmeyeceğim 
     deyip, bizden özür diliyor. Cezayı hafife alıp makbuzu yırtan da oluyor. Ceza yazılan herkes, 10 gün içinde bu cezayı mutlaka Maliye'ye yatırsın'' dedi. Kayseri'de yapılan uygulamada, bir günde 400 yayaya, 8 milyar 80 milyon lira ceza verildi. 
     






</TEXT>
</DOC>
