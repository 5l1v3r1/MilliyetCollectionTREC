<DOC>
<DOCNO> 83614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/dunya/tur.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Eski Başkan Carter Havana’da 
ABD’den Küba’ya tarihi ziyaret      DIŞ HABERLER SERVİSİ 

     ABD eski başkanlarından Jimmy Carter, Fidel Castro’yu iktidara getiren 1959 devriminden bu yana Küba’yı ziyaret eden, başkanlık yapmış ilk Amerikalı siyasetçi oldu. 
     Sembolik bir anlam da içeren 6 günlük gezi için dün ülkenin başkenti Havana’ya gelen Carter, Küba lideri tarafından havaalanında kırmızı halıyla karşılanırken iki ülke bayrağı yan yana dalgalandı ve ulusal marşları çalındı. 
     Biyolojik silahlar geliştirdiği iddiasıyla ABD’nin "Şer Ekseni"ne dahil ettiği Küba’da Carter’la el sıkışan Castro, eski ABD Başkanı’na, ülkedeki bilimsel araştırma merkezlerini serbestçe dolaşabileceğini söyledi. 
     Kürsüde bir konuşma yapan Carter, barış, insan hakları ve demokrasi gibi konuları ele alacaklarını belirterek, "Görüş ayrılıklarımız olduğunu biliyoruz ancak görüşme fırsatı bulmamız memnunluk verici" diye konuştu. Castro ise, "Ülkemiz sizi ve delegasyonunuzu samimi bir misafirperverlikle karşılamaktadır" dedi. 
     Carter, 1977 - 81 döneminde ABD Başkanı olarak iki ülke arasında diplomatik misyonların yeniden kurulması konusunda çalışmalar yapmıştı. 
     



 DÜNYA 











</TEXT>
</DOC>
