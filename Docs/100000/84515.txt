<DOC>
<DOCNO> 84515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen gazeteci Pearl'e ait olduğuna inanılan bir mezar bulundu 
</HEADLINE>
<TEXT>

     Pakistan polisinin, içinde ''ceset parçaları'' olan bir mezar bulduğu ve bunun öldürülen Amerikalı gazeteci Daniel Pearl'ün cesedi olduğuna inandığı bildirildi. 
     Karaçi kenti yakınlarındaki Gaddap kentine, parçalara DNA testi yapılması için tıbbi ekiplerin gönderildiği belirtildi. 
     Üst düzey bir Pakistanlı yetkili, Reuters'e yaptığı açıklamada, ''Gaddap'ta dün gece bir cesedin parçalarını bulduk, ancak bu kişinin Daniel Pearl olup olmadığından hala emin değiliz'' dedi. 
     Bu arada Pakistan Devlet Başkanlığı sözcüsü Raşid Kureyşi, Pakistanlı yetkilinin açıklamasının aksine, polisin, cesedi bulunan kişinin Wall Street Journal muhabiri Pearl olduğundan ''büyük ölçüde emin'' olduğunu söyledi. 
     Kureyşi, telefonla The Associated Press'e yaptığı açıklamada, polisin halen cesedi incelediğini, ancak ilk ipuçlarına göre, cesedi bulunan kişinin Pearl olduğundan büyük ölçüde emin olduğunu belirtti. 
     Gazeteci Pearl, 23 Ocak'ta, Karaçi'de kaçırılmış ve bir ay sonra Karaçi'deki Amerikalı yetkililere Pearl'ün nasıl öldürüldüğünü gösteren bir video kaset gönderilmişti. 
     





</TEXT>
</DOC>
