<DOC>
<DOCNO> 68714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur12.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Halkbank soruşturması için savcılığa izin verdi 
</HEADLINE>
<TEXT>

     Devlet Bakanı Kemal Derviş, Cumhurbaşkanlığı Devlet Denetleme Kurulu'nun, Halk Bankası'nın kredi işlemlerine ilişkin hazırladığı 8 dosyada, Ankara Cumhuriyet Başsavcılığı'na soruşturma izni verdi. 
     Edinilen bilgiye göre, Cumhurbaşkanlığı Devlet Denetleme Kurulu'nca, Halk Bankası'ndan 1994-2000 yılları arasında verilen kredilere ilişkin başlatılan inceleme sonunda hazırlanan ve Ankara Cumhuriyet Başsavcılığı'na gönderilen dosyalardan 8'i için, dönemin banka yöneticileri hakkında soruşturma izni istendi. 
     Ankara Cumhuriyet Savcısı Fethi Şimşek'in, dönemin banka yöneticileri hakkında, 4483 sayılı Memurlar ve Diğer Kamu Görevlilerinin Yargılanması Hakkındaki Kanun uyarınca soruşturma izni verilmesi için yaptığı başvuruya, ilgili bakan olan Devlet Bakanı Kemal Derviş'ten ''olumlu'' yanıt geldi. 
     Derviş'in, dönemin banka yöneticileri hakkında soruşturma izni vermesine ilişkin yazısı, savcılık yetkililerine tebliğ edildi. 
     Öte yandan, Devlet Bakanı Kemal Derviş, Ziraat Bankası'ndan, Kula Mensucat A.Ş, Akyıl Tarım Ürünleri Sanayi ve Ticaret A.Ş, Aslan Gemicilik A.Ş ve Meksan A.Ş'ye kredi kullandırılmasıyla ilgili olarak dönemin banka yöneticileri hakkında soruşturma izni vermemişti. Savcı Abbas Özden, soruşturma izni verilmemesine Danıştay'a itirazda bulunmuştu. 
     






</TEXT>
</DOC>
