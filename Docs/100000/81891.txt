<DOC>
<DOCNO> 81891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/soneko14.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kangal çoban köpeğine patent alınıyor 
</HEADLINE>
<TEXT>

     Kangal Çoban köpeği, ''patentli'' koruma altına alınıyor. 
     Kangal Kaymakamlığı'nın, 14 Nisan 2002 tarihinde 24726 sayılı Resmi Gazete'de ilan edilen başvurusu, bir itiraz olmaması durumunda, ilgili mevzuata göre Resmi Gazete'de yayımı tarihinden 6 ay sonra yürürlüğe girecek. 
     Türk Patent Enstitüsü Başkanlığı'na Kangal Kaymakamlığı'nca yapılan, ''Kangal Çoban Köpeği için coğrafi işaretlerin korunmasına ilişkin tescil talebi'', Resmi Gazete'den sonra, gazetelerde de yayımlandı. 
     Sivas İli Kangal İlçesi tarafından ''etiketleme'' için başvurulan Kangal Çoban Köpeği, ''Sivas İli Kangal İlçesi'nde yetişen, saf, doğal şartlara uyumlu ve dayanıklı, cesur, hızlı, güçlü, çevik, sadık ve koruyucu iri yapılı saf ırk ideal bir çoban köpeği'' olarak tanımlanıyor. 
     Kangal Çoban Köpeği'nin ayırt edici bazı özellikleri ise şöyle sıralanıyor 
     ''Ağız burun yapısı kısa, küt, çene kuvvetlidir. Dişleri sivri ve sağlam, dudaklar sarkıktır. Göz, kulak, ağız etrafı, burun üstüne kadar siyahtır. Gözler, kafatasına göre oldukça küçük, yuvarlakça olup altın ve kahverengi arasında bir renktir. Göz etrafı siyah, bakışlar canlı ve asildir. Kulaklar, orta boyda üçgen şeklinde, uçları yuvarlak, kafasına yapışık ve sarkıktır. Önden bakıldığında aslanı andırır. 
     Kafa iri, boyun güçlü, göğüs geniş ve kuvvetlidir. Boyun, hafifçe eğik, güçlü ve adalelidir. Ön göğüs arkasına göre daha geniştir. Gövde baştan sonra bir kare şeklindedir. Vücut güçlü, adaleli ve zayıf değildir. Ayaklar iri yapılı, kuvvetli, parmak bombeli ve siyahtır. 
     Arka bacaklarda rudimenter tırnaklar gelişmiştir. Rengi bozdan çelik rengine kadar olabilir.'' Kızgınlık belirtileri, çiftleşme, damızlık seçimleri ve cidago yüksekliği ve ağırlık ölçüleri ile yaş ve cinsiyeti de ayrıntılı şekilde belirtilen Kangal Çoban Köpeği için, denetimler Köy Hizmet Götürme Birliği, Kangal İlçe Tarım Müdürlüğü, Veteriner Hekim, bölgede Kangal Köpeği besleyen kişi ve bünyesinde Hayvan Sağlığı bölümü bulunan üniversiteden öğretim görevlilerinden seçilecek 7 kişiden oluşan denetim komisyonu tarafından yapılacak. 
     





</TEXT>
</DOC>
