<DOC>
<DOCNO> 72836 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sontur16.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanı ''Bu hafifliklere yer yok'' 
</HEADLINE>
<TEXT>

     Yargıtay Başkanı Sami Selçuk, Susurluk olayında yeni kanıtların olabileceğini, bunları yargının değerlendireceğini belirterek, ''Bu konuda hergün yorum çıkıyor. 
     Bunların hepsi yanlıştır. Hukuk bilincinin oluştuğu gelişmiş bir toplumda eğer hukukun üstünlüğüne saygılıysak, buna benzer hafifliklere yer yoktur'' dedi. 
     Selçuk, bazı Yargıtay üyeleri ve eşleri ile birlikte Konya'nın Yunak İlçesi'ne bağlı Piribeyli Beldesi'nde kurulan Yargıtay Hatıra Ormanı'na fidan dikimi yaptı. Burada, gazetecilerin sorularını yanıtlayan Selçuk, yargının önüne gelen konularla ilgili yapılan yorumlar hakkında endişelerini dile getirdi. İstanbul'daki banka soygunu olayında, güvenlik görevlisinin iki kişiyi öldürdüğünü anımsatan Selçuk, ''Bu konuda yargının dışındaki insanlar yargının önüne gelmiş olan bir davada bunun içinde ne yazık ki üniversite öğretim üyeleri, eski savcılar, emniyet müdürleri de dahil demeçlerde bulundular, yorumlar yaptılar'' dedi. 
     
     Yargıyı rahat bırakmak gerek 

     Selçuk, Susurluk davası sanıklarından Korkut Eken'in yeniden yargılanma istemi ile ilgili olarak, şunları söyledi 
     ''Susurluk olayında yeni kanıtlar olabilir. Bunları yargı değerlendirecektir. Bu konuda hergün yorum çıkıyor. Bunların hepsi yanlıştır. Bunun yanı sıra hukuk bilincinin oluştuğu gelişmiş bir toplumda eğer hukukun üstünlüğüne saygılıysak, buna benzer hafifliklere yer yoktur. Hukuku, daha doğrusu yargıyı rahat bırakmak gerekir. Son derece sakıncalı buluyorum ve umuyorum ki devam etmez, bu yargı rahat bırakılır. Yargıya kimse gölge etmemelidir. Bu yargı bağımsızlığının doğal sonucudur. Özellikle yargının sokağa karşı bağımsız olduğunu da unutmamak gerekir.'' Selçuk, uyum yasaları konusunda ise, bu yasaların başkalarının istediği için değil, Türkiye'nin demokratikleşmesi için zorunlu olan yasalar olduğunu kaydetti. Selçuk, ''Bana kalırsa bunlar bile yetmez. 
     Umuyorum ki daha hızlanır, demokratikleşme yolunda gerekenleri yapar. 
     Bu başkalarına beğendirmek için değil, kendi halkı için yapması ve yaşanması gereken bir süreç. Bunu çok doğal buluyorum ve zor bir noktada da görmüyorum. Zorunlu bir sonuç bu. Türkiye halkı zaten demokratikleşmeyi istiyor'' diye konuştu. 
     






</TEXT>
</DOC>
