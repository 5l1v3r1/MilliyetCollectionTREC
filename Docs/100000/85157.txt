<DOC>
<DOCNO> 85157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/guncel/gun03.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya’da yaz bereketi 
</HEADLINE>
<TEXT>

19 Mayıs, Antalya esnafı için turist bayramı oldu. Pazar günü her iki dakikada inip kalkqan uçaklar, 29 bin 353 turist getirdi 
     Ahmet İSTEK ANTALYA DHA 

     Türk turizminin başkenti Antalya’ya önceki gün 354 uçak iniş - kalkış yaparken, gelen turist sayısı 29 bin 353’ü buldu. Gerek uçak, gerekse turist sayısında geçen pazar sezonun en yoğun günü yaşandı. Günün yoğun saatlerinde Antalya’ya her 2 dakikada bir uçak inip kalktı. Yılbaşından bugüne kadar geçen sürede sezonun en yoğun günü 19 Mayıs Pazar olarak kayıtlara geçti. Geçen yıllarda temmuz ayı ortalarında ulaşılan bu rakama mayıs ayı ortasında ulaşılması, turizmcilerin yüzünü güldürdü. Geçen yılın aynı tarihte Antalya’ya inen turist sayısı da 20 bin 869 olmuştu. 
     
     Doluluk oranı yüzde 90 
     Pazar günü havalimanında yaşanan bu yoğunluk nedeniyle apronda 38 uçaklık park yeri olan Antalya Havalimanı’nda zor anlar yaşandı. Park sorunu üzerine Genelkurmay Başkanlığı’nın izni ile bazı Alman ve Rus yolcu uçakları askeri alandaki aprona park edildi. Havalimanı yetkilileri, pazar günkü bu rakamların 2002 yılında bir gün içinde iniş - kalkış yapan uçak ve gelen turist sayısı bakımından rekor olduğunu söyledi. Bu arada kente gelen turist sayısında yaşanan patlama, Akdeniz’deki tesislerin de yüzde 90 doluluk oranına ulaşmasını sağladı. 
     Antalya Havalimanı Bayındır Dış Hatlar Terminali’ne önceki hafta pazar günü ise 295 uçak iniş - kalkış yapmıştı. Bu arada yılbaşından bugüne kadar Antalya’ya havayolu ile gelen turist sayısı dün itibariyle 1 milyon 42 bin 874 oldu. Bu rakam geçen yılın aynı döneminde 940 bin 501’di. 
     
ABD’nin yaptığı uyarı çok komik      SİNAN TOROS 

     ABD’nin birkaç gün içinde Türkiye’nin muhtemelen sivil havacılığa yönelik terörist bir saldırıya hedef olabileceği uyarısına Sivil Havacılık Genel Müdürlüğü SHGM yetkilileri tepki gösterdi. "22 Mayıs’a kadar terör saldırısı olacak da sonra olmayacak mı Bu çok komik" diyen yetkililer açıklamanın yabancı yolcuları da endişeye sevkettiğini söyledi. Atatürk Havalimanı Mülki idare Amiri Saim Eskioğlu da "Önlemleri gözden geçirdik. Atatürk Havalimanı’na yönelik net bir şey yok" dedi. 
     
     Güvenlik en üst düzeyde 
     Eskioğlu, havalimanında devriye gezen silahlı özel tim görevlileriyle ilgili olarak da "Bunlar her zaman vardı ama sadece görüntüde yoklardı. Biz de görünsünler de caydırıcı olsunlar dedik" diye konuştu. Ulaştırma Bakanlığı yetkilileri ise 11 Eylül sonrası Milli Sivil Havacılık Güvenlik Programı’nı uygulamaya başladıklarına dikkat çekerek "11 Eylül sonrası tedbirler en üst seviye çıkarıldı, bunu da hiçbir zaman düşürmedik" diye konuştu. 
     



 GÜNCEL 














</TEXT>
</DOC>
