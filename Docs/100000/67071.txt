<DOC>
<DOCNO> 67071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko12.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Migros'tan tek tuşla kurban kesimi... 
</HEADLINE>
<TEXT>

     Migros Türk T.A.Ş., tek tuşla kurban kesimi uygulaması başlattı. 
     Maret ile işbirliği yapan Migros, gelişen teknolojiyle, gelenekler ve dini görevleri de kolaylaştırdı. 
     Migros'dan yapılan açıklamaya göre, önceki gün başlatılan uygulamayla dünyanın her köşesinden Kangurum'un www.kangurum.com.tr adresine girecek kişiler, kurban bağış mağazasını seçerek kurbanlarını sipariş edebilecekler. 
     135 milyon lira ödenerek verilen sipariş Kangurum tarafından 
     alındıktan sonra, tam sağlıklı kurbanlar Maret tesislerinde tamamen islami koşullarda ve noter huzurunda sipariş eden kişi veya aile adına kesilecek. Kurban eti ve derisi en az fire ile değerlendirilerek, derisi Türk Hava Kurumu'na teslim edilecek. Et ise, tesislerde bir gün dinlendirildikten sonra sipariş veren kişinin belirttiği hayır kurumu veya valiliğe teslim edilecek. Böylelikle isteyen tüketiciler, yetkili valilikler aracılığıyla depremzedelere kurban etini bağışlayabilecekler. Bağışta bulunulan adrese kurbanın ulaştırıldığı bilgisi, e-mail ile aileye iletilecek. Ayrıca, kurbanı teslim alan kurum ve derneklerin yapılan bağışı aldığına dair makbuz, bağışta bulunan kişiye ulaştırılacak. Bu arada, Kangurum'a ilk yurtdışı kurban bağış siparişlerinin de Almanya ve Fransa'dan alındığı bildirildi. 
     






</TEXT>
</DOC>
