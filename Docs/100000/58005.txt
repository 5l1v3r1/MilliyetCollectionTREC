<DOC>
<DOCNO> 58005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/ekonomi/eko01.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü - Ceyhan’ın önü açık 
</HEADLINE>
<TEXT>

Bakü - Ceyhan petrol boru hattı için finans problemi büyük oranda çözüldü. ABD’li petrol devi ChevronTexaco konsorsiyuma yüzde 20 hisse ile ortak olmak istiyor 
     EKONOMİ SERVİSİ 

     Uluslararası finans kuruluşları Bakü - Ceyhan petrol boru hattı için büyük ölçekte finansman sağlayacak. ABD’li petrol devi ChevronTexaco’nun ise konsorsiyuma önemli bir hisse ile ortak olmak istediği belirtildi. 
     Boru hattını inşa edecek konsorsiyumun BTC yöneticilerinden Michael Townshend’in salı günü yaptığı açıklamaya göre Avrupa Rekonstrüksiyon ve Gelişme Bankası ile Uluslararası Finans Kurumu’nun projeye kredi vermeyi kesin bir şekilde dile getirdiklerini söyledi. 
     Townshend, gazetecilere verdiği demeçte, "Başlangıçtaki bu gibi hadiseler bizi daha çok cesaretlendiriyor. Bizimle çalışmak konusunda kesin ve net ifadeler kullandılar ve başlangıçta yapılan sözleşmeler kapsamında bize kredi sağlayacaklar" diye konuştu. 
     Avrupa, ABD ve Japonya kredi kuruluşları ile de temas halinde olduklarını söyleyen Townshend, onların da bu projeye kredi desteği sağlamayı istediklerini kaydetti. Uluslararası finans kuruluşlarının 2 milyar 875 milyon dolar olarak öngörülen projenin finansmanındaki paylarını yüzde 70’e çıkarmayı teklif ettiklerini kaydeden Townshend, kalan kısmın ise hissedarlar tarafından karşılanacağını belirtti. 
     Açıklamada konsorsiyum ile finans kuruluşları arasında kredi faizlerinin yüzde 15 olması konusunda görüşmelerin sürdüğü de belirtildi. 
     
ABD devi hissedar olmak istiyor      Michael Townshend, ABD’li petrol devi ChevronTexaco’nun da BTC’nin hissedarı olmak istediğini ve hisselerin yüzde 20’lik bölümünü satın alabileceğini kaydetti. Ancak henüz ChevronTexaco’nun ne tür bir ilgi göstereceğini bilemediğini de sözlerine ekledi. 
     Townshend, ChevronTexaco’nun şu anda yalnız olduğunu ancak durumun değişebileceğini ve başka şirketlerin de BTC’ye ortak olmak isteyebileceklerini söyledi. 
     2005 yılında bitirilmesi planlanan Bakü - Ceyhan petrol boru hattı 1743 kilometre uzunluğunda olacak. Hattın inşası için oluşturulan konsorsiyumun başını BP çekiyor, konsorsiyumda ayrıca 
     Azeri petrol şirketi SOCAR, ExxonMobil, Statoil, ENI Agip, Unocal, Delta Hess, Devon, TPAO ve Itochu şirketleri yer alıyor. 
     
Petrol fiyatlarında ibre yukarı doğru      Avrupa petrol borsalarında fiyatlar dün tekrar yükselişe geçti. Brent petrolün fiyatı 34 sent artarak 19.52 dolar oldu. ABD’de ise petrol fiyatları ortalama 33 sent yükselerek 19.93 dolara çıktı. Dünyanın önde gelen petrol şirketlerinin fiyatların düşmesini beklemelerine rağmen Petrol İhraç Eden Ülkeler Örgütü OPEC tarafından bu durumun fark edilmesi ve üretim kısıntısına gidilmesiyle fiyatlar dengede kalabilmeyi başardı. 11 Eylül saldırılarının ardından petrol fiyatlarının yüzde 30 oranında değer yitirdiği belirtiliyor. Ham petrol stoklarının ise geçen yılın aynı dönemine göre yüzde 8 yukarıda olduğu bildirildi. 
     



 EKONOMİ 





















</TEXT>
</DOC>
