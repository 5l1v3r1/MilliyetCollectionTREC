<DOC>
<DOCNO> 77825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo22.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'a bir destek de Basketbol Federasyonu'ndan... 
</HEADLINE>
<TEXT>

     Basketbol Federasyonu Dış İlişkiler Sorumlusu Emir Turam, Ülkerspor'un İsrail'e gitmeme kararını desteklediklerini söyledi. 
     Turam, İsrail'de şu anda kritik bir ortamın olduğunu belirterek, ''Federasyon olarak Ülkerspor'un aldığı kararı destekliyoruz. Çok haklı bir karar. İsrail'deki ortam karışık, şaka değil sonuçta'' dedi. 
     Avrupa Kulüpler Basketbol Birliği'nin ULEB organizasyonunda, federasyonları devre dışı bıraktığını ifade eden Turam, ''ULEB'in işleyişini çok iyi bilmiyoruz. FIBA'ya bağlı olan federasyonlarla ULEB'in hiçbir resmi alışverişi yok. Kulüplerle temas kuruyorlar'' diye konuştu. 
     Kural gereği Ülkerspor'un hükmen mağlup olması gerektiğini belirten Turam, yeni bir organizasyon olan ULEB'in hükmen mağlubiyetten başka bir yaptırım uygulayacağını sanmadığını ifade etti. 
     Emir Turam, bu konudaki tüm gelişmeleri basından izlediklerini, Ülkerspor'un federasyona hiçbir bilgi vermediğini kaydetti. 
     Ülkerspor'un dün gece aldığı gitmeme kararını da bu sabah öğrendiklerini bildiren Turam, şöyle devam etti 
     ''Ülkerspor, İsrail'e gitmeme durumu ortaya çıktıktan sonra bu konuda bize ne bilgi verdi ne de bizden yardım istedi. Bu konuda bizim tecrübemizden faydalanamadı. Belki bu konu daha iyi işlenip, ULEB ile bir sorun olmadan halledilebilir, maç tarafsız sahada oynanabilirdi.'' Emir Turam, Ülkerspor'un kendilerinden yardım istemeleri halinde yardıma hazır olduklarını da belirterek, ''Biz zaten şu anda da yardım ediyoruz. Ben İsrail Basketbol Federasyonu ile konuyu görüşmüştüm. 
     Bana telefonda 'Burada kontrol altında olacaklar. Problem olmaz' dedi. Politik bir cevaptı. Ama Avrupa Ligi ULEB'in organizasyonu olduğu için İsrail Federasyonu da devre dışı kalıyor'' diyerek sözlerini tamamladı. 
     





</TEXT>
</DOC>
