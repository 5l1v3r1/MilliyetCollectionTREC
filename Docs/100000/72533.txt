<DOC>
<DOCNO> 72533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun19.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Jupiter'de işaret fenerine benzer bir X ışını bulundu 
</HEADLINE>
<TEXT>

     Jüpiter'in kuzey kutbunu saran büyük ışık hüzmesini araştıran astronomlar, burada her 45 dakikada bir ortaya çıkan ve işaret fenerine benzer X ışını sıcak noktası buldular. 
     Bilim adamları nabız atmasına benzer sıcak noktanın niteliğini ortaya çıkarmanın yıllar alabileceğini belirterek, bu noktanın, belli aralıklarla bu gezegenden ortaya çıkan radyo dalgası patlamalarıyla ilgili olabileceğini belirtiyorlar. 
     ABD'nin California eyaletindeki Los Angeles Üniversitesi'nde görev yapan Profesör Christopher Russell, ''Bu tamamıyla büyük bir sürpriz, ancak bilim adamları bunun için yaşıyor. Bazen bunun gibi çok beklenmedik durumlar çok önemli şeylerdir'' dedi. Jeofizik profesörü Russell, Jüpiter araştırma projesine katılmamıştı. 
     Bilim adamları, bulunan sıcak noktanın, etrafında büyük manyetik alan bulunduran Jüpiter ile ilgili başlatılan çalışmalarda kendilerine eşsiz bir fırsat sağlayacak çeşitli sürprizlerden biri olduğunu belirtiyorlar. 
     İki uzay aracının Jüpiter'i ve diğer gezegenleri ziyaret etmesiyle toplanan bu tip bilgilerin, uzay araştırmalarında bilim adamlarına ilk defa bu kadar önemli fırsatlar sağladığı bildiriliyor. 
     Galileo uydusu, 1995 yılından beri yörüngesinde bulunduğu Jüpiter'den ve uydularından sayısız değerli bilgi ve fotoğraf gönderdi. ABD Ulusal Havacılık ve Uzay Dairesi NASA ile Avrupa Uzay Dairesi'nin ESA ortak yapımı olan ve Satürn gezegenini inceleyecek uzay sondası Cassini-Huygens aracı da Jüpiter'in manyetik alanını magnetosfer geçerken gözlemler yaptı. 
     Dünya yörüngesindeki Hubble Uzay Teleskopu ile Chandra X ışını Gözlemcisi'nin gönderdiği fotoğraflarla da sıcak noktaya ilişkin bilgiler pekiştirildi. 
     Nature dergisinin 28 Şubat sayısında, Jüpiter'in manyetik alanı ve onun gezegenin üst atmosferiyle etkileşimini inceleyen görüşlere yer verildi. Toplanan verilerin ışığında, bilim adamları, güneşin yüzeyinde meydana gelen ateş parçalarının güneş dalgalarıyla yarattığı gezegenler arası şok dalgalarının benzerinin, Jüpiter'in manyetik alanında da şekil değişikliği yaptığına inanıyorlar. 
     San Antonio'daki Güneybatı Araştırma Enstitüsü'nden olan ve X ışını sıcak noktasını araştıran ekibin başı Randy Gladstone, ekibinin daha başlangıç noktasında olduğunu belirterek, sıcak noktanın ortaya çıkış nedenini bulmaya gayret ettiklerini söyledi. 
     Gladstone, Jüpiter'in kuzeyindeki gizemli bölgede yayılan X ışınlarının niteliğini belirlemenin zor olduğunu belirtirken, bilim adamları, bu ışınların Jüpiter'in volkanik uydusu İo'da meydana gelen patlamalar sonucu ortaya çıkan sülfür ve oksijen iyonlarının yüzüye çıkmasından kaynaklandığını düşünüyorlar. 
     Bu arada Gladstone ve ekibi, Jüpiter'in diğer büyük uydularından Ganimed ve Europa'da da sülfür ve oksijen iyonlarının patlaması sonucu yüzeye çıkan manyetik kaynaklar bulunduğunu tespit ettiler. 
     Çok karmaşık ve büyük, kütlesi Dünya'nınkinin 318 katı, hacmi ise Dünya'nınkinin 1500 katı olan Güneş Sistemi'nin en büyük gezegeni Jüpiter'in manyetik alanının, kuyruklu bir yıldız gibi salındığı biliniyor. 
     






</TEXT>
</DOC>
