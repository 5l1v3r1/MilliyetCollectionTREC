<DOC>
<DOCNO> 87496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/yasam/yas05.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Maksim Samara’da yangın çıktı 2 ölü 
</HEADLINE>
<TEXT>

Taksim’de çatısında tadilat çalışması yapılan iki katlı gece kulübünde kaynak tüpünün patlaması sonucu çıkan yangında üç işçi de yaralandı... 
     ŞAKİR AYDIN İstanbul 

     Maksim Gazinosu’nun bitişiğindeki Maksim Samara Gece Kulübü’nde dün akşam kaynak tüpünün patlaması sonucu çıkan yangında iki işçi öldü, üç işçi de yaralandı. 
     Sıraselviler Caddesi’ndeki iki katlı gece kulübünün çatı katında, saat 21.30 sıralarında işçiler tadilat çalışması yaparken kaynak tüpü patladı. Çatı katının tutuşmasıyla üç işçi dışarı kaçarak kurtulurken, Halil Ateş ile İsmet Doğanay yanarak can verdi. 
     
Yangın kontrol altına alındı      Yangına Beyoğlu ve Şişli, Beşiktaş, Fatih itfaiye ekipleri yoğun trafikte güç de olsa müdahale etti. Alevler diğer binalara sıçramadan kontrol altına alındı. 
     Korkunç patlamadan hafif yaralı olarak kurtulan üç işçi ise ifadelerinin alınması amacıyla karakola götürüldü. 
     İstanbul Büyükşehir Belediyesi İtfaiye Daire Başkanı Sabri Yalın, olay yerinde inceleme yaparken, "Alevler arasında kalan iki işçi bütün çabalara karşın kurtarılamadı" diye konuştu. 
     



 YAŞAM 
















</TEXT>
</DOC>
