<DOC>
<DOCNO> 52283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sonspo01.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor'da "Kebap yemeyin çorba için" tartışması... 
</HEADLINE>
<TEXT>

     Bursaspor Kulübü Mali Asbaşkanı Ali İhsan Yeşilova'nın, dün alacaklarının ödenmemesi nedeniyle, antrenmana çıkmak istemeyen futbolculara, ''Kebap yemeyin, çorba için'' dediği yönündeki iddialar, tartışma yarattı. 
     Bursa'da yayın yapan yerel bir televizyon kanalında Bursaspor'un konu edildiği programa telefonla katılan Ali İhsan Yeşilova, toplantıda futbolculara, ''Kebap yemeyin, çorba için'' dediği yönündeki iddiaları yalanladı. 
     Yeşilova, futbolculara, ''Türkiye'deki ailelerden 150-200 kat fazla kazanıyorsunuz. Buna rağmen nasıl böyle sıkıntıya düşüyorsunuz '' diye sorduğunu söyledi. 
     Yeşilova, uzun süredir kulüp yöneticiliği yaptığını ve toplum içinde nasıl konuşulacağını bildiğini belirterek, futbolcuların söylendiği gibi 15 aydan bu yana değil, son 2 aylık alacaklarının ödenmediğini kaydetti. 
     Ülkenin yaşadığı ekonomik kriz ortamından doğal olarak Bursaspor'un da etkilendiğini kaydeden Yeşilova, ''Bursaspor'da abartıldığı gibi büyük sıkıntı yok. Futbolcu arkadaşlarımızın tepkisini anlıyoruz. Sorunları gidermek için yönetim kurulu olarak elimizden geleni yapıyoruz. Dün yaptığımız toplantıda futbolculara yeni bir ödeme planı önerdik. Onlara, Kebap yemeyin, çorba için 
     dediğim yönündeki iddialar yalandır'' diye konuştu. 
     
     Sözkesen'den sitem 
     Programa telefonla katılan Murat Sözkesen, Yeşilova'nın toplantıda Kebap yemeyin, çorba için dediği iddiasını yineledi. 
     Toplantıdan, söylenenlerden rahatsızlık duyduğu için erken ayrıldığını kaydeden Sözkesen, şunları söyledi 
     ''Sorunlarımızı Ali İhsan Yeşilova'ya ilettik. Daha sonra yapılan görüşmelerden dolayı rahatsız oldum ve toplantıdan erken ayrıldım. 
     Çıkışta arkadaşlarım Ali İhsan Yeşilova'nın, Kebap yemeyin, çorba için, soğan ekmekle idare edin dediğini söylediler. Futbolcu arkadaşlarımın yalan söylemediğini düşünüyorum. Hepimiz çok zor durumdayız. Benim perşembe veya cuma günü evime haciz gelecek. Serkan Damla arkadaşımız, parasızlık yüzünden hasta olan çocuğunun tedavisini yaptıramıyor. Ben artık Bursaspor'dan ayrılmayı düşünüyorum. Belki futbol hayatım bitecek ama doğruyu söylemek zorundayım.'' Programa katılan Ender Alkan da Murat Sözkesen'in sözlerini doğrulayarak, Ali İhsan Yeşilova'nın iddia edilen sözlerini kendisi toplantıda iken söylediğini anlattı. 
     






</TEXT>
</DOC>
