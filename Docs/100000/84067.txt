<DOC>
<DOCNO> 84067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/yasam/yas06a.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Global mama 
</HEADLINE>
<TEXT>

8 dil bilen muhabbet patroniçesi, Paris’te 430 kız ve 30 erkeğin kayıtlı olduğu laptopuyla ele geçti 
     DIŞ HABERLER SERVİSİ 

     Fransız polisinin, patroniçesi 8 dil bilen ve uluslararası kadın ticareti yapan bir şebekeyi ortaya çıkardığı açıklandı. 
     Polis, "telekız çetesi"nin kadın lideri 43 yaşındaki İngiliz Margaret M’nin, geçen hafta sonu 3 telekızla başkent Paris’in lüks semtlerinden Avenue Wagram’da tutuklandığını belirtti. 
     Dört cep telefonuyla beş cep telefonu bilgi haznesine el koyan Fransız polisi, Margaret M’nin taşınabilir bilgisayarında, birçok Avrupa ülkesi ile ABD ve İsrail’deki 430 kızın ve 30 erkeğin isminin bulunduğunu belirtti. Kızların, müşterilerinden bir saat için 1000 euro yaklaşık 1 milyar 260 milyon Türk lirası istediği ve Margaret’ın da kızların gelirinin yüzde 40’ını aldığı kaydedildi. 
     "Telekız çetesi"ni çok sayıda gazeteye verdiği reklamlarla, eski modeller, 30 yaşlarındaki kadınlar ve özellikle ekonomik sıkıntı içindeki bayanları ağına düşürerek kurduğu bildirilen Margaret’ın iki üniversite diploması bulunduğu ve 8 dil arasında Fransızca, Yunanca, İtalyanca ve İspanyolca’yı çok akıcı konuştuğu, Arapça, Japonca ve diğer dilleri iyi bildiği belirtildi. 
     



 YAŞAM 

















</TEXT>
</DOC>
