<DOC>
<DOCNO> 80420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sontur14.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Ortaklar arasındaki tartışmalar gözde büyütülmesin" 
</HEADLINE>
<TEXT>

     DSP Genel Başkanı ve Başbakan Bülent Ecevit, başlattıkları atılımları iki yıl daha sürdürebilmeleri durumunda Türkiye'nin her anlamda esenliğe çıkacağını ve güçlü bir devlet olarak dünyada hakkı olan yeri alacağını ifade etti. Ecevit, bunun için 57. Hükümetin gündeminde erken seçimin de Hükümet değişikliğinin de yeri olmaması gerektiğini kaydetti. 
     Ecevit, partisinin grup toplantısının açılışında yaptığı konuşmada, son siyasi gelişmeleri değerlendirdi. 
     Koalisyon Hükümeti'nin üç yılını başarı ile doldurmak üzere olduğunu ifade eden Ecevit, bu dönemde hem çok ağır güçlüklerle uğraştıklarını hem de uzun yılların birikimi olan sayısız sorunu çözmeye başladıklarını bildirdi. 
     Ecevit, Koalisyon Hükümeti'nin üç yıllık görev süresinde yaptıklarını şöyle sıraladı 
     ''Bölücü terörü sona erdirdik, en azından sınırlarımızın ötesine kovmayı başardık. Din sömürüsünün ve terörünün belini kırdık. Her türlü yolsuzluğa karşı, çetelere mafyalara karşı, soygunculuğa karşı, etkin bir savaşım verdik. Pazar ekonomisini geliştirdik. Bankacılığın, finans sektörünün aksaklıklarını büyük ölçüde gidermeyi başardık. Dış yatırımlar önündeki engelleri kaldırdık. Son aylarda da enflasyon ve faizler, hızla inmeye başladı. Türk Lirasının değeri yükseldi. 
     Dışsatımda, turizmde büyük atılımlar yaptık. Kamu kesiminde gelir dağılım dengesizliklerini gidermeye başladık. Avrupa Birliği'nde tam üyeliğin kapısını açtık.'' 
     
     ''TARTIŞMA OLABİLİR...'' 
     Başbakan Ecevit, üç yılda ağır engellere ve zorluklara karşın başlattıkları atılımları iki yıl daha sürdürebilmeleri durumunda Türkiye'nin her anlamda esenliğe çıkacağını ve güçlü bir devlet olarak dünyada hakkı olan yeri alacağını ifade etti. Bunun için 57. Hükümetin gündeminde erken seçimin de Hükümet değişikliğinin de yeri olmaması gerektiğini kaydeden Başbakan Ecevit, konuşmasını şöyle sürdürdü 
     ''Elbette koalisyon ortakları arasında tartışmalar olabilir. Tek partili çoğunluk hükümetlerinde bile tartışmalar veya görüş ayrılıkları vardır. Bunları gözde büyütmemek gerekir. Önemli olan tartışmaları uzlaşmaya başlayabilmektir. Koalisyon Hükümeti de bunda büyük başarı göstermiştir.'' 
     
     AK PARTİ VE CHP'YE ELEŞTİRİ 
     DSP Grubu'nun Meclis çalışmalarında çoğunluğu ve uzlaşıyı sağlamaya gösterdiği özenin koalisyonun başarısına büyük katkıda bulunduğunu ifade eden Başbakan Ecevit, ''Herhalde halkımız DSP'ye bunun ödülünü verecektir'' dedi. 
     Siyasal yaşamın şimdilik bir belirsizlik sürecinden geçtiğini de bildiren Başbakan Ecevit, şunları söyledi 
     ''Ufukta yeni bölünme veya partileşme girişimleri görünüyor. Öte yandan karanlık bir geçmişin mirasçısı olan AK Parti, kendini baştan aşağı aklanmış gibi göstererek, siyaset sahnesinde birinciliğe oynayabileceğini sanıyor. 
     Son seçimlerde ağır yenilgiye uğramış hatta silinmiş olan CHP ise şimdi, oy uğruna bölücü bir partiyle bile işbirliğini göze alıyor. Her görüşe kur yapıyor. 
     Fakat seçim vakti geldiğinde böyle partiler sabun köpüğü gibi dağılıp gidecektir. Çünkü Türk halkı siyasette maceracılığa kapılmayacak kadar sağduyulu ve deneyimlidir. 
     Buna karşılık DSP Türkiye'nin birinci partisi konumunu güçlenerek sürdürecektir.'' 
     
     ''DSP YİNE BİRİNCİ OLACAK'' 
     Ecevit, Hükümetin uyumlu ve verimli çalışmasına gösterecekleri özenin seçimlerde koalisyon ortaklarının da yararına olacağına inandığını bildirdi. 1999 seçimlerine giderken Türkiye'nin birinci partisi olacaklarını söylediklerinde buna inanmayanların mahcup olduğunu ifade eden Başbakan Ecevit, ''Şimdi DSP'nin yine birinci parti olacağına inanmayanlar da mahcup olacaklardır. Çünkü halkımızın büyük çoğunluğunun gözünde DSP Türkiye'nin güvencesidir'' sözleriyle konuşmasını tamamladı. 
     





</TEXT>
</DOC>
