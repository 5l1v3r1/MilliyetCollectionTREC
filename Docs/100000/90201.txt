<DOC>
<DOCNO> 90201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur07.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖSS, İstanbul'da sorunsuz geçiyor 
</HEADLINE>
<TEXT>

     Öğrenci Seçme Sınavı ÖSS İstanbul İl Sınav Sorumlusu Prof. Dr. Ertuğrul Doğan, sınavın ilde normal saatinde başladığını belirterek, ''Şu ana kadar bize gelen hiçbir olumsuzluk yok'' dedi. 
     Prof. Dr. Doğan,ÖSS'nin İstanbul'da 28 ilçede 661 binadaki 11 bin 476 salonda gerçekleştirildiğini söyledi. 
     İstanbul'da yaklaşık 241 bin öğrencinin katıldığı sınava 27 bine yakın görevlinin nezaret ettiğini anlatan Prof. Dr. Doğan, sınav güvenliğinin sağlanması için de 3 bin polisin görev yaptığını kaydetti. 
     Sınav soru kitapçıklarının saat 06.00'dan itibaren ÖSS'nin yapılacağı binalara gönderildiğini ifade eden Prof. Dr. Doğan öğrencilerin saat 09.00'dan itibaren salonlara alındığını ve sınavın da saat 09.30'da normal zamanında başladığını bildirdi. 
     Prof. Dr. Doğan, ''İstanbul'da şu ana kadar bize gelen hiçbir olumsuzluk yok'' diye konuştu. 
     Öğrencilerin cep telefonlarının salon girişlerinde görevliler tarafından alındığını da kaydeden Prof. Dr. Doğan, başı örtülü öğrencilerin ise sınav salonuna girmeden önce başlarını açtıklarını ve bu şekilde sınava alındıklarını dile getirdi. 
     Bu arada İstanbul'da, Pazar günü olmasına karşın ÖSS sınavı nedeniyle sabah saatlerinde trafik yoğunluğu yaşandı. Ayrıca, ÖSS'ye giren öğrencilerin anne ve babaları ile yakınları da, sınavın gerçekleştirildiği binaların önlerinde toplandılar. 
     Öte yandan ÖSS'ye giren özürlüler ayrı salonlarda sınava alınırken, bu öğrencilere yakınları eşlik etti. 
     





</TEXT>
</DOC>
