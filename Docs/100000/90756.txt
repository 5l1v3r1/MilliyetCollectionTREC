<DOC>
<DOCNO> 90756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko22.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş IMF'ye verilecek niyet mektubunu imzaladı 
</HEADLINE>
<TEXT>

     Devlet Bakanı Kemal Derviş, ekonomik program uyarınca IMF'ye gönderilmesi gereken niyet mektubunu, bu sabah imzaladığını bildirdi. 
     Devlet Bakanı ve Başbakan Yardımcısı Devlet Bahçeli, bugün saat 11.30'da Başbakanlık merkez binada, Devlet Bakanı Derviş ile yaklaşık 
     1 saat görüştü. Derviş görüşmenin ardından, çıkışta basın 
     mensuplarının sorularını yanıtladı. 
     Derviş bir soru üzerine, Niyet Mektubu'nu bugün Merkez Bankası Başkanı ile imzaladıklarını vurgularken, ''aslında bu beklenen bir şeydi. Önemli olan da ekonomik programda önemli işlerin yapılabilmesidir'' dedi. 
     
     PAMUKBANK'IN FON'A DEVRİ 
     Derviş, Pamukbank'ın tasarruf mevduatı sigorta Fonu'na devrine ilişkin bilgi verirken de, şunları kaydetti. 
     ''Bankacılık sisteminin yeniden yapılanması, güçlü hale gelmesi çok önemliydi. Bu sabah yapılan açıklamayla bu iş de bitti, sevindirici bir olay. Niye sevindirici bir olay Çünkü Türkiye'de bankacılık sistemi güçlendi diyebilme olanağı daha fazla olacaktır. 
     Ayrıntıları BDDK yürütüyor. Eminim ilerde de düzenleyici, denetleyici rolünü oynayacaktır. 
     Fakat bu sermayelendirme operasyonu, programın çok önemli bir boyutuydu. Bugün sabahki açıklamayla bu iş bitti.'' Başbakan Ecevit'e de özellikle teşekkür etmek istediğine işaret eden Bakan Derviş, ''sanıyorum dünkü çok açık, tereddüte imkan vermeyen açıklaması destek vermiştir ve BDDK, kararını yasal çerçevesinde vermiştir'' şeklinde konuştu. 
     





</TEXT>
</DOC>
