<DOC>
<DOCNO> 59992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/soneko03.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş senaryoları kamyon satışlarını vurdu... 
</HEADLINE>
<TEXT>

     Gaziantep'in Nizip İlçesi'ndeki oto galericileri, alım-satımın tamamen durduğunu ve aylardır satış yapamadıklarını belirtiyorlar. 
     Nizip Galericiler Sitesi'nde işyeri bulunan Sıtkı Koyuncu, galerilerin kamyon parkına döndüğünü, ancak müşteri bulamadıklarını söyledi. 
     Özellikle kamyon ve tanker satışlarının tamamen durmasının, Irak'a olası harekat beklentisinden kaynaklandığını savunan Koyuncu, ''Beklenti, kamyoncuları ve tankercileri tedirgin etti. Sınır ticareti de durunca, taksitlerini ödeyemeyen kamyon ve tanker sahipleri, ucuz-pahalı demeden araçlarını satmak istiyorlar'' dedi. 
     Irak krizi çözümlenmeden, kamyoncuların ve tankercilerin rahat nefes alamayacağını kaydeden Koyuncu, ''Geçimini Ortadoğu ülkelerine taşıdığı yükle sağlayan şoför esnafı, Irak'a olası harekat beklentisi ile beraber yeniden Körfez Krizi'nin, kendilerini perişan eden günlerini yaşamaya başladı'' diye konuştu. 
     Koyuncu, vergi ve taksit ödemelerinde güçlüğe düşen araç sahiplerinin, daha fazla zarar etmemek için tanker ve kamyonlarını satışa çıkardıklarını da sözlerine ekledi. 
     





</TEXT>
</DOC>
