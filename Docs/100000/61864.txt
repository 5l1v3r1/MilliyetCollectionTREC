<DOC>
<DOCNO> 61864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/guncel/gun01.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Zenginlik şart değil newline insan olmak yeterli 
</HEADLINE>
<TEXT>

Kimi emekli maaşından, kimi harçlığından artırıyor. 3-5 milyon demiyor, muhtaç durumdakiler için ellerinden geleni yapıyorlar. Çünkü onlar gerçekten insan... 
     SEMRA KARDEŞOĞLU İstanbul 

     Onlar fotoğraflarını görmediğimiz, hikayelerini bilmediğimiz ama her biri kendi alanında birer kahraman olan kişiler. Kimi küçük bir emekli maaşıyla geçiniyor, kimi İstanbul'un en lüks semtinde oturuyor. Onları birleştiren tek bir kelime var "Gönüllü." Kendilerine ihtiyacı olan insanların yardımına hiç karşılık beklemeden koşan ve sayıları her geçen gün artan gönüllülerin sevgisini ve gücünü ekonomik kriz bile köreltemiyor. 
     
     Her ay 5 milyon 
     Yakacık'ta emeklilik tazminatıyla aldığı mütevazi evinde eşi Ayseli Hanım'la yaşayan gemi elektrik teknisyenliğinden emekli 71 yaşındaki Fahir Özgen, hayatını kalbindeki pil sayesinde hayatta. Öğrencilik dönemi savaş yıllarına denk gelen Özgen, aç karnına okula gittiği o günleri unutamamış. Bu yüzden Türkiye Eğitim Gönüllüleri Vakfı'nın üyeleri arasına katılmış. "Vakfın amaçlarını öğrenince gücüm yettiğince yardıma karar verdim" diyen Özgen, sözlerini şöyle sürdürüyor 
     "Banka hesaplarına 5 milyon göndermek istedim. Ama bankadan 3 milyon lira havale parası istenince, kartımla ücretsiz olarak bindiğim iki ayrı otobüsle vakfın Nakkaştepe'deki yerine giderek parayı teslim ettim. Her ay 5 milyon lira eşim, 5 milyon lirayı da kendim için, vakfa gidip teslim ediyorum." 
     
     Okuma öğretiyorlar 
     Kadıköy Belediyesi Dumplupınar Aile Danışma Merkezi'nde ise iki Türkiye'nin birleştiği bir tablo karşılıyor bizi. Kadıköy'ün Bağdat caddesi kısmındaki lüks apartmanlarında oturanlarla, Dumplupınar'ın çamura bulanmış ayakkabılı kadınları, her gün aynı çatı altında bir araya geliyor. Merkezin 150 gönüllüsü, kimi zaman kadınlara okuma yazma öğretiyor, kimi zaman tütmeyen sobaları için kömür dağıtıyor. Onlardan biri de Işık Şahinalp. Yaşamını çocuklarına adayan Şahinalp, 6 yıl önce merkezin çalışmalarından haberdar olmuş. "Artık kendi çocuklarımı yetiştirdim, sıra memleketin çocuklarında" diyor. 
     

</TEXT>
</DOC>
