<DOC>
<DOCNO> 60275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/ekonomi/eko04a.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası’ndan üç yılda beklenen para 9 milyar dolar 
</HEADLINE>
<TEXT>

2003 - 2005 dönemini kapsayacak yeni kredi portföyünde sosyal amaçlı ve yoksulluğu azaltıcı projelere ağırlık verilmesi planlanıyor 
     Dünya Bankası ile Türkiye arasında, 2003 - 2005 dönemini kapsayacak Ülke Yardım Stratejisi CAS görüşmelerine bu yıl içinde başlanacak. Dünya Bankası’ndan ihtiyaca göre, üç yıl için 6 ile 9 milyar dolar arasında bir mali yardım sağlanması planlanıyor. 
     Yeni CAS kredisi portföyünde, sosyal amaçlı ve yoksulluğu azaltıcı projelere ağırlık verilecek. Dünya Bankası Yönetim Kurulu, Türkiye’nin CAS önerisini onaylaması durumunda, yeni CAS kredisi üç yıllık bir dönem için yürürlüğe girecek. Dünya Bankası’nın, bir ülkeye yapacağı tüm yardımlar, CAS şemsiyesi altında yapılıyor. 
     Yetkililer, halen yürürlükte olan CAS’ın, esasen gelecek yıl haziran ayına kadar sürmesi gerekirken, fiili olarak bu yıl sona ereceğini, Banka’nın bu yıl Türkiye’ye 3 milyar dolarlık bir yardım yapacağını kaydetti. 
     
     Bankalara 500 milyon dolar 
     Yetkililer, Banka’nın mali sektör sorumlulularından Lalit Raina başkanlığındaki bir heyetin Türkiye’deki mali sektörün durumu konusunda çalışmalarda bulunduğunu ve hazırladıkları bir raporu Banka yönetimine sunduklarını hatırlatırken, mali sektörün yeniden yapılandırılması için en az 500 milyon dolar kredi verilebileceğini belirtti. 
     Dünya Bankası’nın, 2002’ye ertelenen 1.3 milyar dolarlık Kamu Sektörü ve Mali Sektör Uyum Kredisi’ne ilişkin, Türkiye ile Banka arasındaki görüşmelere de yeniden başlanıyor. Görüşmelerin tamamlanması halinde, kredinin ocak sonunda, yetiştirilememesi halinde ise şubat başında serbest bırakılacağı ifade ediliyor. Türkiye’nin mali sektör konusunda bu yıl ilave olarak alacağı kredi miktarının, Başbakan Ecevit’in bu ay ABD’ye yapacağı ziyarette, Dünya Bankası Başkanı James Wolfensohn ile görüşmesinin ardından kesinleşeceği ifade ediliyor. 
     
     



 EKONOMİ 





















</TEXT>
</DOC>
