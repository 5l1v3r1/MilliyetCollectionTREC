<DOC>
<DOCNO> 69067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/guncel/gun02.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu nasıl sevap 
</HEADLINE>
<TEXT>

Bayramın ilk gününde kör bıçakla kesilen boğa dakikalarca ölmedi, hamile ineğin karnındaki buzağı doğrandı, yürümeyen koçlar ayerde sürüklendi... 
     DOĞAN HABER AJANSI 

     Vatandaşlar uyarılara rağmen bu Kurban Bayramı’nda da ne yasak dinledi ne de sağlık kurallarına uydu. Birçok kent mezbahaya dönerken kurban sahiplerinin çocukları hayvanların kesilişini dehşet içinde izledi. Yurdun dört bir yanında kesim alanlarında, sokak aralarında kurbanlar son nefeslerini verinceye kadar neredeyse işkencenin her türlüsünü yaşadı. 
     
     KÖR BIÇAKLA İŞKENCE 
     Trabzon Moloz’da yaşanan manzaralar bayramın belki de en korkunç görüntüleriydi. Kör bıçakla kesilmek istenen boğa uzun süre yerde kıvranarak can çekişti. Kaçmak için çırpınırken bir sürü insan üzerine abandı. Bu sırada bıçağı bileyleyen kasap, dakikalar sonra hayvanı kurban etmeyi başardı. Aynı yerde bir başka vatandaş ise satın aldığı iki koçu yürütmeyi başaramayınca ayaklarına ip bağlayıp yerlerde sürükledi. 
     
     YAVRUSU DOĞAMADAN ÖLDÜ 
     Sivas’ta kasaplık yapan Nurettin Özaslan tosun ve inekleri traktör kepçesine tek ayağından asıp keserken Diyarbakır’da kurbanlıklar elektrik direklerine asıldı. Konya’da Muhacir Pazarı Mevkii’nde Meram Belediyesi’nin kesim yerinde ise veteriner bulunmasına rağmen gebe hayvanlar kesildi. Kurban edilen bir ineğin karnından çıkan 4 aylık buzağı da kesilerek öldürüldü. Kurban sahibi, "Onun eti yenmez. Onu da kurban ettik" dedi. 
     
     SALINCAKTA SALLANDI 
     İzmit’te bazı semtlerde çocukların oyun bahçeleri de mezbahaya çevrildi. Yahyakaptan Mahallesi’ndeki çocuk bahçesinde kesilen kurbanlar salıncakların direklerine asılarak yüzüldü. Yasakların etkili olduğu tek bölge Ege Bölgesi oldu. Ege’de cadde ve sokaklar kan gölüne dönmedi. Çanakkale, İzmir ve Denizli’de vatandaşlar kurallara harfiyen uydu. 
     



 GÜNCEL 



















</TEXT>
</DOC>
