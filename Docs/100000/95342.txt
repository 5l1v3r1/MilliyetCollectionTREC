<DOC>
<DOCNO> 95342 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo01.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar Ligi'nde yeni düzenleme 
</HEADLINE>
<TEXT>

     Avrupa Futbol Federasyonları Birliği UEFA , Şampiyonlar Ligi statüsünde değişikliğe gidildiğini ve 2003-2004 sezonundan itibaren, lig usulü oynanan 2. aşamanın kaldırılacağını açıkladı. 
     UEFA Başkanı Lennart Johansson, ilk aşamada değişiklik yapılmayacağını, Şampiyonlar Ligi'ne şu anki uygulamadaki gibi 32 takımın katılacağını ve 8 ayrı grupta 4'er takımın mücadele edeceğini belirtti. 
     Johansson'un açıklamasına göre, 2003-2004 sezonundan itibaren ilk aşamada gruplarında ilk iki sırayı alacak takımlar, çeyrek finale kalmak için çift maçlı eliminasyon sistemine göre karşı karşıya gelecek. 
     UEFA'nın açıklamasında, bu kararda, maç takvimleri dolu olan Avrupa'nın en iyi takımlarının birbirleriyle karşı karşıya geldikleri maçların sayısının artmasının ve televizyondan yayımlanan maçlara ilginin azalmasının etkili olduğu belirtildi. 
     





</TEXT>
</DOC>
