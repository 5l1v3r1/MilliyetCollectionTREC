<DOC>
<DOCNO> 96007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun12.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Windows Media Player 9, Eylül'ün başında piyasaya çıkacak 
</HEADLINE>
<TEXT>

     Microsoft, media player olarak bilinen ürününün son sürümünü 4 Eylülde kullanıma sunacağını açıkladı. 
     Media player, internet üzerinden yüksek kaliteli ses ve görüntü alınmasını sağlıyor. 
     Windows Media Player 9 WMP-9 olarak adlandırılan yeni ürünün, Microsoft'un kurucusu Bill Gates tarafından tanıtılacağı ve beta sürümünün 4 Eylülden itibaren herkes tarafından serbestçe indirilip kullanılabileceği belirtildi. 
     Microsoft, player alanında RealNetworks firmasıyla kıyasıya bir rekabet içinde bulunuyor. İnterneti izleyen ''Nielsen Netratings'' adlı kuruluş tarafından yapılan açıklamaya göre, RealNetowrks'un Realplayer adlı ürünü piyasanın yüzde 16.2'sini elinde bulunduruyor. 
     Microsoft media player'ın pazar payı ise yüzde 14.4. 
     Microsoft sayısal medya satış müdürü Dave Fester, WMP-9'un tüm özelliklerini içeren sürümünün 4 Eylülden yedi hafta sonra kullanıma sunulabileceğini ifade etti. 
     
     ÖZELLİKLERİ 
     WMP-9'un özelliklerinin başında, bir parçanın çalınabilmesi için gerekli yükleme-bekleme süresini ortadan kaldırması geliyor. Ürünün resim kalitesinin ise yüksek çözünürlüklü TV'ler ayarında olacağı bildirildi. WMP-9 aracılığıyla beş kanal üzerinden çevresel ses ve ''bass subwoofer'' etkisi elde etmek mümkün olacak. Bu özellikleriyle WMP-9 bilgisayarın parçası olmaktan çıkarak çok kaliteli bir müzik seti haline dönüşecek. 
     WMP-9'un kaliteli video özelliklerinden yararlanabilmek için kullanıcıların hızlı internet bağlantısına sahip olmaları gerekiyor. 
     Ancak İnternete telefon modemiyle bağlananların da, ürünün kalitesini farkedecekleri belirtildi. 
     Bu arada, yeni player'in, telif hakkı kapsamında bulunan parçaların indirilmesini engelleyecek bir yazılımla birlikte geleceği açıklandı. 
     





</TEXT>
</DOC>
