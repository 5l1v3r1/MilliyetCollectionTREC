<DOC>
<DOCNO> 84485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/yasam/yas02.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Açık Tiyatro’nun Olağan Mucize’si 
</HEADLINE>
<TEXT>

Lale Mansur ve Kubilay Tuncer, Olağan Mucizeler’ adlı oyunlarını, Edinburg Festivali’nde İngilizce oynayacak... 
     ELİF KORAP İstanbul 

     Lale Mansur ve Kubilay Tuncer’den oluşan Açık Tiyatro, yeni oyunları Olağan Mucizeler’le dünyanın en büyük sanat festivallerinden biri olan Edinburg Festivali’ne davet edildi. İki oyuncu, dünyanın en seçkin sanatçılarını bir araya getiren festivalde oyunlarını bir ay boyunca İngilizce olarak oynayacak. Ağustos ayı boyunca Edinburg’da izleyiciyle buluşacak ikili, haziran ve temmuz aylarında Londra’da aksan eğitimi alacak. 
     Kubilay Tuncer’in yazdığı, Ahmet Mümtaz Taylan’ın yönettiği, müziklerini Mercan Dede’nin yaptığı Olağan Mucizeler’, kadın erkek ilişkisinin illizyonunu sahneye taşıyan, gerçek illizyon gösterileriyle de desteklenen bir yapım. 
     Edinburg’a gitmenin kendileri için büyük bir heyecan olduğunu belirten Mansur, aldıkları teklifin hikayesini de şöyle anlatıyor 
     "Edinburg’daki en önemli tiyatrolardan biri olan Gateway Tiyatrosu Sanat Direktörü Hillary Strong’la bir görüşmemizde, oyunumuzun İngilizce metnini vermiştim. Ardından Strong aradı ve oyunu çok beğendiğini, başka bir tiyatroyla anlaşmak üzereyken vazgeçip aradıklarını söyledi. 2 Ağustos’tan 26 Ağustos’a kadar Gateway Tiyatrosu’nda, en iyi zaman olan 21.30 oyunlarını bize ayırdılar. Tüm dünyadan oraya gidebilmek için talep var." 
     
     Borca girdik ama değer...’ 
     Türkiye’de çok iyi oyuncuların bulunduğunu, ancak yabancı dilleri olmadığı için yurtdışında tanınamadıklarını söyleyen Mansur, oyun için çok borca girdiklerini de ifade ederek, şunları söylüyor 
     "Hazırlıklarımız zaten bizi zorlamıştı. Bir de Londra’da alacağımız iki aylık ders, Edinburg projesi nedeniyle borca girdik. Ama her şeye değer. Yurtdışında tiyatrodan para kazanabiliyorsunuz.." 
     



 YAŞAM 






















</TEXT>
</DOC>
