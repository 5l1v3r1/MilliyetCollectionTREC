<DOC>
<DOCNO> 64482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sontur12.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler yarın biraraya gelecek 
</HEADLINE>
<TEXT>

     Koalisyonu oluşturan partilerin genel başkanlarının, yarın biraraya gelmesi bekleniyor. 
     Başbakanlık Merkez Binası'nda saat 11.00'de başlayacak olan Bakanlar Kurulu toplantısından sonra yapılacağı öğrenilen zirveye, DSP Genel Başkanı, Başbakan Bülent Ecevit, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz'ın yanı sıra Devlet Bakanı ve Başbakan Yardımcısı Hüsamettin Özkan ile Devlet Bakanı Kemal Derviş de katılacak. 
     Toplantıda, Cumhurbaşkanı Ahmet Necdet Sezer'in, yeniden görüşülmek üzere TBMM'ye iade ettiği ve bankacılık ile ilgili düzenlemeler içeren ''Mali Sektöre Olan Borçların Yeniden Yapılandırılması ve Bazı Kanunlarda Değişiklik Yapılması Hakkında Kanun''un 3 maddesinin ele alınması bekleniyor. 
     Cumhurbaşkanı Sezer, söz konusu Yasa'nın, kamu bankalarında 31.12.2002 tarihinden sonra özel hukuk hükümlerine tabi olmayan 
     personel çalıştırılamayacağına ilişkin kural içeren 6., özerk kurul, üst kurul ve bunlara bağlı kurumların denetimini düzenleyen 7., kamu bankalarının yönetim, denetim ve tasfiye kurulları üyelerinin sorumluluğunu, özel bankaların yönetim, denetim ve tasfiye kurullarına uygulanan özel hukuk hükümlerine ve mevzuata bağlayan ve ceza ve idare hukuku yönünden memur sayılamayacaklarını düzenleyen geçici 1. maddelerini, bir kez daha görüşülmek üzere TBMM'ye göndermişti. 
     






</TEXT>
</DOC>
