<DOC>
<DOCNO> 96100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur02.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP "Biz Derviş'in vatanseverliğinden şüphe etmiyoruz" 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, hükümetin önümüzdeki dönemde bir seçim hükümetine dönüşmesinin söz konusu olduğunu söyledi. 
     ANAP Genişletilmiş Başkanlık Divanı toplantısından sonra gazetecilerin sorularını da yanıtlayan Yılmaz, bir soru üzerine, hükümete dahil partilerin çeşitli konularda farklı görüşlere sahip olmasının doğal olduğunu, koalisyon ortağı MHP'nin, Türkiye'nin AB ile ilgili yapması gereken yasal düzenlemelerle ilgili tutumuna saygılı olduklarını belirtti. Yılmaz, "Ama hükümet içerisindeki bu görüş ayrılığı, parti olarak birinci önceliği verdiğimiz AB'ye entegrasyonumuzu engellememesi lazımdır" dedi. 
     Hükümetin önümüzdeki dönemde bir seçim hükümetine dönüşmesinin söz konusu olduğunu, dolayısıyla daha önce kendilerini AB yasaları konusunda harekete geçmekten alıkoyan en önemli faktörün ortadan kalktığını ifade eden Yılmaz, hem muhalefet partilerinin kamuoyuna yaptıkları çeşitli açıklamalara hem de Devlet Bahçeli'nin bugünkü ifadesine dayalı olarak böyle bir girişimi başlattıklarını kaydetti. 
     Yılmaz, Kemal Derviş ile ilgili bir soruyu yanıtlarken de "Bugün uyguladığımız ve ANAP olarak büyük önem verdiğimiz ekonomik programın en önemli yürütücülerinden birisidir. Bizce artık Türkiye'yi seçime taşıyan bu hükümetin içinde yer almasında hiçbir sakınca yoktur. Bizim kendisine güvenimiz vardır" diye konuştu. 
     DYP'nin Meclis'i olağanüstü toplantıya çağıran 85 imzalı önergesine destek verip vermeyeceklerinin sorulması üzerine Yılmaz, "Bir eleştiri babında söylemiyorum ama, o önerge eksik bir önergedir. Çünkü olağanüstü toplantının yapılabilmesi için somut olarak hangi kanunların görüşüleceğinin önergede yer alması gerekiyor" dedi. 
     Başka bir soruya yanıt verirken, "Benim tercihim, erken seçim konusunda hükümet içerisinde bir uzlaşmaya varmamızdır" diyen Yılmaz, bu mümkün olmadığı takdirde seçim tarihinin Meclis'te belirleneceğine işaret etti. 
     Yılmaz, "İstifa eden bir bakanın tekrar Bakanlar Kurulu'na girmesini etik açıdan nasıl buluyorsunuz" sorusuna karşılık verirken de "Bu hükümet eğer bundan sonra ülkeyi seçime götürecek bir hükümet niteliğine dönüşüyorsa, orada herhangi bir etik sorunu aramanın yersiz olacağını düşünüyorum. Biz Sayın Derviş'in vatanseverliğinden şüphe etmiyoruz" diye konuştu. 
     





</TEXT>
</DOC>
