<DOC>
<DOCNO> 81422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/yazar/tamer.html </URL>
<DATE> 2002/05/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Söz sırası ilaç üreticilerinde 
</HEADLINE>
<TEXT>

     Çalışma Bakanlığı'nın Bağkur reçetelerinde "en ucuz eşdeğer"e geçme kararı ertesinde ilaçta merdiven altı üretimin hızla artmakta olduğu, kapanmış firmaların birer ikişer yeniden açıldığı belirtiliyor. 
     Bayındırlık Bakanlığı'nın deprem konutları ihalelerinden, kamunun çeşitli alanlardaki alımlarına yıllardır aşina olduğumuz devlete çürük malı kakalama huyu, maalesef ilaçta da depreşeceğe benziyor. 
     İlaç alımlarının yüzde 75'ini gerçekleştiren devlet, elbette ucuz alım politikalarını uygulamalı. Bu yönde geç bile kalındı. Ancak ilaç gibi nazik bir konuda tek kriter ve tercih nedeni de kesinlikle fiyat olmamalı. 
     İlaç Endüstrisi İşverenler Sendikası Başkanlığı'nı da yürüten Eczacıbaşı İlaç'ın sahibi Bülent Eczacıbaşı'na göre Bağkur'da başlatılan uygulama bugünkü haliyle, sadece devlete ilaç satmak için ortaya çıkacak ve hiçbir ciddi ilaç firmasının erişemeyeceği düşük maliyetlerle, kalite kontrolden yoksun, etkisiz ilaç üreten kuruluşlara devletin alımlarının teslim edilmesidir. 
     Eczacıbaşı diyor ki "Uygulama hem devlete tasarruf getirmeli, hem de hastaları kalitesiz ve etkisiz ilaçlara mahkum etmemeli, hem de ciddi üreticileri piyasadan silmemeli. Bu konuda ortayol bulunabilir. Aslında Sağlık Bakanı Osman Durmuş da bunu tartışmak istiyor. Bizden bu konuda bir rapor istedi. Biz de hazırlığımızı yaptık, önerilerimizi kendisine ilettik ve konuyu yakın bir gelecekte tartışacağımızı umut ediyoruz." 
     Eczacıbaşı, önerileri hakkında şu bilgiyi veriyor 
     "Eşdeğer ilaçlardan en ucuzunun alınması yerine referans fiyat uygulamasının yürürlüğe konmasını istiyoruz. Önerimiz, her molekül için en çok satan ilaçtan başlayarak piyasanın yüzde 80'ini oluşturan ilaçların ağırlıklı ortalamasının kullanılması." 
     
"Jenerik ilaca evet, kopya ilaca hayır"      İsviçreli ilaç devi Roche'un Genel Müdürü Faruk Yöneyman'a göre dünyanın her ülkesinde devlet ilacı ucuza alır. Bu değişmez kuraldır. Önemli olan, ucuza alma politikalarında referans fiyatın nasıl tespit edildiği ve bio eşdeğerliğe sahip olmayan etkisiz kopya ilaçların piyasayı ele geçirmelerine izin verilmemesi. 
     Yöneyman diyor ki 
     "Ucuz alım politikalarını tespit ederken genelde uygulanan, referans fiyat sistemidir. Referans fiyat alınırken, aynı etkiye sahip, aynı jenerik hammaddeyi ihtiva eden ilaçların en yükseğinden aşağı doğru inilir ve böylece yüksek fiyatlı ilaca da, devlet tarafından alınabilmesi için fiyatını indirme şartı getirilir. 
     Türkiye'deki yanlışlık, referans fiyatın aşağıdan yukarıya doğru yapılması oldu. En ucuz eşdeğer fiyatta, bio eşdeğerliği kanıtlanmamış ilaçların fiyatları alındı. Bunu yapan da Sağlık Bakanlığı değil, Çalışma Bakanlığı. 
     Türkiye'de ilacın kalitesi ve etkisi konusunda üretici olan sektör dışında söz sahibi olan 2 kuruluş var Biri Sağlık Bakanlığı, diğeri Türk Eczacıları Birliği. Bu 2 kuruluş da Çalışma Bakanlığı'na aynı şeyi söylüyor Bio eşdeğerliği kanıtlanmamış ilaçların fiyatları referans alınmamalı. 
     
     Jenerik ilaç, kopya ilaç 
     Jenerik ilaç, patent koruması bitmiş olan ilacın hammaddesinin kanuni şartlara uygun, menşe şahadetnamesi mevcut, belirli bir yerde üretilmesidir. Kopya dediğimiz ürünler ise menşe şahadetnamesi olmayan, hammaddesi Hindistan ve Çin gibi ülkelerde üretilen ilaçlardır. Türkiye'de hem kopya var, hem jenerik var. 
     Bugün Bağkur'da uygulanan, 1.5 yıl sonra da Emekli Sandığı'nda uygulanmaya başlanacak olan sistem, referans fiyatı en aşağıdan alındığı sürece sadece Türkiye'deki uluslararası kuruluşlara güle güle demekle kalmaz, kaliteli üretim yapan yerli jenerik firmaların da ayakta kalabilmelerini engeller. 
     Devletler ucuz alım politikası uygularken, dünyanın her yerinde alımlarını ne idüğü belirsiz en aşağıdaki gruplardan değil, kredibilitesi olan kurumların bio eşdeğerliğini onayladığı ilaç üreticilerinden yapar. 
     Türkiye'de ise Çalışma Bakanlığı'nın Bağkur'la ilgili kararından sonra, geçmişte kapanmış, merdiven altı üretim yapan fabrikalar tekrar açıldı. Biz eskiden ilaçta kalite olmaz, tek kalite vardır diyorduk. Bugün artık ikinci, hatta üçüncü kalite ilaç bile var. Çalışma Bakanlığı 'Ben ruhsatı olan her ilacı alırım' diyor. Meselemiz sadece ucuz ilaç değil, ucuz tedavidir. Etki etmeyen ucuz ilaç, hastayı uzun süre tüketici durumunda tutabilir, dolayısıyla da tedavi pahalıya gelebilir." 
     
     







Avrupa ve terör 


Köyceğiz 


Cüneyt’in vedası 


Org. Kıvrıkoğlu 1000 yıl sözünü anlamadılar 


Ekonomi iyi bir rotaya oturacak 


Sandıktan nasıl istikrar çıkacak 


Hukuk diye diye... 


Anadolu liseleri ne olacak 


Beş yıldızlı Cimbom 


Azıcık hamilenin sonu 


Kafkas ekseni 


Umut, aşk ve güzelliğin yendiği zaman 


Halka rağmen, hukuka karşı 


"Onların yüzü suyu hürmetine" 


Söz sırası ilaç üreticilerinde 


1 Mayıs 1 Mayıs Beyaz Türk’ün de bayramı-ı 


Bu kadar kar var ise "kriz" yok demektir 


</TEXT>
</DOC>
