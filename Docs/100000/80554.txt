<DOC>
<DOCNO> 80554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun28.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da lisede dehşet ''18 ölü...'' 
</HEADLINE>
<TEXT>

     Almanya'nın Thüringen eyaletinin Erfurt kentindeki Gutenberg lisesini basan iki eski öğrenci katliam yaptı. Etrafa rasgele ateş eden saldırganlar 18 kişiyi öldürdü, onlarca kişiyi de yaraladı. 
     Thüringen polisinin bir sözcüsü, etrafa rasgele ateş eden ve bir sınıfa sığınan silahlı kişilerden birinin olay yerine gelen polis komandolarıyla girdikleri çatışma sırasında öldürüldüğünü bildirdi. 
     Polis saldırganların yanında en az bir tüfek ile bir tabanca bulunduğunu belirtti. 
     Polis, okul hademesinin TSİ ile 12.05'te polisi arayarak okulda ateş edildiğini söylediğini, bunun üzerine olay yerine ilk giden polis ekibinin kişi ya da kişiler ile silahlı çatışmaya girdiğini, bu sırada meydana gelen çatışmada en az bir polisin de öldüğünü bildirdi. 
     Görgü tanıkları, saldırganların baştan aşağı siyah giyindiklerini ve başlarında da yine siyah kar maskesi bulunduğunu söylerken, olay yerindeki medya mensupları da okulun dördüncü katındaki bir pencerede, üzerinde Almanca "yardım edin" HILFE yazılı bir kağıt ile hemen yanında bir kız öğrencinin başını gördüklerini belirttiler. 
     Almanya'da son iki ayda ikinci okul saldırısı meydana geliyor. Geçen Şubat ayında da 22 yaşındaki işini kaybeden bir saldırgan Münih'te iki eski patronuyla bir okulun müdürünü öldürmüştü. 
     
     SALDIRGANLARDAN BİRİ KAYIP 

     Almanya'nın Thüringen eyaletinin Erfurt kentindeki Guthenberg Lisesi'nde 18 kişinin öldüğü katliamı yapan saldırganlardan birinin bulunamadığı bildirildi. 
     Erfurt polisi, şu ana kadar 2 öğretmen, 1 polis ve saldırganlardan birinin öldüğünü açıklarken, okulda yapılan aramalarda ikinci saldırganın bulunamadığını belirtti. 
     Okulun içinde her yerde ölü öğrenci bulunduğu kaydedildi. 
     Ölen saldırganın intihar edip etmediği henüz kesinlik kazanmazken, saldırganların okuldan atılan 2 öğrenci olduğu belirtildi. 
     Okuldaki tüm katların özel polis timleri tarafından arandığını belirten polis, 2. saldırgan hakkında bilgi vermedi. 
     Okulda halen 20 öğrencinin bulunuyor, ancak silahlı kişinin bu öğrencileri rehin alıp almadığı kesinlik kazanmadı. 
     Olay sırasında yaralanan 6 kişi de tedavi altına alındı. 
     Erfurt polisinin olayla ilgili basın toplantısı yapması bekleniyor. 
     





</TEXT>
</DOC>
