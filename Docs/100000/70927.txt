<DOC>
<DOCNO> 70927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko22.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
''Sebze Ligi''nde sivri biber liderliğini korudu... 
</HEADLINE>
<TEXT>

     Türkiye Futbol Süper Ligi'nde şampiyonluk yarışı iyice kızışırken, vatandaşları çok yakından ilgilendiren ''Sebze Ligi''nde de fiyat mücadelesi devam ediyor. 
     Geçen hafta fiyatı 3.5 milyon liraya çıkan sivri biber, fiyatını bu hafta da korurken, salkım domates 100 bin lira artarak 1 milyon 700 bin liradan, cam sera ürünü kabak ise 350 bin lira yükselerek 1 milyon 200 bin liradan işlem gördü. 
     Antalya Büyükşehir Belediyesi Toptancı Hali'nden alınan bilgiye göre, geçen haftaya 3.5 milyon liradan giriş yapan sivri biber, bu hafta da fiyatını korudu. Dolmalık biber 500 bin lira düşerek 1 milyon 300 bin liradan alıcı buldu. 2 milyon liradan işlem gören muhacir biber ile büyük oteller ve tatil köyleri için yetiştirilen kaliforniya ve kapya biber fiyatlarında artış olmadı. Macar cinsi biber yine 1.5 milyon liradan satıldı. Sebze Ligi'nde fiyat açısından ikinci sırada yer alan cam sera ürünü domates, geçen hafta olduğu gibi yine 1.5 milyon liradan satılırken, 100 bin lira artan salkım domatesin fiyatı 1 milyon 700 bin liraya çıktı. Cam sera ürünü kabak 350 bin lira artışla ''Sebze Ligi''nde üst sıralara çıkan sebzeler arasında yer aldı. Geçen hafta 1 milyon liradan satılan bal kabağın fiyatı aynı kaldı. Patlıcan da fiyatını koruyan sebzeler arasında yer aldı. Patlıcan 1 milyon 200 bin liradan satıldı. 
     
     Değer kaybeden hisseler 

     Geçen yıl sonu ve Kurban Bayramı öncesi fiyatları artarak üst sıralara tırmanan marul, ıspanak, salatalık, pırasa, brokoli, dereotu, havuç, karnabahar, kereviz, lahana ve yeşil soğan fiyatları da düşmeye başladı. 
     Brokoli 100 bin lira düşerek 900 bin liradan, havuç 100 bin lira değer kaybederek 400-600 bin liradan, kereviz 700 bin lira birden düşüşle 800 bin liradan işlem gördü. 
     Beyaz lahana 600 bin liradan 500 bin liraya, kırmızı lahana da 800 bin liradan 600 bin liraya indi. Kıvırcık marul, tanesi 300 bin lira düşüşle 400 bin liradan, düz marul ise 100 bin lira düşüşle 500 bin liradan müşteri buldu. 
     Pırasa 200 bin lira düşüşle 600 bin liradan satılırken, badem salatalık 100 bin lira düşüşle 900 bin liradan işlem gördü. Taze soğan ise 500 bin liradan satıldı. 
     İstanbul piyasalarında 12 milyon liraya kadar çıkan taze fasulye ise ürün alınmadığı için Antalya Toptancı Hali'ne giriş yapmadı. 
     
     Fiyatlar Nisan'da düşebilir 

     Antalya Büyükşehir Belediyesi Toptancı Hal Müdürü Hasan Şimşek ihracattaki düşüşlerin devam etmesi ve ikinci ürünün piyasaya çıkmasıyla birlikte sebze fiyatlarında Nisan ayı ortalarında bir düşüş yaşanabileceğini bildirdi. 
     






</TEXT>
</DOC>
