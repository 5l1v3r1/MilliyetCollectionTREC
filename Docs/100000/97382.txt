<DOC>
<DOCNO> 97382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/dunya/adun.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım’da bir Türk 
</HEADLINE>
<TEXT>

Yunan terör örgütünün bir soygununa, Türkiye’den yasadışı bir örgüt üyesinin de katıldığı belirlendi. Yunanlı teröristler için tek kişilik hücreler hazırlanıyor 
     YORGO KIRBAKİ Atina 

     17 Kasım terör örgütünün, Türkiye’deki yasadışı bir örgütün üyelerinden en az biriyle ilişkisi bulunduğu ortaya çıktı. Yunan devlet televizyonu NET, 17 Kasım’ın bir soygununda, Türkiye’deki yasadışı örgütlerden birinin üyesinin de yer aldığını bildirdi. 
     NET’e göre, 17 Kasım’ın tetikçilerinden Hristodulos Ksiros, polise verdiği yazılı ifadede, örgütün gerçekleştirdiği bir soyguna, mesleği tornacı olan bir Türk’ün de katıldığını itiraf etti. 
     NET’in haberinde, Ksiros’un, ifadesinde bahsettiği Türk’ün adını da açıkladığı belirtildi. Ancak NET, bu şahsın adını açıklamadı. Edinilen bilgilere göre, söz konusu kişi Yunanistan’da "siyasi mülteci" statüsünde bulunuyor. 
     
Teröristler F Tipi’ne      Öte yandan, Türkiye’de F tipi cezaevleri açıldığında, bu uygulamanın insan haklarına aykırı olduğunu iddia ederek kıyameti koparan Yunanistan, şimdi yakaladığı 17 Kasım terör örgütü mensuplarını aynı tür hücrelere koyuyor. Yunanistan, 17 Kasım teröristlerini hapsetmek için son derece geniş güvenlik önlemlerinin alındığı özel hücreler inşa etti. 
     Teröristler Atina’daki Koridalos Cezaevi’nde kadınlar koğuşunda ayrı bir bölmeye yerleştirilecek. Bu nedenle, koğuşta 12 metrekare büyüklüğünde 8 özel hücre inşa edildi. 25 ilave hücre için de çalışmalar sürüyor. Teröristlerden her biri, 5.8 x 2 metrelik hücrelerde kalacak. Hücrelerde sadece betondan yapılmış ve duvarla birleşen yatak, masa ve sandalye bulunacak. 
     Tek kişinin kalacağı hücrelerin her biri 24 saat kamerayla izlenecek. Cezaevinin ayrı ayrı bölümlerinde inşa edilen hücrelerde kalan örgüt üyeleri birbirini hiç göremeyecek. Kadın teröristler de ayrı bölümlerde kalacak. 
     Teröristler adliyede değil, Koridalos Cezaevi’nin kadınlar bölümünün bulunduğu binaya yapılacak ek bölümde yargılanacak. 
     



 DÜNYA 














</TEXT>
</DOC>
