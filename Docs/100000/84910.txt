<DOC>
<DOCNO> 84910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/son/sonspo03.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, yabancıda istikrarı Johnson'da buldu... 
</HEADLINE>
<TEXT>

     Önümüzdeki sezon için birçok yıldız futbolcuyu kadrosuna dahil etmek için dış transfer çalışmalarını sürdüren Fenerbahçe'nin, son yıllarda, en çok faydalandığı yabancı futbolcuların başında Johnson geliyor. 
     Sarı-lacivertli takımda 3. sezonunu tamamlayan Ganalı orta saha oyuncusu, görev yaptığı 5 teknik adam tarafından da en çok tercih edilen futbolcular arasında yer alarak, başarılı performansından düşüş göstermedi. 
     Johnson, sarı-lacivertli formayla görev yaptığı süre içerisinde, teknik direktörler Rıdvan Dilmen, Zdenek Zeman, Turhan Sofuoğlu, Mustafa Denizli ve Werner Lorant ile çalıştı. 
     Fenerbahçe'ye 1999-2000 sezonunda Gaziantepspor'dan transfer edilen ve her zaman takımının etkili isimleri arasında yer alan Samuel Johnson'ın, önümüzdeki sezon da teknik direktör Werner Lorant'ın vazgeçemeyeceği futbolculardan birisi olacağı belirtiliyor. 
     
     75 MAÇ OYNADI, 14 GOL ATTI 
     Johnson, son üç sezonda kadrosuna 9 yabancı oyuncu dahil eden ve bunlardan 4'ü ile yollarını ayıran Fenerbahçe'de en istikrarlı futbolculardan birisi. 
     Son iki sezondur sergilediği performansla taraftarların adeta ''sevgilisi'' olan Revivo ile birlikte sarı-lacivertli takımın yıldız oyuncuları arasında yer alan Johnson, 3 sezonda 75 lig maçında forma giydi. 
     Ganalı futbolcu, başarılı savunma anlayışı ve orta sahadaki etkili futbolunun yanı sıra, ileriye çıkışlarıyla hücum oyuncularına da yardım ederek, takımı adına ligde 14 gol kaydetti. 
     Johnson, Fenerbahçe'ye transfer olmasının ardından ilk sezonu 1999-2000'de 24 maçta görev yaparak 4 gol attı. 2000-2001 sezonunda 22 
     maçta forma giyip, attığı 5 gol ile şampiyonlukta büyük pay sahibi olan Ganalı futbolcu, 2001-2002 sezonunda 29 maçta forma giyerek 5 gole imza attı. 
     





</TEXT>
</DOC>
