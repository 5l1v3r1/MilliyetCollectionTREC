<DOC>
<DOCNO> 92420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sondun37.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Polonya'da hırsızlar 200 metrelik ray çaldı 
</HEADLINE>
<TEXT>

     Polonya'da işsizliğin arttığı Slupsk kentinde yaklaşık 200 metrelik ray, kimliği belirsiz kişilerce çalındı. 
     Polis yetkilileri, hırsızların yaklaşık 200 metre uzunluğundaki rayları, metal toptancılarına satmak amacıyla çaldığını düşünüyor. 
     Polise göre, hırsızlar bir fabrikanın çevresindeki demir parmaklıkları ve metal kapıyı da çaldı. 
     Hırsızlığın bu fabrikanın bir görevlisi tarafından fark edildiğini belirten polis yetkilileri, çalınan rayların trenlerin fabrikaya gidişini sağladığını söylediler. 
     PAP ajansı da ülkenin kuzeyindeki Korzib garı çevresindeki 2 kilometrelik elektrik kablolarının çalındığını belirtti. Hırsızların soygunu gece yaptıkları kaydedildi. 
     Polonya'da işsizliğin üst düzeylere çıktığı bölgelerde sık sık metaller çalınıyor. Hırsızlar bazen de mezarlıklardaki pirinç levhaları, haçları ve yazıtları tercih ediyor. 
     Güneydeki Krakov kentindeki mezarlıkta, 1990'da hayatını kaybeden Polonyalı sanatçı Tadeusz Kantor'un pirinçten yapılmış heykeli üç kez çalındı. 
     Polonya'da bir köy yolunun küçük köprüsü de küçük parçalar halinde kaybolmuştu. 
     





</TEXT>
</DOC>
