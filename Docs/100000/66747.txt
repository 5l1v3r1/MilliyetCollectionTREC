<DOC>
<DOCNO> 66747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/yasam/yas04.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şey Prenses’ için 
</HEADLINE>
<TEXT>

Trabzon’da bir canavarın’ dişlerini kırdığı, gözünü oyup kuyruğunu yaktığı sarman kedi Prenses, DHA sayesinde şefkatli ellere teslim edildi 
     ULAŞ ÖZDEMİR, MURAD DOĞUKANLI, ALİ ŞEN, BÜNYAMİN YIL Trabzon, Mersin DHA 

     O, ne gözleri farklı renklerde bir Van kedisi, ne de değeri milyarlarla ölçülen Siyam ırkından. Sokaklarda, çöpleri karıştırarak, bulduğu kuytularda uyuyarak yaşamını geçiriyordu sarman kedi Prenses. Bir gece, sarhoşlarla psikopatların cirit attığı Trabzon’un Çömlekçi Mahallesi’nde bir sadistin Pisi pisi’ çağrılarına uymasaydı, bu acı öykü belki hiç yaşanmayacaktı. 
     Önce ensesini koparacak gibi tutan o sadist parmaklar canını yaktı. Ardından dişleri kırıldı, gözü oyuldu. Hırsını alamayan canavar, benzine batırılmış bir paçavrayı da kediciğin kuyruğuna bağlayıp yaktı. Acıyla çırpındı kedicik, ancak kuyruğunun tümü yandı. 
     Sabah, elektrikli ev aletleri tamirciliğiyle uğraşan Hüseyin Aytekin, zavallı kediyi işyerinin birkaç metre uzağında, kan revan içinde buldu. Ve minik sarmanı hemen Trabzon Belediyesi Hayvan Rehabilitasyon ve Bakım Merkezi’ne götürdü. Bir telefonla DHA’dan yardım istedi. Konuyla ilgili haber ve işkence gören kedinin bakışını yansıtan fotoğraf 4 Şubat’ta yayımlanınca, taa Mersin’den gelen bir yardım çağrısı, Prenses’in kaderini değiştirecekti. 
     
Uçakla Mersin’e      Prenses’i yaşamla barıştırma operasyonu başladı. Mersin’e götürülmesi için aşı kartı, sağlık sertifikası ve kafes sağlandı. Prenses bir gün sonra, İstanbul aktarmalı THY uçağıyla Mersin’e gitti ve yeni ailesine teslim edildi. Yeni sahibi, okuduğu haberden çok etkilenmişti, "Böyle bir işkenceyi yapanların insani vasıflarını kaybetmiş olabileceğini düşünüyorum. Hemen tedavisini başlatacağız" diyordu. 
     



 YAŞAM 
















</TEXT>
</DOC>
