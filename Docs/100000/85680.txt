<DOC>
<DOCNO> 85680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun37.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta Alman için gelen ambulans uçak Rum ambargosuna takıldı 
</HEADLINE>
<TEXT>

     KKTC'de tedavi altında bulunan 39 yaşındaki Alman vatandaşı Maron Ulsver'i almaya gelen ambulans uçak Rum ambargosuna takıldı. 
     Geçirdiği trafik kazasının ardından Cumartesi gününden bu yana Lefkoşa Dr. Burhan Nalbantoğlu Devlet Hastanesi'nde tedavi altında tutulan Ulsver'i Almanya'ya götürmek üzere gelen ambulans uçak, Rum Yönetimi Havacılık yetkililerinin KKTC Ercan Devlet Havaalanı'na inişine izin vermemesi sonucu Larnaka Havaalanı'na inmek zorunda kaldı. 
     Ambulans uçakla gelen Alman doktor, KKTC'ye geçerek Ulsver'i muayene edip sağlık durumu hakkında yetkililerden bilgi aldı. Ulsver bugün, arabayla uzun süreli yolculuk yapması sakıncalı olmasına rağmen ambulansla Larnaka'ya götürüldü. 
     Lefkoşa Dr. Burhan Nalbantoğlu Devlet Hastanesi Başhekim Yardımcısı ve Yoğun Bakım Ünitesi Sorumlusu Ramadan Kamiloğlu, ambulans uçağın KKTC'ye inmesine izin verilmemesinin büyük hata olduğunu belirtti ve ''Bu tür hastaları saatlerce araçta taşımak hem tıbbi, hem de insani açıdan yanlış. Biz gerekli her şeyi yapmış olmamıza karşın, hayati tehlike yaratabilir'' dedi. 
     Ulsver'i ziyaret eden Alman doktorun da, uçağın daha yakın olan Ercan Havaalanı'na inişine izin verilmemesinden dolayı tepkili olduğunu anlatan Kamiloğlu, Alman doktorun, hastanın uzun süreli kara yolculuğu yapması konusunda endişeleri paylaştığını kendilerine ifade ettiğini söyledi. 
     Ulsver, 18 Mayıs Cumartesi günü, Girne-Güzelyurt anayolunda, kullandığı aracın direksiyon hakimiyetini kaybederek takla atması sonucu yaralanmıştı. Kaza sonucu Ulsver'in, birinci omurgasında ve sol kaburga kemiklerinden 3'ünde kırık tespit edilmişti. Ulsver o günden bu yana Lefkoşa Dr. Burhan Nalbantoğlu Devlet Hastanesi'nde tedavi altında tutuluyordu. 
     Kamiloğlu, hastanede olduğu sürede kalıcı bir problemi olmayacak şekilde gerekli tüm tedavileri uygulanan ve beline korse takılan Ulsver'in Almanya'ya gitmek istediğini kendilerine bildirmesi üzerine buna onay verdiklerini kaydetti. Kamiloğlu, Ulsver'in en az 1 ay daha yataktan kalkmaması gerektiğini belirtti. 
     





</TEXT>
</DOC>
