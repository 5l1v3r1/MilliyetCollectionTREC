<DOC>
<DOCNO> 56609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun10.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasta bebeklere "Yedek Parça" kardeşler.. 
</HEADLINE>
<TEXT>

     İngiltere'de kısırlık tedavi uzmanı bir doktor, yeni bir laboratuvar kurmayı ve ciddi hastalıkları olan çocuklara sahip ailelere, genetik olarak kardeşine organ nakledebilecek bebekler üretmek konusunda yardımcı olmayı hedeflediğini açıkladı. 
     Açıklamasıyla yeni bir tartışmaya da neden olan Dr. Muhammed Taranissi, BBC'de yayınlanan Newsnight programında, Londra'da açmayı planladığı klinik ve laboratuvarın sadece hasta çocuklara mükemmel birer organ bağışçısı kazandıracak, genetik açıdan tıpa tıp aynı kardeşler üretmeyi hedefleyeceğini bildirdi. 
     Çok yakın bir gelecekte İnsan Üremesi ve Embriyoloji Araştırmaları Birimi'ne HFEA yasal başvurusunu yapacağını da belirten Dr. 
     Taranissi, ''gerekli izni alamasam da mücadelemi sürdürecek ve kliniği hizmete sokacağım'' dedi. 
     Halen Londra'daki Jinekoloji ve Destekle Hamilelik Merkezi'nin direktörlüğü görevini yürüten Dr. Taranissi, bu girişimiyle insanlığın etik değerlerini ayaklar altına almak gibi bir niyeti bulunmadığını söyledi. Dr. Taranissi, ''doğacak çocuğa belli bir amaç için üretilmiş bir eşya gibi bakılmayacağı çok açık. Bebek doğduktan sonra aile bu bebeği başlı başına bir şahsiyet olarak görüp sevecektir. Bu doğanın kanunudur. Bu şekilde doğacak bebeklerin sadece bir yedek parça fabrikası olarak görüleceğini düşünmek çok büyük insafsızlık olur'' dedi. 
     Dr. Taranissi, bu tür bir işlemi yaptırabilmek için hasta çocuğu Nathan ile birlikte ABD'nin Chicago kentine gitmek zorunda kalan Denise Kelly adlı İngiliz kadının yaşadığı güçlüklere de dikkat çekerken, anne-oğula yardımcı olan kliniğin aynı şekilde 3 yaşındaki Amerikalı Molly Nash'in yaşamını da kurtardığını kaydetti. 
     Ender görülen bir kan kanseri türüne yakalanan Molly'nin doğan erkek kardeşi Adam'ın göbekbağından alınan kanın yardımıyla yeniden kemik iliği üretmeye başladığını da hatırlatan Dr. Taranissi, aynı tür yardıma ihtiyaç duyan ailelerin düşünülmesi gerektiğini savundu. 
     İngiltere'nin bir diğer ünlü kısırlık tedavi uzmanı olan Lord Winston ise Dr. Taranissi'nin kurmayı planladığı kliniğin desteklenmesine karşı çıktı. Hazırlığın tamamen etiğe aykırı bir konuda yapıldığını belirten Sir Winston'ın yanı sıra HFEA direktörlerinden Peter Mills de konuya kuşkulu yaklaştı. Mills, nihai kararın ise planın ayrıntılarının incelenmesinden sonra alınacağını bildirdi. 
     






</TEXT>
</DOC>
