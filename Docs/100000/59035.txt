<DOC>
<DOCNO> 59035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/spor/spo01.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
DAUM’DAN YENİ PROJE 
</HEADLINE>
<TEXT>

Alman çalıştırıcı, Türkiye’de kaleci eğitim okulu kuracağını söyledi, "Bir ilke imza atacağım. Burada yıldız isimler yetiştireceğim" diye konuştu 
     BİLAL MEŞE 

     Kökten çözüm buldu 
     BEŞİKTAŞ’TA yönetimden özellikle ekonomik konularda garanti alan ve görevine devam edecek olan Teknik Direktör Christoph Daum, bir ilke imza atmaya hazırlanıyor. Geldiği günden bu yana sürekli kalecilerden yakınan Alman hoca, Türkiye’de ilk kez bir "Kaleci Eğitim Okulu" kuracağını açıkladı. Okulda ilk etapta kaleci antrenörlerini eğiteceğini belirten Daum, "Bu okuldan yıldız isimler yetiştireceğim" dedi. 
     
     Hocalar gelecek 
     AVRUPA’DAN deneyimli kaleci hocaları getireceğini de kaydeden tecrübeli teknik adam, "Bu okulda ilk etapta kaleci antrenörlerini eğiteceğiz. Ondan sonra bu hocaların kaleciler yetiştirmesini sağlayacağız" diye konuştu. 10 yaşındaki kaleciyi 14 yaşındaki kaleci gibi çalıştırmanın mümkün olmadığını kaydeden Daum, "Seminerler düzenleyeceğiz, belli dönemlerde yetenekli gençleri bulup, ortaya çıkaracağız" ifadelerini kullandı. 
     
     Alt yapı sorunu 
     ALMANYA’DA devam eden mahkemesi nedeniyle alt yapıyla fazla ilgilenemediğini kaydeden Alman teknik adam, "Takımı bir sandalyeye benzetiyorum. Bu sandalyenin bir bacağı da alt yapı. Bu bacağı sağlam değilse, yere düşersiniz, o sandalyede oturamazsınız" yorumunu yaptı. Oyuncu tarama ve izleme komitesinin de zayıflığına dikkat çeken Daum, yeni bir düzenlemenin şart olduğunu sözlerine ekledi. 
     

</TEXT>
</DOC>
