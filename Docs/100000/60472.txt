<DOC>
<DOCNO> 60472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/guncel/gun01.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Askerler yardıma koştu 
</HEADLINE>
<TEXT>
Çığ altında 27 minik can 
Tunceli’de karayoluna düşen çığ yolu kapatınca 27 öğrenciyle iki şoför ölümün eşiğinden döndü 
     FERİT DEMİR TUNCELİ DHA 

     Yoğun kar yağışı doğuda etkisini gösterirken Tunceli-Ovacık karayolunda çığ düşmesi nedeniyle mahsur kalan 27 öğrenci ve 2 şoför önceki gece başlatılan çalışmalarla kurtarılarak Tunceli’ye getirildi. İlçe merkezinde kar kalınlığının 1.5 metreyi bulduğunu açıklayan Ovacık Belediye Başkanı Mustafa Geçkin, dünyayla bağlantılarının kesildiğini, herkesin evinde mahsur kaldığını belirterek, yardım istedi. 
     Tunceli ve Ovacık’ta kar yağışı nedeniyle okulların 3 gün tatil edilmesi üzerine, il merkezinde çeşitli okullarda eğitim gören 27 öğrenci önceki akşam minibüsle Ovacık’a hareket etmek üzere yola çıktı. Karayolunun 25. kilometresinde yolun iki tarafına çığ düşmesi sonucu 2 minibüs ve içindeki 27 öğrenci mahsur kaldı. 
     
     Son anda kurtuldular 
     Bunun üzerine harekete geçen Tunceli Valisi Mustafa Erkal ve il jandarma Alay Komutanı Albay Tunay Bilgen, çok sayıda askeri birlik ile saat 03.00’te kurtarma çalışmalarını başlattı. Dün sabah saat 08.00’e kadar süren uğraşlardan sonra öğrenciler ve 2 şoför, kurtarılarak jandarma karakoluna getirildi. 
     
Batıda kar yeniden      ANKARA Milliyet 

     Türkiye, bugün yeni bir yağışlı havanın etkisine girecek. Halen devam eden yağışlara ilave olarak batı bölgelerinde kar yağışı yeniden başlayacak. Bugün Marmara, İç Ege, Batı Karadeniz, İç Anadolu’nun batısında kuvvetli poyrazla birlikte kar yağışı, Akdeniz’in kıyı kesimlerinde lodosla birlikte şiddetli sağanak yağış bekleniyor. 
     



 GÜNCEL 
















</TEXT>
</DOC>
