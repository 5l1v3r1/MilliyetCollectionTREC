<DOC>
<DOCNO> 72745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun16.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "Nükleer Enerjiden vazgeçmek hayal" 
</HEADLINE>
<TEXT>

     AB Komisyonu Başkan Yardımcısı ve enerjiden sorumlu üyesi Loyola De Palacio, ''nükleer enerji üretiminden vazgeçme düşüncesinin gerçekçi olmadığını'' söylerken, Avrupalı Yeşiller ve ''Greenpeace'', Palacio'yu istifaya davet ettiler. 
     Çevreciler, Barselona'da düzenledikleri gösterilerde ve dağıttıkları bildirilerde, Palacio'ya, ''ya sus, ya git'' çağrısı yapıyor. 
     Barselona zirvesi öncesinde yaptığı açıklama ve değerlendirmelerle Yeşiller'in tepkilerini çeken İspanyol Palacio ise AB liderlerini ''dürüst olmaya'' davet etti. 
     Palacio, AB'nin enerji kaynakları açısından bugün yüzde 50 olan dışa bağımlılığının, 20 yıl sonra yüzde 70'e çıkacağı, Rusya'ya ve istikrarsız Ortadoğu ülkelerine bağımlılığın giderek arttığı, ''endişe verici senaryoların'' ortaya çıktığı ve bir ''enerji kabusu'' yaşanacağı görüşlerini savunanlara destek veriyor. 
     AB'nin enerji stoklarının yetersizliği ve enerji tüketiminin artışı üzerinde duran De Palacio, 1986'da yaşanan Çernobil felaketinden sonra Avrupa'da sürekli puan kaybeden nükleer enerji sektörünün, yakın gelecekte tekrar ''cazip ve vazgeçilmez'' görüleceğini savundu. 
     Nükleer enerji konusuna sakin ve tarafsız bir yaklaşım gerektiğini söyleyen De Palacio, ''Bu konuda bulanıklık ve suskunluk yolu seçiliyor. İnsanlar, kendilerinden bir şeyler saklandığını düşünüyorlar'' diyerek, hükümetlerin ve üretici firmaların net olmayan tavırları ve suskunlukları yüzünden, sadece çevrecilerin seslerinin duyulur olduğunu ifade etti. 
     De Palacio, şunları söyledi 
     ''Sorarsanız, insanların çoğunluğu nükleer enerjiye karşı olduğunu söyler. Ben, nükleer enerjiden vazgeçmek isteyen çevrecilere ve hükümetlere sormak istiyorum Bunu yaparsanız, küresel gaz atık oranını düşürme yükümlülüklerinizi nasıl yerine getireceksiniz 
     Enerjimizi eski Sovyet bloku ülkelerinin nükleer santrallarından mı ithal edeceğiz Bu sorulara yanıt verilmiyor. Bu ikiyüzlü tavır ciddi değildir ve hiçbir temel analize dayanmamaktadır.'' Gerçekçi olmak gerektiğini anlatan De Palacio, AB ülkelerindeki atom santrallarında sorunun güvenlik değil nükleer atık sorunu olduğunu, bu atıkların miktar ve zararlılık oranlarının düşürülmesi için yoğun bilimsel araştırmalar yapıldığını belirtti. Teknolojik gelişmelerin, bu sorunu ''kontrol edilebilir'' hale getireceğini savunan De Palacio, buna karşılık, küresel ısınmanın kontrol edilemediğini, doğal felaketlerin arttığını ve binlerce insanın öldüğünü söyledi. 
     Gelecek 50 yıl içinde nükleer enerjiden vazgeçilmesi fikrini gerçekçi bulmadığını belirten De Palacio, nükleer enerjinin istikrarlı fiyatlar ve stok güvencesi getirdiğini de kaydetti. 
     Çevreci gruplar, Barselona'da dağıttıkları bildirilerle AB Komisyonu Başkanı Romano Prodi'nin Palacio'yu ''frenlemesini'' veya ''istifa etmesini sağlamasını'' istiyorlar. 
     






</TEXT>
</DOC>
