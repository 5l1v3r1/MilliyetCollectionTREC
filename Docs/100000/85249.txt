<DOC>
<DOCNO> 85249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun27.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan ''Topraklarımıza yapılacak saldırıya karşılık veririz'' 
</HEADLINE>
<TEXT>

     Pakistan, ''Hindistan'ın Pakistan topraklarına yapacağı her türlü saldırıya karşılık vereceği'' uyarısında bulundu. 
     Pakistan hükümeti sözcüsü Raşid Kureşi, yaptığı açıklamada, ''Pakistan topraklarına veya Keşmir'in Pakistan tarafındaki bölümüne yapılabilecek her türlü saldırıya karşılık vereceğiz'' dedi. 
     İslamabad Bölgesel Araştırma Enstitüsü'nün siyasi yorumcusu Halid Mahmud da açıklamasında, ''Böyle bir saldırı olursa, Pakistan'ın karşılık vereceği şüphesizdir. Bu da bölgede durumun çığrından çıkmasına neden olabilir'' ifadesini kullandı. 
     Devlet Başkanı Müşerref'in, gerilimi ele almak amacıyla yarın medya patronları ve siyasi yöneticilerle bir dizi toplantı yapacağı açıklandı. 
     Bu arada Hindistan Savunma Bakanı George Fernandez'in, Racastan çölünde bulunan komutanlarına, ''Pakistan'dan gelen terörizme kararlılıkla cevap vermeleri'' ve ''her türlü olasılığa karşı hazırlıklı olmaları'' çağrısında bulunduğu bildirildi. 
     Fernandez'in, Bikaner bölgesinde yapılan hava tatbikatından sonra hava ve kara kuvvetleri komutanlarıyla yaptığı toplantıya katılan komutanlardan biri, ''Bakan bize her türlü olasılığa karşı hazırlıklı olmamızı istedi'' dedi. 
     Öte yandan uluslararası toplum, her iki ülkeye de ölçülü davranmaları çağrısında bulundu. 
     





</TEXT>
</DOC>
