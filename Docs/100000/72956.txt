<DOC>
<DOCNO> 72956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/soneko04.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı topluluğunda görev değişikliği... 
</HEADLINE>
<TEXT>

     Hacı Ömer Sabancı Holding A.Ş Gıda ve Perakende Grup Başkanlığı, Perakendecilik Grup Başkanlığı ve Gıda Grup Başkanlığı olmak üzere iki ayrı grup başkanlığı halinde yeniden düzenlendi. 
     Sabancı Holding'den yapılan yazılı açıklamada, Perakendecilik Grup Başkanlığı'na Demir Sabancı'nın, Gıda Grup Başkanlığı'na da Haluk Dinçer'in atandığı ve atamaların 1 Nisan 2002 tarihinden itibaren geçerli olacağı belirtildi. 
     Gıda ve Perakendecilik Grup Başkanı Atıl Saryal'ın kendi isteğiyle grup başkanlığı görevinden ayrılarak, yönetim kurulu üyesi olarak çalışmalarını sürdüreceği kaydedildi. 
     Yeni düzenlemeye göre Carrefoursa, Diasa, Teknosa ve Giysa şirketleri Perakendecilik Grup Başkanlığı'na, Marsa KJS, Kraftsa, Danonesa, Tikveşli Gıda ve Sapeksa şirketleri ise Gıda Grubu Başkanlığı'na bağlandı. 
     
     Özgeçmişler... 
     Perakendecilik Grup Başkanlığı'na atanan Demir Sabancı, 1993 yılında Boston Üniversitesi'nde ekonomi ve uluslararası ilişkiler okuduktan sonra New York'ta Cornell Üniversitesi'nde master yaptı. 
     Japonya'da Mitsui ve Toyota Motor Corporation'da çalıştı. Teknosa Genel Müdürlüğü, Sabancı Holding Perakendecilik Grup Başkan Yardımcılığı yaptı. Demir Sabancı, Sabancı Holding Yönetim Kurulu İcra ve Strateji Komitesi üyeliği yapıyor. 
     Gıda Grup Başkanlığı'na atanan Haluk Dinçer ise 1962 yılında İstanbul'da doğdu. Dinçer, University of Michigan'dan makine mühendisliği lisans ve iş idaresi yüksek lisans derecelerini aldı. 
     1995'te Temsa bünyesinde Sabancı Topluluğu'na katıldı. Temsa'da 
     Yönetim Kurulu Başkan Vekili, Murahhas Üye ve Otobüs Grup Direktörü, Sabancı Holding Gıda Grup Başkan Yardımcılığı görevlerinde bulundu. 
     Gıda ve Perakendecilik Grup Başkanlığı'ndan kendi isteğiyle ayrılan Atıl Saryal ise 1938 yılında Ankara'da doğdu. University of Texas'ta Petrol Mühendisliği okudu. Sabancı Grubu'ndaki iş yaşamına 1975 yılında Sasa'da başladı. 1986-1993 yılları arasında Marsa'da 
     çalıştıktan sonra tekrar Sasa'ya döndü ve Genel Müdürlük görevinde bulundu. 1997 yılında Gıda ve Perakendecilik Grup Başkanlığı'na atandı. Sabancı Holding Finans ve Ortaklık Yapısı Komitesi ve İnsan Kaynakları Komitesi üyesi olan Saryal, evli ve İngilizce biliyor. 
     






</TEXT>
</DOC>
