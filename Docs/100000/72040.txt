<DOC>
<DOCNO> 72040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/ekonomi/eko04.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Arthur Andersen, rakibine satılıyor 
</HEADLINE>
<TEXT>

Enron skandalında büyük yara alan Arthur Andersen’in, Deloitte Touche’ye satışı gündemde 
     SEMA EMİROĞLU New York 

     ABD’nin en büyük mali denetim ve danışmanlık şirketi arasında bulunan, ancak Enron skandalında büyük yara alan Arthur Andersen’in, beş büyüklerden biri olan rakibi Deloitte Touche Tohmatsu’ya satışı için anlaşmaya varılmak üzere olduğu bildirildi. 
     New York Times’ın haberine göre, aralarında Türkiye’nin de bulunduğu 84 ülkede faaliyet gösteren Andersen’in satış görüşmeleri, Amerikan Adalet Bakanlığı’nın şirket hakkında cezai soruşturma açacağına ilişkin haberin ardından başladı. Şirketin tam olarak mı, yoksa parçalar halinde mi satılacağı kesinlik kazanmadı. Birleşme halinde Andersen isminin denetim ve danışmanlık piyasasından silinebileceği vurgulandı. Arthur Andersen’in, ABD’nin en büyük şirket iflasına sahne olan Enron’un muhasebe kayıtlarını imha ettiğini kabul etmesinin ardından hakkında cezai soruşturma açılması gündeme gelmişti. İki şirket arasındaki görüşmelerde, Deloitte’in, Andersen’in karşı karşıya olduğu suçlamalardan nasıl kaçınacağına ilişkin karmaşık konular üzerinde duruluyor. 
     
     Yüzlerce dava var 
     Arthur Andersen, potansiyel ceza soruşturmasının yanı sıra, Sermaye Piyasası Kurulu’nun yeni yasal düzenlemeleri ve Enron’un çökmesinden zarar gören yüzlerce kişi ve kuruluşun açtığı dava ile karşı karşıya bulunuyor. Deloitte’in, hukuk problemlerini üzerine almaması halinde birleşmeyi kabul edeceği ve bunu sağlayacak strateji arayışı içinde olduğu bildirildi. 
     



 EKONOMİ 

















</TEXT>
</DOC>
