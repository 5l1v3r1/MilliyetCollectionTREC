<DOC>
<DOCNO> 69056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/ekonomi/eko02.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmde 11 Eylül yarışı 
</HEADLINE>
<TEXT>

Yabancı turiste "Türkiye’ye gelin, dertlerinizden kurtulun" çağrısında bulunan Turizm Bakanı Taşar, 11 Eylül’den sonra 148 ülkenin pay yarışına girdiğini bildirdi 
     İtalya’nın Milano kentinde Uluslararası Turizm Borsası BIT fuarına katılan Turizm Bakanı Mustafa Taşar, yabancı turistleri Türkiye’ye çağırdı. 
     Taşar, yaptığı açıklamada, "Türkiye’ye gelin, ritmi yakalayın. Türkiye’ye gelin, dertlerinizden kurtulun" dedi. 
     Taşar, ABD’nin Irak’a yönelik olası bir müdahalesinin Türk turizmini nasıl etkileyebileceği sorusuna, "Bu olasılığın olmamasını diliyorum. Böyle bir müdahale olursa, bunun Türkiye’ye olumsuz etkisi muazzam boyutlarda olur. Bir kere hiçbir turist, yakınında saldırı olan bir ülkeye gitmek istemez. Zaten hükümetimiz de Irak’a müdahaleye karşıdır ve bu yönde de çalışmaktadır" diye konuştu. 
     
     Fuara ilgi büyük 
     Öte yandan fuara katılan 148 ülke, pazarda en büyük payı almak için yarışıyorlar. Dünyanın dört bir yanından gelen turizmciler, standlarında kendilerine özgü kaynakları sergiliyorlar. 
     11 Eylül saldırılarından sonra en fazla zarar gören sektörlerin başında gelen turizmin temsilcileri, fuarda tanıtımlarıyla, zararlarını en aza indirgemenin yollarını arıyorlar. Yoğun ilgi gören fuarda, turizme yönelik teknik tanıtımın yanı sıra, ülkeler ünlü yemeklerini, danslarını ve müziklerini tanıtıyorlar. 
     Türkiye pavyonunda, Turizm Bakanlığı, seyahat acentaları ve tanıtım vakıfları gibi 17 kurum ve kuruluş yer alırken, Türk Hava Yolları ayrı bir pavyon ile fuara katılıyor. Türk tur operatörleri, fuarın olumlu geçtiğini söylediler. 
     Bu arada 25 Şubat’a kadar sürecek fuar nedeniyle Milano’da otel fiyatları fırladı. 
     



 EKONOMİ 

















</TEXT>
</DOC>
