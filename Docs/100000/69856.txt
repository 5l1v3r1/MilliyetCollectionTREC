<DOC>
<DOCNO> 69856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sonspo21.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını İbrahim'i derbinin kilit oyuncusu olarak gösteriyor 
</HEADLINE>
<TEXT>

     Yunanistan Basketbol Ligi karşılaşmalarının neredeyse en zorlusu olarak değerlendirilen Panathinaikos-Piire Olimpiyakos derbisinde, ''galibiyet kapısını açacak anahtarın'' Panathinaikos'ta forma giyen milli basketbolcu İbrahim Kutluay'ın elinde olduğu iddia edildi. 
     Yunan Özel Flash Radyosu, ''İbo'dan stresli premier'' başlıklı haberinde, yarın oynanacak karşılaşmayı Türk basketbolcunun son 6 aydır büyük bir sabırla beklediğini, bu koşullar altında Olimpiyakos'u ''Ateşle vaftiz etme'' görevinin de ''İbo'ya'' düştüğünü duyurdu. 
     İbrahim Kutluay ise ''Benim için önemli fakat biraz da stresli bir karşılaşma olacak. Olimpiyakos gibi güçlü bir takımı kendi evinde yenmenin taraftar için ne gibi bir anlam taşıdığını çok iyi biliyorum. Ben ve takım arkadaşlarım elimizden geleni ardımıza koymayacağız'' dedi. 
     Olimpiyakos'un kendi sahasında oynuyor olmasının Panathinaikos için dezavantaj sayılabileceğini de vurgulayan Kutluay, ''Zor bir karşılaşma olacak. Fakat galip taraf olarak ayrılmamız mümkün sanıyorum. Ne de olsa Olimpiyakos daha önce de yendiğimiz bir takım'' diye konuştu. 
     






</TEXT>
</DOC>
