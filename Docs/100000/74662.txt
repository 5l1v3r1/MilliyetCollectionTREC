<DOC>
<DOCNO> 74662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun13.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya'da kanserli kadının ölümü internetten yayınlanacak 
</HEADLINE>
<TEXT>

     Avustralya'da yasal olarak ötenazi yapılması imkanı bulunmayan yaşlı kanser hastası kadın, hayatına kendi elleriyle 10 Nisan'da son verecek. 
     Kanser hastası Nancy Crick'in 70 intiharını, ailesi, arkadaşları ve dünya medyasının davet edilen temsilcileri izleyecek. 
     Ötenazi lobi grubu Exit Australia, Crick'in son anlarının kayda alınmasının, intihar sırasında odada bulunan yakınlarının intihara yardım ettikleri suçlamasıyla karşılaşmalarını engelleyeceğini bildirdi. 
     Bu arada, ötenazi destekçileri, hasta yatağı başında bulunanların suçlanmasını engellemek için yaşlı kadının evinin anahtarını dağıtıyorlar. Böylece, evde hastanın 20 kadar yakını bulunacağı halde, anahtarların çok sayıda kişinin elinde olması evde gerçekte kimlerin olduğunu kanıtlamayı zorlaştıracak. 
     Crick'in yaşadığı Queensland eyaletinde, kendini öldüren bir kişinin yanında bulunmak bile gizli destek sağlamak şeklinde yorumlanabileceği için cezalandırılabiliyor. 
     
     İnternetten yayın 
     Crick, hayatına kendi elleriyle son vermeye karar verdikten sonra, 6 Şubat'ta internetteki web sitesinde, son günlerini anlattığı 
     günlüğünü yayınlamaya başlamıştı. 
     Çektiği acılara artık dayanamadığını belirten Crick, internetteki günlüğünde ''Evimde bir mahkum gibiyim. Yakınlarım ve arkadaşlarım ziyaretime gelemezler ya da telefonla aramazlarsa ağrılarımla baş başa kalıyorum. Kusmalarım ve ishalim yüzünden evimden ayrılamıyorum...'' diyordu. 
     Üç yıl önce bağırsak kanseri tanısı konulan Crick, sağlıklı ve aktif bir kadınken, hastalıkla birlikte 27 kiloya düştüğünü söylemişti. 
     






</TEXT>
</DOC>
