<DOC>
<DOCNO> 69926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/siyaset/siy01.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit seçime girer 
</HEADLINE>
<TEXT>

Başbakanı tedavi eden Prof. Turgut Zileli’nin, Ecevit’in sağlığı için, "İleride bir seçime yeniden girmesinin önünde bile sağlığı açısından şu anda mani yok" dediği öğrenildi 
     AYDIN HASAN Ankara 

     Başbakan Bülent Ecevit’in bir süredir uygulanan "myastenia" tedavisi ile sağlığında önemli ölçüde iyileşme sağlandığı haberi geniş yankı bulurken, hastalığının tanısını koyan Prof. Dr. Turgut Zileli’nin Ecevit’in yakın çevresini, "Başbakan’ın sağlık durumu çok iyi. İleride bir seçime yeniden girmesinin önünde bile sağlığı açısından şu anda mani yok" sözleriyle rahatlattığı öğrenildi. 
     Hacettepe Üniversitesi Nöroloji Bölümü’nden emekli olduktan sonra Başkent Üniversitesi’nde çalışmaya başlayan Prof. Zileli, geçtiğimiz haziran ayında Ecevit’in rahatsızlığına myastenia’ tanısını koydu. Zileli, teşhisten sonra Başbakan’ın yeni görünümünde de etkili olan kortizon içeren ilaçlarla tedaviye başladı. Alınan bilgilere göre Zileli, "Sağlık durumu nasıl " diye soran Başbakan Ecevit’in yakın çevresini şu sözlerle rahatlattı 
     "Sayın Başbakan, tedaviye çok iyi cevap verdi. Endişelenecek bir durumu yok. Sağlık durumu çok iyi. Kendisi çalışabilecek durumda. Çalışmasının sağlığına önemli bir etkisi yok. Görev yapmasını engelleyecek bir sorun yok. Tedavide önemli bir gelişme sağlandı. Tedaviye devam edeceğiz. Tedavisi gayet iyi gidiyor." 
     Prof. Zileli, Başbakan’ın rahatsızlığının zihinsel yeteneklerini etkileyen bir boyutunun olmadığını dile getirdi. Prof. Zileli, Ecevit’in sağlık durumunun ileride bir seçime yeniden girip giremeyeceğine etkisi konusundaki soruya ise "Şu anda buna hiçbir mani yok" diye net yanıt verdi. Öte yandan Ecevit’in parkinson başlangıcı tedavisi gördüğü söylentisi de gündeme geldi. Prof. Zileli, Milliyet’in bu söylentilere ilişkin sorusu üzerine, "Hastanın dosyası gizlidir. Söyleyebileceğim tedavim altında olan Başbakan’ın durumu çok iyi" dedi. Zileli, "Başbakan’ın parkinson olmadığını söyleyebilir misiniz " sorusuna, "Bu sorulara yanıt veremem" karşılığını verdi. 
     
     Myastenia hastalığı nedir 
     Uzmanlar, myastenia hastalığı ile ilgili şu bilgileri verdi 
     Doğum aşamasında insanların kulak arkasında timus bezi bulunuyor. Bu bez, doğuştan itibaren ortadan kalkıyor. Ancak, bazı insanlarda kalıyor. Bu da, sinir uçları ile kaslar arasındaki kavşakta irtibatın zayıf olmasına neden oluyor. Bu rahatsızlık, göz kapağında düşme, eklem yerinde zayıflık gibi fiziki sorunlara neden oluyor. Buna bağlı olarak yürüyüşte ve yüz mimiklerinde dışarıdan rahatça fark edilen sorunlar ortaya çıkıyor. Başbakan da, tipik bir myastenia rahatsızlığı yaşıyor. Bu rahatsızlığın tedavisinde kortizon içeren mistinon ilacı kullanılıyor. 
     
Milliyet duyurdu      Kamuoyu, Ecevit’e myastenia teşhisi konulduğunu ve üç aydır tedavinin başarıyla uygulandığını dün Milliyet’te yer alan haberden öğrendi. Bu hastalık, sinir uçlarının kaslarla birleştiği kavşaklarda sinir zayıflığı olarak tanımlanıyor. Teşhisi koyan ve tedaviyi uygulayan Profesör Turgut Zileli’nin yanı sıra Ecevit’in özel doktoru Arif Abacı ve Hacettepe Üniversitesi Nöroloji Bölüm Başkanı Prof. Okay Sarıbaş’ın da adlarına yer verilen haberde, Başbakan’ın son aylarda kilosundaki artışın da kullandığı ilacın kortizonlu olmasından kaynaklandığı ifade edildi. 
     



 SİYASET 










</TEXT>
</DOC>
