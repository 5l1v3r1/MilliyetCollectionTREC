<DOC>
<DOCNO> 56391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/spor/aspo.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
GÜLME KOMŞUNA 2-1 
</HEADLINE>
<TEXT>

Fenerbahçe’nin Trabzon’a yenilmesiyle büyük avantaj yakalayan Barcelona fatihi Galatasaray aynı skorla Ankaragücü’ne kaybetti. Kennedy’nin golünden sonra Cim-Bom sayısız pozisyondan yararlanamadı. Augustine skoru ikiledi, Serkan’ın golü yetmedi 
     BİR gün önce Fenerbahçe Trabzonspor’a yenilince, Galatasaray alacağı bir galibiyetle puan farkını yediye çıkartacaktı. Ancak evdeki hesap, çarşıya uymadı. Ankaragücü, 9. dakikada Kennedy ile öne geçti. Cim Bom bu gole cevap vermek isterken kalesinde çok büyük tehlikeler yaşadı. İkinci yarıda bir çok net pozisyondan yararlanamayan Galatasaray, rakibi 10 kişi kalınca umutlandı. Ancak Augustine 80’de farkı ikiye çıkardı. Uzatmaların üçüncü dakikasında Serkan skoru ilan etti. 
     
     Dakika dakika maç 
     8. Dakika Niyazi'nin sağdan ortasında Kennedy, ön direkte vuruşunu yaptı, top yan direkten döndü. 
     9. Dakika Bu kez Yılmaz sağdan ortaladı. Kennedy hemen hemen aynı yerden Mondragon'dan önce kafayı vurdu. Ankaragücü'nü 1 - 0 öne geçirdi. 
     10. Dakika İsmet'in ceza alanı dışından gönderdiği sert şutta Mondragon gole izin vermedi. 
     14. Dakika Mondragon'la karşı karşıya kalan Kennedy, Kolombiyalı kaleciden sıyrıldı ancak gecikince takımını bir golden etti. 
     31. Dakika Murat Sözkesen'in yerden sert vuruşunda top yandan az farkla auta gitti. 
     32. Mondragon aut atışı kullanırken Kennedy'nin sırtına çarpan top filelere gitti. Hakem, Kennedy'nin yeterli uzaklığa açılmadığı gerekçesiyle golü saymadı. 
     34. Dakika Suat'ın ceza alanına havalandırdığı topu kontrol eden Ümit Karan, bomboş durumda dönerek vurdu. Meşin yuvarlak auta gitti. 
     45. Dakika Hakan Ünsal'ın 25 metreden kullandığı serbest vuruşta kaleci Zafer topu rahatlıkla bloke etti. 
     53. Dakika Capone'nin uzun pasında topla buluşan Ümit Karan, kaleci Zafer'le karşı karşıya kaldı, zoru başarıp, topu dışarıya attı. 
     55. Dakika Arif soldan ortaladı. Ümit Karan arka direkte kafayı vurdu. Zafer mükemmel bir refleksle golü önledi. 
     68. Dakika Arif'in korner atışında Murat Sözkesen, kalabalık arasından yükselip kafayı vurdu, top az farkla dışarı çıktı. 
     72. Dakika Suat'a faul yapan Hakan Keleş, ikinci sarı kart sonrası kırmızı kartla oyun dışı kaldı. 
     80. Dakika Ankaragücü'nün organize atağında Yılmaz, Niyazi'yi gördü. Niyazi Augustine'e çıkardı. Bu oyuncu yerden vurdu. Top yan direğe çarpıp ağlara gitti 2 - 0. 
     87. Dakika Özgür'e tehlikeli biçimde çift dalan Emre, direkt kırmızı kart görerek soyunma odasının yolunu tuttu. 
     90. Dakika Galatasaray'ın gelişen atağında Arif'in plase vuruşunda top üst direkten auta çıktı, gol fırsatı kaçtı. 
     90 2. Dakika Arif'in pasıyla soldan ceza alanına giren Serkan rahat pozisyonda kalecinin soluna plaseledi 2 - 1 
     
     Nasıl oynadılar 
     MONDRAGON Yine yan toplarda tereddütler yaşadı. Bir gün iyi, bir gün kötü. Dün kendine güveni çok azdı, hatalar yaptı. 
     BÜLENT KORKMAZ Nedense bütün toplara gelişi güzel vurdu. Çok gereksiz uzun toplar attı. Savunmada da iyi gününde değildi. 
     EMRE Gergin ve gaddardı. Özgür'e attığı tekme ona hiç yakışmadı. Kademe hatası yaptı, rakip ataklarda etkisiz kaldı. 
     CAPONE Savunmaya ağırlığını koyamadı. Tutuk bir futbol ortaya koydu. Zayıf kaldı. Ne orta sahaya, ne ofansa yardım etti. 
     HAKAN ÜNSAL Çok aksadı, kanadında büyük hatalar içindeydi. Ankaragücü onun kulvarını iyi kullandı. Vasat bir maç çıkardı. 
     BÜLENT AKIN Hiçbir şey yapmadı desek yalan olmaz. Üstelik çok top kaybetti. Galatasaray'ın kötülerinden biriydi. 
     SUAT Durarak oynadı, fazla mücadeleye de girmedi. Orta sahayı toparlaması beklenirken, etkisiz kaldı, eski günlerini mumla arattı. 
     ERGÜN Yine takımda oynayan tek adamdı. Onun dışında maça asılan yoktu. İkinci yarıda mükemmel ortalar yaptı. Ayakta kalan isimdi. 
     ÜMİT KARAN Takımının kaderiyle oynadı. İnanılmaz goller kaçırdı. Çok net pozisyonlarda adeta son vuruş özürlüsüydü. 
     ARİF Fazla etkili değildi. Saman alevi gibi parladı ancak pozisyona giremedi. Boş alan yaratmaya çalıştı, bunda da etkili olamadı. 
     MURAT SÖZKESEN Forvette ayağa yere basan tek oyuncuydu. O da Ümit Karan'a çalıştı, ancak çabaları takımına yarar sağlamadı. 
     AYHAN Sakatlığına rağmen orta sahaya takviye olarak sahaya sürüldü. Ancak arkadaşlarının pili çoktan bitmişti. 
     SERKAN Kısa süre oynamasına rağmen mükemmel bir gol attı. Lucescu onu oyuna sürmekte geç kaldı. Daha önce girse sonuç değişebilirdi. 
     ERHAN NAMLI Son on dakikada oyuna girdi. Fazla kendini gösteremedi. Yeteri kadar topla da buluşamadı. 
     
     Maçın hakemi 
     İyi yönetti 
     ALİ Aydın iyi başladığı maçı iyi tamamladı. Her pozisyonu yakından izleyen Aydın faul kararlarında eyyam yapmadı, kartlarını doğru yerlerde kullandı. Hakan Keleş’e gösterdiği ikinci sarı kartta haklıydı. Emre Aşık’ın yaptığı sert hareket de kesinlikle direkt kırmızı kartı gerektiriyordu. 
     
     Notlar 
     Rivaldo sürprizi 
     CAPONE’NİN, Barcelona maçından önce Rivaldo’yu evinde ziyaret ettiği bildirildi. Bu görüşmede Rivaldo’nun "Sezon sonunda Barcelona ile sözleşmem bitiyor" demesi üzerine Capone’nin, "Galatasaray’a gel" önerisinde bulunduğu öğrenildi. Brezilyalı yıldızın "Neden olmasın " yanıtını verdiği ifade edildi. 
     
     Bilet isyanı 
     ANKARAGÜCÜ-Galatasaray maçının bilet fiyatlarının yüksek oluşu her iki takım taraftarlarını isyan ettirdi. Karşılaşmanın biletleri 10, 25 ve 40 milyondan satılınca maça giremeyen taraftarlar, stat önünde bu durumu protesto etti. 
     
     Cepçilere yaradı 
     19 Mayıs Stadı civarında emniyet önlemlerinin abartılması, büyük karambole neden oldu. Basın mensupları atlı ve köpekli polisler arasında sıkışıp kalırken, üç gazetecinin cep telefonu itiş kakış sırasında çalındı. Çok sayıda vatandaşın da cüzdanlarının çalındığı anlaşıldı. 
     
     Mondragon çıldırdı 
     GALATASARAY’IN daha oyunun başında Ankaragücü’nden yediği gol sonrasında Kolombiyalı file bekçisi Mondragon adeta çıldırdı. Ankaragücülü Kennedy’nin golünde faul olduğunu iddia eden Mondragon yan hakemin üzerine yürüdü. 
     
     Stat başlıyor 
     "YAP - işlet - devret" modeliyle yenilenecek Ali Sami Yen Stadı’nın inşaatına 18 Ocak’ta start verileceği belirtildi. Galatasaray’ın, stadın tamamının yıkılması halinde, maçlarını Olimpiyat Stadı ya da Pendik’te oynayacağı açıklandı. 
     
     Roma’ya Parma ikramı 
     GALATASARAY’ın Şampiyonlar Ligi’ndeki rakiplerinden Roma, İtalya Ligi’nde Parma’yı rakip sahada 2-1 mağlup etti. Bu sonuçla Roma, Inter ve Chievo’nun ardından üçüncü sıradaki yerini korudu. Barcelona ise İspanya Ligi’nde sahasında Celta Vigo ile 2 - 2 berabere kaldı. Boğalar, ligde 24 puanla yedinci sıraya yükseldi. 
     
Ankaragücü cephesi      Ödül idmanı 
     ANKARAGÜCÜ Teknik Direktörü Ersun Yanal, maçı galibiyetle tamamlayan futbolcularını, stat çıkışında tesislere götürerek antrenman yaptırdı. Yanal maçla ilgili yorumunda ise şunları söyledi "10 kişi kalana kadar oyunu kontrol eden taraf bizdik. Uzun toplarla etkili olduk. Rakibimize fazla fırsat vermedik. İyi mücadele ettik, iyi oynadık, haklı galibiyet elde ettik." 
     
     "Aslan gibiydik" 
     ANKARAGÜCÜ Başkanı Cemal Aydın, Galatasaray galibiyeti sonrası yaptığı açıklamada, "Futbolcularımız aslan gibi mücadele etti" dedi. Aydın. "Galatasaray hafta içinde gururumuz oldu. Her zaman da oluyor. Ancak lig arenası, Avrupa’dan farklı. Ankaragücü kapasitesinin çok üstünde oynadı. Haklı galibiyet aldı" diye konuştu. 
     
     Hakan Hak etmedim 
     72. dakikada kırmızı kartla oyun dışı kalan Hakan Keleş "Oyundan atılmayı hak etmedim" dedi. Ankaragücülü oyuncu, "Herhalde 11 kişi fazla geldik. Ama bizim için farketmedi. Arkadaşlarım eksik de olsa galibiyete ulaşmayı başardılar" ifadelerini kullandı. Bu arada Emre’nin darbesiyle oyun dışı kalan Özgür’ün bileğinden ciddi sakatlandığı, ancak kırık olmadığı bildirildi. 
     



 SPOR 



























</TEXT>
</DOC>
