<DOC>
<DOCNO> 95949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/aspo.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
LORANT "Formanın garantisi yok" 
</HEADLINE>
<TEXT>

Alman hoca, kendisini kanıtlamayan oyuncuyu takıma almayacağını söyledi, "Bu Ortega da olsa farketmez" dedi 
     YALÇIN TÜRK 

     Simao üzüntüsü 
     FENERBAHÇE Teknik Direktörü Lorant, Traunstein maçında alınan farklı galibiyetin kendisi için önem taşımadığını, futbolcuların asıl performansını ciddi sınavlarda göreceğini söyledi. Alman hoca, Simao’nun sakatlanmasına çok üzüldüğünü belirtti, "Kampın en iyi isimlerinden biriydi. Onun düzelmesini bekleyeceğim. Transferi düşünmüyorum. Çünkü Simao’nun oynadığı mevkiide Tuncay ve Johnson’ı kullanabilirim" diye konuştu. 
     
     Tempodan memnun 
     TAKIMIN form durumundan ve temposundan çok memnun kaldığını da sözlerine ekleyen tecrübeli teknik adam, "Çalışmalar istediğim gibi gidiyor. Hiçbir sorun yok. Hazırlık döneminde herkesin hazır olması gerek. İyi oynamayan kadroya giremez. Oyuncularım kendilerini bana göstermek zorundalar. Benim felsefemde yaşın ve isimlerin hiç önemi yok. Ortega da olsa, başka bir yıldız da olsa istediğim gibi değilse forma bulamaz" dedi. 
     
     Kadro şekillenmedi 
     OFANSİF futbolu seven bir yapıya sahip olduğunu kaydeden Lorant, "Çalıştırdığım bütün takımlarda bu anlayışı ön planda tuttum. Beş ofansif oyuncuyla oynayacağım derken, beş santrfor algılanmamalı. Kadromun kalabalık olması beni düşündürmüyor, tersine mutlu ediyor. Sisteme göre kim iyiyse o şans bulacak. Takımın iskeleti konusunda kafamda bir şekil yok. Hazırlık maçları bittikten sonra onbir şekillenecek" ifadelerini kullandı. 
     



 SPOR 

























</TEXT>
</DOC>
