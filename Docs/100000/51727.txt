<DOC>
<DOCNO> 51727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sondun07.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit BBC'ye konuştu "Taliban Türkiye için de tehdit oluşturuyor" 
</HEADLINE>
<TEXT>

     Başbakan Bülent Ecevit, BBC 1 televizyonunda Pazar sabahları yayınlanan David Frost'un kahvaltı programına konuk oldu ve Afganistan'a yönelik harekat ile gelecekte olabilecekler konusunda yapılan ufuk turunda görüşlerini açıkladı. 
     Türkiye'nin Afganistan'a yönelik harekata, bu mücadelenin İslama değil terörizme karşı olduğunu söyleyerek en büyük desteği verdiğini belirten Frost'a, Türk halkının yüzde 99 gibi büyük bir çoğunluğunun Müslüman olduğunu hatırlatarak yanıt veren Başbakan Ecevit, ''Türkiye aynı zamanda laik bir ülkedir ve bu yapısıyla aslında hem dünyaya, hem de İslam dünyasına İslamiyet'in laiklik, çağdaşlık ve demokrasiyle birarada yaşatılabileceğini göstermiş bir ülkedir'' dedi. 
     Yayın sırasında Afganistan'ın o dönemdeki Kral'ı Emanullah Han'ın 1928 yılında Türkiye'ye yaptığı resmi ziyarette çekilmiş fotoğrafı da 
     gösteren Başbakan Ecevit, bu fotoğrafta Emanullah Han ve beraberindekilerin çağdaş giysiler içinde olduklarına dikkati çekti. Bu noktada Taliban'ın yarattığı değişimin altını çizen Ecevit, Taliban'ın sadece kendi ülkesi için değil, bulunduğu bölge için, Kafkasya, Orta Asya ve Türkiye için de tehdit oluşturduğunu bildirdi. Bu nedenle de Türkiye'nin terörizmle mücadeleye destek olma yaklaşımı içinde bulunmasının ve Batılı dostlarına yardım etmesinin doğal olduğunu vurgulayan Başbakan Ecevit, ''biz de 20 yılı aşkın bir süredir başta bölücü terör, komünist terör ve İslami terörün geldiği her türlü terörden çekiyoruz. Bu nedenle ne zaman ki ABD terörizme karşı birlikte mücadele etme çağrısı yaptı, biz buna hemen destek verdik. Zira ABD de bize terörizmle mücadelemizde büyük destekler vermişti uzun yıllar boyu, bu nedenle de desteğimiz çok doğaldı'' dedi. Başbakan Ecevit, dünyadaki çeşitli ülkelerde ortaya çıkan savaş karşıtı tutum ve gösterileri değerlendirmesi istenince de ''demokratik bir ülke olarak tabii ki Türkiye'de de bazı karşıt görüşler olacaktır. Ama halkın büyük çoğunluğu savaşı sevmediği halde, bu mücadeleye destek veriyor. Çoğu da bizim bu harekata terörle mücadele noktasından destek verdiğimizi iyi biliyor'' diye konuştu. Başbakan Bülent Ecevit, Afganistan'ın geleceğinde Taliban'ın çağdaş unsurlarının bulunması gereğine inanıp inanmadığı yolundaki son soruyu da şöyle yanıtladı ''Gerçi Taliban'ın içinde çağdaş unsurlar olup olmadığını bilmiyorum ama, biz şuna inanıyoruz içinde bütün etnik grupların temsil edildiği bir hükümet oluşturulmalı. Biz, hatta savaş bitmeden önce bu hükümetin kurulmasına çalışmalıyız. Afganistan halkı, şüphesiz Taliban rejiminden çok daha iyi bir rejim içinde yönetilmeyi hakediyor.'' David Frost, söyleşinin sonunda Başbakan Ecevit'e kendisini ilk kez konuk ettiğini, ancak büyük onur duyduğu bu sohbeti en kısa zamanda tekrarlamak istediğini de bildirdi. 
     






</TEXT>
</DOC>
