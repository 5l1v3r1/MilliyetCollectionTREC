<DOC>
<DOCNO> 91206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun35.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesinde Avrupa'nın geleceği ve AGSP de görüşülecek 
</HEADLINE>
<TEXT>

     İspanya'nın Sevilla kentinde yapılan AB zirvesinde liderlerin, yasadışı göçle mücadele ve tarım politikalarının yanı sıra başka alanlarda da taraflar arasındaki görüş ayrılıklarını uzlaştıran formüller üretmeleri gerekiyor. 
     AB, genişlemeden önce kendi içindeki yapısal reformları hayata geçirmeyi hedefliyor, ancak Konsey, Komisyon ve Parlamento'nun yeniden yapılanması konusunda AB üyeleri arasında görüş ayrılıkları bulunuyor. 
     AB'nin Lüksemburg, Belçika gibi küçük nüfuslu ülkeleri, bazı reform önerilerine Birlik içindeki etkinliklerinin azalacağı gerekçesiyle onay vermiyorlar. 
     Dönem başkanlığını İspanya'dan devralacak olan Danimarka'nın Başbakanı Anders Fogh Rasmussen, bu sabah zirveden önce yaptığı açıklamada, AB'nin, yalnızca genişleme süreci için değil, daha şeffaf ve etkin bir idari mekanizmaya sahip olması gerektiği için de reformlara gereksinim duyduğunun altını çizdi. 
     Liderlerin halen süren oturumda ele aldıkları bir diğer konu da Avrupa Güvenlik ve Savunma Politikası AGSP . AB'nin AGSP'de planladığı takvime uyabilmesi için, Yunanistan'ı ikna etmesi gerekiyor. 
     Yunanistan Ankara ve Londra'da Türkiye, İngiltere ve ABD arasında yapılan görüşmelerden sonra varılan mutabakata ilişkin çekinceleri olduğunu açıklamıştı. 
     Yunan kaynaklarından edinilen bilgiye göre, Yunanistan'ın İspanya dönem başkanlığına sunduğu ve mevcut belgelerde bazı düzenlemeler yapılmasını öngören öneriler, Konsey'in şu anda devam eden toplantısında ele alınacak. 
     Yunan diplomasisi, Sevilla zirvesi sonuç bildirisinde, beklentilerini karşılayan bazı açıklamaların yer almasını bekliyor. 
     
     ALMANYA MAÇI ZİRVEYİ İKİNCİ KEZ ETKİLEDİ 
     Zirvenin Dünya Kupası'nda İngiltere-Brezilya maçı nedeniyle geç başlamasının ardından, bu kez de Almanya ile ABD arasında oynanan futbol karşılaşması, basın merkezinde çalışmaların ikinci kez askıya alınmasına neden oluyor. 
     Basın merkezindeki televizyonların karşısına kilitlenen gazetecilerin büyük bölümü, bu maçta ABD'yi tutuyor. 
     





</TEXT>
</DOC>
