<DOC>
<DOCNO> 95567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur23.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı ve İzmit'i sağanak yağış vurdu... 
</HEADLINE>
<TEXT>

     Adapazarı ve İzmit'te, aniden bastıran sağanak yağış, hayatı olumsuz yönde etkiledi. 
     Depremden sonra üstyapı çalışmaları henüz tamamlanmayan Adapazarı'nda zaman zaman dolu şeklinde yağan sağanak yağmur sonucu, alçak kesimlerdeki ev ve işyerlerini su bastı. 
     Atatürk Bulvarı, Adnan Menderes Caddesi SSK Kavşağı, Karaağaç ve İnönü caddelerinin yanı sıra çok sayıda ara sokağı su bastı. Bunun sonucunda, araç trafiği aksadı. Yağmur sonrası, Adapazarı Büyükşehir Belediyesi'ne bağlı vidanjörler, su boşaltma çalışmalarını sürdürüyor. 
     Yaklaşık yarım saat süren sağanak yağış, İzmit'te de etkili oldu. 
     Deniz seviyesindeki apartmanların zemin katlarındaki ev ve işyerlerini su basarken, D-100 Karayolu'nun Halkevi ve Orduevi civarındaki su birikmeleri dolayısıyla trafik aksadı. 
     Bu kesimdeki trafik akışı tek şeritten kontrollü olarak sürdürülürken, İzmit büyükşehir Belediyesi İtfaiye Daire Başkanlığı ekiplerinin çok sayıda konut ve işyerindeki suları boşaltma çalışmaları ise devam ediyor. 
     





</TEXT>
</DOC>
