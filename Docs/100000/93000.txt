<DOC>
<DOCNO> 93000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo09.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin dünya üçüncülüğü Yunan basınında... 
</HEADLINE>
<TEXT>

     17. Dünya Kupası'nda, Türkiye'nin Güney Kore'yi 3-2 yenerek üçüncü olması, Yunan basını tarafından, ''Süper güç Türkiye, dünya üçüncülüğüne bileğinin hakkıyla tırmandı. Kırmızı-beyazlılar herkese değerlerini kanıtladılar'' biçiminde değerlendirildi. 
     Atina'da yayımlanan spor gazetelerinin hemen hemen hepsinde Türkiye galibiyeti sürmanşet olurken, ''Komşumuz galibiyete alınteriyle ulaştı. Dünya Kupası'nda gösterdiği başarı hepimizin ağzını hayranlıktan açık bıraktı ve oynadığı futbolla aslında üçüncülükten daha büyük başarılara imza atabileceğini gösterdi'' görüşünde birleştiler. 
     ''Ekstra güçlü Türk takımının başarısı hepimizi aptallaştırdı'' ve ''Türkler'in başı dimdik'' diyen Derby Gazetesi, ''Dünya Kupası'nın en güzel golleri'' ekine koyduğu Bülent Korkmaz, İlhan Mansız ile Hasan Şaş'ın gollerine ''Türklerin Osmanlı adaleti '' başlığını uygun gördü. 
     Sportime Gazetesi ise, ''Kırmızı-beyazlılar Güney Koreliler'e fes taktı'', ''Güneş'in kahramanları ay yıldızlı bayrağı dünya üçüncülüğünde dalgalandırdı'', ''Hakan Şükür, takımının en hızlı tabancası'' ve ''Bu maç teselli maçına benzemiyordu'' başlıklarını kullandı. 
     ''Komşu tarih yazdı'' diyen Goal News, ''Türkiye, hakkıyla 3. oldu'' ve ''İlhan Mansız, eline geçirdiği gol atma şansını adeta saçından çekiyordu'' dedi. 
     Gazete, ''İlhan Mansız ile Hakan Şükür, sahanın ateşten yaratılmış ikizleri'' değerlendirmesinde de bulundu. 
     ''Türkler'in babayiğitliği'' başlığını kullanan Athlitiki Iho gazetesi Hakan Şükür'ün 11. saniyede kaydettiği golünü ''Şükür, yanıtını verdi'' başlığıyla sayfalarına taşıdı. 
     ''Kırmızı-beyazlılar delikanlı gibi oynadılar ve üçüncülüğü aldılar'' diyen Protathlitis, Hakan Şükür hakkında yaptığı, ''Büyük oyuncular böyledir. Kendilerine yöneltilen kötü eleştirilerden etkilenirler. Sonrada bir hareketleriyle haklarında ne kadar insafsızca yazılmış çizilmiş şey varsa yuttururlar'' yorumuyla dikkati çekti. 
     ''Türkler, ev sahibi Güney Kore'yi yendi ve tarihi üçüncülüğü hak etti' başlığını kullanan Ora Gazetesi'ne ise, Filathlos ile Fos gazeteleri, ''Ay yıldızlılar Güney Kore'ye boyun eğdirdi'' ve ''Türkler, muhteşem futbollarıyla herkesi etkiledi'' başlıklarıyla eşlik etti. 
     

     
</TEXT>
</DOC>
