<DOC>
<DOCNO> 87829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/yazar/cemal.html </URL>
<DATE> 2002/06/04/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Serinkanlı düşünmek ve sakin geçiş... 
</HEADLINE>
<TEXT>

     Başbakan Ecevit’le birlikte Hindistan’dan dönüyoruz. 2000 yılının mart ayı sonları. Uçakta Can Dündar’la yan yana koltuklardayız. 
     İkimizin de elinde Tagore’un kırmızlı ciltli birer şiir kitabı. Çevirinin altında, gençliğinden beri Hintli ozanın hayranı olan Ecevit’in adı var. 
     Can benim kitabı da alıp ön tarafa, Ecevit’e imzalatmaya gidiyor. Az sonra biraz şaşkın bir yüz ifadesiyle dönüyor. 
     Ecevit kitapları almış, sağ elinde sanki kalem varmış gibi parmağıyla imzalamaya çalışmış. Bir iki kez imzalar gibi yapmış. Oysa elinde kalem yokmuş. Rahşan Hanım durumu fark edince, "Bülent " diye duruma müdahale etmiş. Bir tükenmez kalemi Ecevit’in eline tutuşturmuş... 
     Ecevit’in imzasına bakıyorum 
     Belli belirsiz bir karalama... 
     İki yıl öncesi böyleydi. 
     O tarihte Ecevit’in sağlığı hızlı bir iniş grafiği çekiyordu. Hindistan gezisini güç bela tamamlamıştı. Ne kadar güçlük çektiğini gözlerimizle görmüştük. 
     Daha sonra yapılan kortizon tedavisiyle Ecevit bir ara iyileşir gibi oldu, canlandı. Ama sonraki iniş, bu tür tedavilerin sonrasında genellikle olduğu gibi daha beter hızlandı. 
     Bugün perde artık kapanıyor. 
     Bir noktayı belirtmekte yarar var 
     Ecevit, sağlık durumunun gitgide kötüleştiği bu iki yılı aşkın süreci, bütün olumsuzluklara rağmen başarılı götürdü. 
     Koalisyonu ayakta tuttu. 
     Hem ekonomik programı hem Avrupa Birliği’yle ilişkileri iyi bir aşamaya getirdi. Özellikle ekonomide yılan hikayesine dönmüş olan yapısal reformların gerçekleşmesinde önemli rol oynadı Sayın Ecevit... 
     Ama artık film bitti 
     Ecevit’in sağlık koşulları ne yazık ki noktayı koymuş durumda. Şimdi serinkanlı düşünme zamanı... Sakin bir geçiş dönemini planlama zamanı... 
     Başka çare yok. 
     İnat edilirse, iki yıldır büyük fedakarlıklarla bugünlere getirilmiş olan ekonomik program riske girebilir. 
     Bakın, dolar yükseliyor. 
     Faiz yükü ağırlaşıyor. 
     Borsa düşüyor. 
     Yazık 
     Daha fazla yazık olmaması için de Ecevit sonrasının soğukkanlı biçimde düşünülmesi gerekiyor. Hem DSP hem hükümet açısından sakin bir geçiş sürecinin planlanması şart. 
     Böyle gitmeyeceği açık. 
     Bu acı gerçeği, Oran’a kapanmış olan Ecevitler’in de gördüklerine, göreceklerine inanmak istiyor insan. 
     Tersine ihtimal vermek güç... 
     Aksamaması gereken iki temel, kritik konu var Türkiye’nin önünde. 
     Biri, ekonomik program. 
     Diğeri, Avrupa Birliği. 
     Bu iki konunun rayında gidebilmesi için de birkaç noktada belirsizlik değil, aydınlık gerekiyor 
     DSP’de yeniden yapılanma... 
     Yani DSP’de Ecevit sonrası... 
     Yeni bir hükümet... 
     Seçim sistemi değişikliği... 
     Ve makul zamanda seçim... 
     Sayın Ecevit, eğer bu dönemin kazasız belasız atlatılmasına, yani geçiş sürecine katkıda bulunursa, Türkiye’ye son büyük hizmetini yapmış olur. 
     İşi olacağına bırakmak ise sorumsuzlukla eş anlam taşıyacaktır. 
     
     







Maç ve millet’ 


Çırak kimmiş 


Çakmakoğlu İdamda ısrarlıyız 


Serinkanlı düşünmek ve sakin geçiş... 


Top ve sehpa 


Bir mektup ve bir şirket 


Brezilya’yı niye yenemedik 


Milli Takım forması ve Türk gibi oynamak 


AB ile Türkiye’de ilk zirve 


Anadolu solu ve türban 


Yeni hükümetin şekline göre devam mı, tamam mı ’ belli olacak 


Karamehmet taş üstüne taş koydu 


</TEXT>
</DOC>
