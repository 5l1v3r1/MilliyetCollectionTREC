<DOC>
<DOCNO> 76674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/sontur04.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai "Türkiye İSAF'a istediği kadar komuta etsin" 
</HEADLINE>
<TEXT>

     Afganistan Geçici Yönetiminin Başkanı Hamid Karzai, Ankara'daki temaslarını tamamlayarak Türkiye'den ayrıldı. Türkiye'den ihtiyaç duyduğu tavsiyeleri aldığını söyleyen Karzai, Türkiye'nin ISAF komutasını üstlenecek olmasından çok memnun olduklarını tekrarlayarak "Afgan halkının Türkiye'nin bu görevi istediği kadar sürdürmesini ister" dedi. 
     Hamid Karzai, Ankara'dan ayrılmadan önce Esenboğa Havaalanında düzenlediği basın toplantısında ziyaretinin çok güzel geçtiğini, Türkiye'nin büyük bir konukseverliğini gösterdiğini söyledi. Türkiye'den ihtiyaç duyduğu tavsiyeleri aldığını da ifade eden Karzai, ikili işbirliğini tüm boyutlarıyla ele aldıklarını, Türkiye ile her alanda işbirliğini yapmak istediklerini anlattı. 
     Türkiye'nin Afganistan'ın yeniden yapılandırılmasına ve ulusal ordunun eğitimine katkıları ile ISAF komutasını devralması konularının da görüşüldüğünü kaydeden Karzai, Türkiye'nin Afgan birliklerini eğitmeye başladığına da dikkat çekti. 
     Karzai, görüşmelerde ayrıca terörle mücadele, sivil havacılık, inşaat, uyuşturucu mücadele gibi alanlarda yapılabilecek işbirliği üzerinde durulduğunu bildirdi. 
     
     TÜRKİYE'NİN BAZI ÇEKİNCELERİ VAR 
     ISAF konusunda önümüzdeki günlerde gelişmeler beklediklerini kaydeden Karzai, Türkiye'nin bu konuda bazı çekincelerinin bulunduğunuancak bunların daha çok teknik konulara ilişkin olduğunu belirterek bu sorunları ele alacaklarını ve üstesinden geleceklerini söyledi. 
     ISAF'ın faaliyet alanının Kabil'ın dışındaki bölgelere de yayılmasını istediklerini anlatan Karzai, bunun Afganistan'ın güvenliğine önemli bir katkısı olacağını savundu. Buna karşın bu konudaki kararın Afganistan'ın vermeyeceğine de işaret eden Karzai, Türkiye'nin ISAF komutasını ne zaman devralacağına ilişkin bir soruya, "Şu anda Türkiye, komutayı devralmaya karar verdi ve bir süre bu görevi sürdürecek. Afgan halkı, Türkiye'nin bu görevi istediği kadar sürdümesini ister" karşılığını verdi. 
     






</TEXT>
</DOC>
