<DOC>
<DOCNO> 87427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sontur18.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Boru hattından ham petrol çalarken yakalandılar... 
</HEADLINE>
<TEXT>

     Şanlıurfa'nın Hilvan İlçesi'nde, BOTAŞ'a ait Batman-Dörtyol Petrol Boru Hattı'na vana takarak ham petrol hırsızlığı yapan bir kişi yakalandı. 
     Alınan bilgiye göre, jandarma ekipleri, BOTAŞ'a ait boru hattında şüpheli bazı kişi ve araçların tespit edilmesi üzerine, ilçeden geçen boru hattında önlem aldı. 
     Güvenlik güçleri, Kepirhisar Köyü Kantura mevkiinde, BOTAŞ hattından vana takarak, çaldığı ham petrolü 63 LE 052 plakalı tankere boşaltan Ramazan H'yi suçüstü yakaladı. 
     Ramazan H'yi gözaltına alan yetkililer, Şanlıurfa'nın Suruç ve Siverek ilçeleri ile çevre illerde yaklaşık 5 aydır boru hattına vana takarak ham petrol çalan kişi veya kişilerin de aynı yöntemi kullandığını belirterek, hırsızlığın organize bir şekilde gerçekleştirildiği şüphesi üzerinde durduklarını söylediler. 
     Boru hattında çalınan ham petrolün gece yarısı tankere boşaltıldığını, motor sesinin duyulmaması için de egzoza susturucu takıldığını belirlediklerini ifade eden yetkililer, şimdilik bir tanker ham petrolün ele geçirildiğini, olayla ilgili soruşturmanın geniş çaplı sürdürüldüğünü bildirdiler. 
     





</TEXT>
</DOC>
