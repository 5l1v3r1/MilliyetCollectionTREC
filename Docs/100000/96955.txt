<DOC>
<DOCNO> 96955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/yazar/bila.html </URL>
<DATE> 2002/07/20/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Hükümet, seçim ve Derviş 
</HEADLINE>
<TEXT>

     Saadet Partisi, hükümetin Meclis desteğinin 276’nın altına düşmesi nedeniyle gensoru verdi. 
     Daha önce desteğin 276’nın altına inmesi halinde istifa edeceğini açıklayan Başbakan Ecevit, ortakları Bahçeli ve Yılmaz’la görüştükten sonra bu düşüncesini değiştirdi. Ecevit, "Ortaklarım ayrılmamı istemiyor, seçime bu hükümetle gitmemiz gerektiğinde ısrar ediyorlar" diyerek, çekilmeyeceğini açıkladı. Koalisyon ortakları muhalefete bir anlamda, "bulun 276’yı düşürün" diyor. 
     SP’nin verdiği gensoru, muhalefetin 276’yı bulup bulmayacağını da gösterecek. 
     Muhalefet 276’yı bulabilir mi 
     Meclis aritmetiğine bakılırsa muhalefetin sandalye sayısı 276’ya ulaşmıyor. Koalisyonun "seçime kadar devam" kararı almasının nedeni de bu. 
     Koalisyon açısından bir diğer güvence de Yeni Oluşum’un hükümeti düşürmeye niyetli olmayışı. Bugün itibariyle Yeni Oluşum’un milletvekili sayısı 63. Bu grup, gensoruda hükümet aleyhine oy kullanmazsa, muhalefetin hükümeti düşürmesi mümkün olmadığı gibi düşürecek rakama ulaşması da zor görünüyor. 
     Başbakan Ecevit’in bu konudaki değerlendirmesi şöyle 
     "Zirve toplantısında, bu hükümetle seçime gidilmesi için Sayın Bahçeli ve Sayın Yılmaz ısrar ettiler. Başbakanlığı sürdürmemi, seçime böyle gitmemizi istediler. DSP’den ayrılan milletvekillerinin de hükümeti düşürmek eğiliminde olmadıkları belirtiliyor. Bu durumda devam etme kararı aldık." 
     Başbakan Ecevit, artık DSP’den ayrılmaları tek tek saymıyor. 
     Seçim eğilimi de belirgin hale geldiği için bu konuda kararı halkın vereceğini söylüyor. 
     Seçimin 3 Kasım’a yetişip yetişemeyeceği konusunda ise şu bilgiyi veriyor 
     "Yüksek Seçim Kurulu Başkanı’ndan bilgi aldım. Seçimin bu tarihe yetişmesi için Meclis’in 1 Eylül’de değil, en geç ağustos başında toplanması gerektiğini belirtiyor. YSK’nın hazırlıkları için Meclis’in temmuz sonunda veya ağustos başında açılması lazım. Sayıyorum, 22 Temmuz’da toplanması için de DYP önerge verdi. Liderlerin ortak bir tarihte uzlaşıp Meclis’i 1 Eylül’den önce açmaları gerekiyor." 
     Merak edilen bir konu Devlet Bakanı Kemal Derviş’in ne yapacağı 
     Derviş’in görüşme maratonundan her lider ve her parti kendine göre bir sonuç çıkarıyor. Başbakan Ecevit, Derviş’le ilgili sorumuzu yanıtlarken, "Şu anda bir sorun gözükmüyor. Hükümetteki görevini sürdürüyor. Ama yürüttüğü görüşmelerden ne yapmak istediğini ben de tam anlamış değilim" yanıtı verdi. 
     Derviş, hükümette kalacak mı, ne zamana kadar kalacak 
     Bu soruya yakın çevresinin verdiği yanıt şöyle 
     "Hükümette kalacak. Ekonominin durumu ve Derviş’in konumu bunu gerektiriyor. Cumhurbaşkanı ve Başbakan’a verdiği söz bu yönde. Seçime kadar ekonominin başında olacak." Hükümet, seçim ve Derviş’le ilgili Ankara’daki görüntü böyle... 
     
     







Metin Toker’e saygı 


Eveeet, evet... 


Basket günleri... 


Hükümet, seçim ve Derviş 


Siyasetin fotoromanı 


Kıvılcımla ateş... Ya da Derviş’in sorumluluğu 


Gül, ABD, hukuk 


Bir yetim daktilo 


Üniversitede kimsenin yeri garanti değil 


Kadın yazarlar çirkin olmak zorunda mı 


"Metin Toker" diye bir müessese... 


Basında Toker’li yıllar 


25 özel bankamız, bir Standard Chartered etmiyor 


Gençlerin çoğu hayatından memnun, gelecekten ümitli 


</TEXT>
</DOC>
