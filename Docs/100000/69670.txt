<DOC>
<DOCNO> 69670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur25.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolandırıldı. Şikayetini Atatürk Anıtı'na anlattı 
</HEADLINE>
<TEXT>

     Uşak'ta otomobil satışı sırasında dolandırıldığını iddia eden Duran Görgülü, Atatürk Anıtı'nın üstüne çıkarak, kendisini aldatanları Atatürk'e şikayet etti. 
     Şereflikoçhisar İlçesi'nde işçi olarak çalışan Duran Görgülü 45 
     otomobil satmak için geldiği Uşak'ta aldatıldığını ileri sürerek Adliye'ye gitti. Adliye karşısındaki Uşak Hükümet Konağı önündeki Atatürk Anıtı'na gelen Duran Görgülü, çevredekilerin şaşkın bakışları arasında anıta tırmanmaya başladı. Anıt yakınındaki polisler olaya hemen müdahale ederken, anıtın bayraklı bölümüne ulaşmayı başaran Duran Görgülü, Atatürk'e, aldatıldığını anlatmaya başladı. Görgülü, ''Beni yaktılar, otomobilimi elimden aldılar, ortadan kayboldular. Savcı da bir şey yapmadı, ben ne olacağım, benim meselemi kim çözecek'' diye bağırdı. Elindeki plastik şişeyle bir süre bağıran Görgülü, olay yerine gelen Asayiş Şube Müdürü Mehmet Çanakkale tarafından ikna edilmeye çalışıldı. Kızı Özlem ve oğlu Özkan'ın da olay yerine getirildiği Görgülü, uzun çabalar sonunda anıttan aşağı indi. Ankara'da bir kişiden araç satın aldığını, ancak üzerine almadan, satan kişinin daha önceki bir çek-senet suçundan dolayı tutuklandığını ve otomobilin kendisinden alındığını belirten Duran Görgülü, ''Cumhuriyet Savcılığı'na başvurdum ama yapacak bir şey olmadığını öğrendim, dünyam yıkıldı, çaresizlikten böyle davrandım'' dedi. Gözaltına alınan ve hastaneye gönderilen Görgülü'nün alkollü olduğu anlaşıldı. 
     






</TEXT>
</DOC>
