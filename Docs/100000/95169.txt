<DOC>
<DOCNO> 95169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur24.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Acemi soyguncular kendilerini vurdu... 
</HEADLINE>
<TEXT>

     Diyarbakır'ın Ofis Semti'nde Finansbank'a ait aracı soyan 2 kişiden biri kendini yaraladı. Banka görevlileriyle birlikte arkadaşını hastaneye götüren soyguncu ile yaralı soyguncu, polis tarafından hastanede yakalandı. 
     Edinilen bilgiye göre, Ofis Semti'nde, Finansbank'a ait 34 TB 5903 plakalı aracı durduran Nur Akgöl ile Kutbettin Yiğiter, iki kişiyi etkisiz hale getirerek, paraları aldı. Daha sonra soygunculardan Nur Akgöl, silahı kemerine yerleştirmek istediği sırada, kendini yaraladı. 
     Kasığından iki kurşunla yaralanan Akgöl, arkadaşı Kutbettin Yiğiter tarafından, aynı araçla banka görevlileriyle birlikte SSK Hastanesi'ne götürüldü. Banka görevlilerinin, soyguncuları hastaneye götürürken durumu polise bildirmesi üzerine, 2 soyguncu emniyet güçleri tarafından yakalandı. 
     Akgöl, ilk tedavisinden sonra Dicle Üniversitesi Tıp Fakültesi Hastanesi'ne kaldırıldı. 
     





</TEXT>
</DOC>
