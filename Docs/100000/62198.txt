<DOC>
<DOCNO> 62198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun28.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de de satılan Lipobay adlı ilacın kurbanları dava açtı 
</HEADLINE>
<TEXT>

     Alman Bayer firmasının kolesterolü düşürmek için piyasaya sürdüğü ''Lipobay'' adlı ilacın Alman kurbanları, ABD'de toplu tazminat davası açıyor. 
     Münihli avukat Michal Witti, 2000 Almanı temsilen toplu dava dilekçesinin, bugün Minnesota eyaletinde mahkemeye verildiğini bildirdi. Avukat, tazminat miktarları Almanya'dakinden çok daha yüksek olduğu için davanın ABD'de açıldığını belirtti. 
     Naziler zamanında zorla çalıştırılan Almanlar adına açtığı davayla ünlenen Avukat Witti, Bayer aleyhinde açılan davadan ''milyarlarca lira'' tazminat kararı çıkmasını beklediğini, ancak bunun olabilmesi için her şeyden önce Amerikan mahkemesinin dava dilekçesini kabul etmesi gerektiğini söyledi. 
     Bayer, Türk pazarında da satılan kolesterol düşürücü Lipobay'ın kas zayıflığı rabdomiyoliz ve ölümlere yol açtığı iddiaları üzerine, 8 Ağustos 2001'de bu ilacı dünya pazarlarından geri çekmişti. 
     Firma, Lipobay'ın özellikle Gemfibrozil etken maddesiyle birlikte kullanılması halinde yan etkilere yol açabileceğini belirtmişti. 
     






</TEXT>
</DOC>
