<DOC>
<DOCNO> 55384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sontur08.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Konya Ovası yağmura doydu 
</HEADLINE>
<TEXT>

     Türkiye'nin ''tahıl ambarı'' olarak bilinen Konya bölgesi, yağmura doydu. Bölgeye, Kasım ayında, mevsim normallerinin üstünde yağmur düştü. 
     Meteoroloji Bölge Müdürlüğü'nden alınan bilgiye göre, Kasım ayında metrekareye Konya merkezde 50.1, Akşehir'de 86.3, Cihanbeyli'de 48.9 Hadim'de 166.8, Beyşehir'de 83.4, Ereğli'de 50.4, Seydişehir'de 168.4, Ilgın'da 62.7, Kulu'da 101, Yunak'da 60.6, Çumra'da 80.4 ve Karapınar'da 76.8 kilogram yağış düştü. 
     Yağışlar, metrekarede 31.4 kilogram olan Kasım ayı ortalamasının üstünde gerçekleşirken, Aralık ayının ilk 2 gününde de mevsim normallerine yaklaşan miktarda yağış gerçekleşti. Ortalaması 41.8 olan Aralık ayının ilk günlerinde metrekareye düşen yağış miktarı Konya merkezde 34.2, Ilgın'da 15.3, Yunak'da 13.9, Çumra'da 24.7, Hadim'de 52.7, Seydişehir'de 63.7, Karapınar'da 28.4, Kulu'da 10.8, Beyşehir'de 
     31.1 ve Ereğli'de 9.8 kilogram olarak ölçüldü. 
     Meteoroloji yetkilileri, Kasım ayının son günleri ile Aralık ayının ilk günlerinde gerçekleşen yağış miktarının, bölgede yaşanan kuraklığın sona erdiğinin önemli göstergesi olduğunu belirterek, ''Yağışlı hava devam ettiği takdirde, Konya'daki kuraklık tümüyle sona erer. Bu durum, ekili tarım alanları ile baraj ve gölleri olumlu yönde etkiler'' dediler. 
     
     Tarım olumlu etkileniyor 
     Konya İl Tarım Müdürü Sami Vurucu da yaptığı açıklamada, son günlerde etkili olan yağışların hububat ekili alanlarda çimlenmeyi sağladığını, bunun rekolteyi olumlu yönde etkileyeceğini bildirdi. 
     Konya bölgesinde kurak bir dönem yaşandığını hatırlatan Vurucu, ''Kasım ayında geçen yıla göre yaklaşık iki kat daha fazla yağış düştü. Ancak, önemli olan bu yağışların ilkbaharda da sürmesi. O zaman Konya Ovası'nda bir bayramdan söz edilebilir'' dedi. 
     






</TEXT>
</DOC>
