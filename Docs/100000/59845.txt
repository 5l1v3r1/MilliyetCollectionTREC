<DOC>
<DOCNO> 59845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sondun11.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan ve Hindistan nükleer silah kullanmaya hazır 
</HEADLINE>
<TEXT>

     Amerikan Washington Times gazetesi, Pakistan ve Hindistan'ın nükleer silah kullanmaya hazırlandığını yazdı. 
     Gazete, Amerikan istihbarat servislerine dayanarak verdiği haberde, Pakistan'ın Hindistan sınırı boyunca yaptığı askeri yığınağın, nükleer silahların nakli için hazırlıklar içerdiğini bildirdi. 
     Hindistan'ın da kısa menzilli, ancak İslamabad'ı vurabilecek balistik füze kullanmaya hazırlandığı belirtilen haberde, Hindistan'ın Pakistan sınırına binlerce asker yığdığı kaydedildi. 
     Haberde, Pakistan'ın binlerce asker, yüzlerce tank ve zırhlı aracı da Hint sınırına kaydırmakta olduğuna işaret edilirken, Amerikalı yetkililer, en tehlikeli işaretlerin, iki ülkenin nükleer başlıklı füzeleri kullanma hazırlıkları olduğunu belirttiler. 
     Pakistan'ın ayrıca Çin yapımı Şahin isimli M-11 füzelerini de sınıra kaydırmaya hazırlandığını yazan gazete, Hindistan'ın bu hafta içinde, büyük olasılıkla Perşembe veya Cuma günü taarruza geçebilmek için bütün güçlerini seferber edeceğini, Pakistan'ın da buna karşılık bu tarihlerden önce bir ön saldırı başlatmaya hazırlanabileceğini ileri sürdü. 
     Amerikan gazetesi, Pakistan'ın buna karşılık dün gece, Hindistan'ın parlamentosuna karşı girişilen saldırıya karışmakla suçladığı bazı radikal İslamcı militanları tutuklamasının yeni işbirliği güvencesi anlamına geldiğini yazdı. 
     
     Görüşmeye hazırız 
     Öte yandan Pakistan Dışişleri Bakanlığı sözcüsü Aziz Ahmed Han, Hindistan'la aralarındaki bu tehlikeli gerginliği sona erdirmek için görüşmelere hala hazır olduklarını bildirdi. 
     ''Biz hala görüşmeye hazırız, top şimdi Hindistan'da'' diyen sözcü, ülkesinin krizin barışçı yollardan çözümünü ve tüm dost ülkelerin şu anki durumdan çıkılması için müdahale etmesini istediğini belirtti. 
     
     Gözdağı 
     Pakistanlı yetkililer, bir yandan diyaloğa hazır olduklarını açıklarken, diğer yandan da Hindistan'a gözdağı vermeye devam ettiler. 
     Pakistan askeri yönetiminin sözcüsü General Raşid Kureyşi, ''Hindistan'ın her türlü saldırısının, savaş nedeni sayılacağını'' söyledi. 
     Kureyşi, İngiliz yayın kuruluşu BBC'ye yaptığı açıklamada, ''Eğer Hindistan bir hava veya kara taarruzu düzenleme hatasını yaparsa, Pakistan buna yanıt verecektir'' diye konuştu. 
     






</TEXT>
</DOC>
