<DOC>
<DOCNO> 83098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur02.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Büyükşehir Belediye Başkanı Gürtuna adliyede... 
</HEADLINE>
<TEXT>

     İstanbul Büyükşehir Belediye Başkanı Ali Müfit Gürtuna, İstanbul Büyükşehir Belediyesi'ndeki usulsüzlük iddialarına ilişkin yürütülen soruşturma kapsamında ifade vermek üzere adliyeye geldi. 
     İstanbul Adalet Sarayı'na, saat 08.50 sıralarında avukatı Fatih Volkan ve bir koruma görevlisiyle gelen Gürtuna, soruşturmayı yürüten Cumhuriyet Savcıları Erol Canözkan ile Rasim Işıkaltın'ın odasına girdi. 
     
     SORUŞTURMA DOSYASI 

     Yargıtay Cumhuriyet Başsavcısı Sabih Kanadoğlu, AK Parti Genel Başkanı Recep Tayyip Erdoğan ve İstanbul Büyükşehir Belediye Başkanı Ali Müfit Gürtuna hakkında, İstanbul Büyükşehir Belediyesi'ndeki çeşitli usulsüzlüklerle ilgili olarak soruşturma yürütülmesi için ''görevsizlik'' kararı vererek, dosyayı İstanbul Cumhuriyet Başsavcılığı'na göndermişti. 
     Kanadoğlu'nun gönderdiği dosyada, Erdoğan ve Gürtuna hakkında, ''Belediye personelinin 1995-1996 yılına ait servis kiralama işi ihalesi'', ''Belediyece yaptırılan çeşitli dönemlerdeki servis kiralama ihalesi, hizmet aracı kiralanması, otopark ihalesi, İstanbul metrosu birinci aşama inşaatı ihaleleri'', ''Çeşitli tarihlere ilişkin ağaç, fidan ve süs bitkisi alımı konularında yapılan ihaleler'', ''İSTAÇ A.Ş. tarafından 1999'daki çöp istasyonlarının işletilmesi ve çöplerin taşınması işi'', ''İSBAK A.Ş tarafından yapılan ağaç kiralanması işi'', ''KİPTAŞ tarafından yapılan 1998 ve 2000 tarihli konut inşaat ihalesi'', ''Halk Ekmek A.Ş. tarafından 1998 ve 2000 tarihlerindeki çeşitli ihaleler'', ''AKBİL uygulaması konusundaki eylemler'' ve ''İGDAŞ A.Ş'nin 1997 ile 2000 yıllarını kapsayan 12 ayrı ihalesi''ne ilişkin çeşitli iddialar yer alıyordu. 
     Dosyada, Erdoğan ve Gürtuna hakkında, TCK'nın ''zimmet'' suçunu düzenleyen 202, ''Devlet alım ve satımlarında çıkar sağlamayı'' düzenleyen 205, ''Rüşvet'' suçunu düzenleyen 212, ''Görevi kötüye kullanmak'' suçunu düzenleyen 240 ve ''Artırma ve eksiltmelere hile karıştırmayı'' düzenleyen 336. maddeleri uyarınca soruşturma yürütülmesi isteniyordu. 
     Aynı soruşturma kapsamında, AK Parti Genel Başkanı Recep Tayyip Erdoğan da 6 Mayıs Pazartesi günü İstanbul Adliyesi'nde ifade vermişti. 
     
</TEXT>
</DOC>
