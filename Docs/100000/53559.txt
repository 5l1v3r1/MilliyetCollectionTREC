<DOC>
<DOCNO> 53559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sondun03.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Ladin, Çeçenlere batılıları öldürmesi için 30 milyon dolar verdi" 
</HEADLINE>
<TEXT>

     Usame Bin Ladin'in, 3 yıl önce Çeçenistan'da 4 Batılı rehinenin öldürülmesi için 30 milyon dolar ödediği iddia edildi. 
     BBC'nin ''Money'' adlı programında, paranın, Bin Ladin ile Çeçenlerin Ürdünlü komutanı Hattab aracılığıyla ilişki kuran Çeçen savaş ağası Arbi Barayev'e ödendiği belirtildi. 
     Programda, Çeçenistan'da İslam devrimi başlatması için Hattab'a milyonlarca dolar verildiği de öne sürüldü. 
     Bin Ladin'in Çeçenlerle ilişkisinin, Barayev'in serbest bıraktığı Abdurahman Adukov adlı bir başka rehine vasıtasıyla saptandığı belirtildi. 
     Adukov, BBC'ye, Barayev ile konuştuğunu ve kendisine Batılıları neden öldürdüğünü sorduğunu anlattı. BBC'nin programında, Adukov'un, Bin Ladin'in bu kişilerin öldürülmeleri için 30 milyon dolar önerdiğini, bunların serbest bırakılmaları için istenen paranın ise 10 milyon dolar olduğunu söylediği bildirildi. 
     






</TEXT>
</DOC>
