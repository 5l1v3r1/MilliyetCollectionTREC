<DOC>
<DOCNO> 79179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/ekonomi/eko06a.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
POAŞ’tan 63 milyon dolarlık yatırım atağı 
</HEADLINE>
<TEXT>

POAŞ Genel Müdürü Tuncer, özelleştirme sonrası yeniden yapılanma ile bayileri sıkı bir denetimden geçirdiklerini söyledi 
     EKONOMİ SERVİSİ 

     Petrol Ofisi POAŞ Genel Müdürü Ertuğrul Tuncer, POAŞ’ın özelleştirmeden sonra girdiği yapılanma sürecinde yoluna başarı ile devam ettiğini kaydederek, bu yıl toplam 63 milyon dolarlık yatırım yapacaklarını söyledi. Tuncer, "POAŞ kamu kuruluşu olduğu dönemde çevreye önem vermedi, adeta katı atıkları nehirlere boşalttı" dedi. Çevre sağlığı ve emniyete büyük önem verdiklerini kaydeden Tuncer, bu alanda 11.4 milyon dolarlık yatırım yaptıklarını belirtti. 
     "Özelleştirme sonrası Petrol Ofisi’nde gerçekleştirilenler ve 2002 yılı hedefleri’’ konulu toplantıda konuşan Tuncer, bazı bayilerin etik dışı çalıştıklarını kaydederek, kendi istasyonlarında başka şirketlerin ürünlerini satan bayileri teşkilattan attıklarını söyledi. Tuncer, "Kapattığımız istasyonların çoğunda satılan ürün kendi ürünümüz değildi. Akaryakıta renksiz bir boya katarak kendi ürünümüz olup olmadığını anlayarak yeni bir kontrol mekanizması kurduk" dedi. 
     
     Gümüş Projesi 
     Ertuğrul Tuncer, bu yıl "Gümüş Projesi" kapsamında 500 istasyon dönüşümü gerçekleştirmeyi planladıklarını söyledi. 
     Tuncer, gelecek yıl uygulanmaya geçecek olan petrol yasasının haksız rekabeti ortadan kaldıracağını vurguladı. Tüpraş’ın pazara girme konusundaki görüşlerini açıklayan Tuncer, "Tüpraş’ın sıfırdan başlayıp yeni dağıtım şirketi kurması çok zor. Ancak mevcut şirketlerden bir tanesini satın alabilir. O zaman ben de sorarım, madem Tüpraş dağıtım sektörüne girecekti niye POAŞ özelleştirildi ’’ 
     
Artık durmak yok’      POAŞ Yönetim Kurulu Başkanı Caner Çimenbiçer, POAŞ’ın kaybettiği pazar payını özelleştirmenin ilk yılında geri aldığını belirtti. Çimenbiçer, POAŞ’ın hisse satışının olduğu ilk günlerinde yapılan bir piyasa araştırmasında, şirketin imajının hantal ve demode olduğunun ortaya çıktığını belirtti. POAŞ’ın değişim sürecini henüz tamamlamadığını bildiren Çimenbiçer, "Daha yapacak çok işimiz var. Lider olmak kurumlara bazı sorumluluklar yükler. İşte bizler de bu sorumluluk bilinci ve liderler durmaz gerçeğinden yola çıkarak POAŞ için artık durmak yok sloganını sahiplenmiş bulunuyoruz’’ dedi. 
     



 EKONOMİ 






















</TEXT>
</DOC>
