<DOC>
<DOCNO> 98838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun06.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de su kaynaklarına zehir katmayı planlayan terörist tutuklandı 
</HEADLINE>
<TEXT>

     Amerikan Federal Soruşturma Bürosu FBI yetkilileri, su kaynaklarına zehir katmayı planlayan iki El Kaide teröristini tutukladı. 
     Amerikan Fox News televizyonunun haberine gore, James Ujaama adlı kişi, geçen hafta Denver'da FBI'a teslim oldu. FBI, Ujaama'nın Denver'daki evinde, terörizmle alakalı birçok belgenin içinde, Amerikan su kaynaklarına nasıl zehir katılacağına dair planları da ele geçirdi. 
     Ujaama'nın, 11 Eylül terörist saldırıları öncesinde, Afganistan'da Taliban yönetimine dizüstü bilgisayarlar aktardığı da belirtildi. 
     James Ujaama'nın kardeşi Mustafa'nın da Seattle'da kapatılan Dar-üs Selam caminin kurucusu olduğu ortaya çıktı. FBI, bu caminin ve yetkililerinin faaliyetlerini birkaç aydır araştırıyordu. Uzmanlara göre, bu caminin üyeleri, Oregon'da bir terörist eğitim kampı kurmaya hazırlanıyorlardı. Bu çerçevede Mustafa Ujaama'nın da Oregon'u ziyaret ettiği belirtiliyor. 
     Ujaama kardeşler, bütün dünyada radikal İslamcı din adamları arasında bir internet bağlantı ağı kurulmasına yardım etmeleriyle de biliniyorlar. 
     Fox News'ın haberinde, aynı caminin eski üyelerinden ve şu anda tutuklu bulunan Semi Osman adlı kişinin de su kaynaklarına zehir katmaya yönelik belgelerle ele geçirildiği belirtildi. 
     Fox News'a konuşan kaynaklar, Ujaama kardeşler ve Osman'ın, Londra'daki radikal İslamcı din adamı Şeyh Ebu Hamza El Masri'ye bağlı olduğunu belirttiler. El Masri, terörizme bağlı suçlamalar dolayısıyla Yemen tarafından aranıyor. Su kaynaklarına zehir katmaya ilişkin bilgilerin, Ujaama kardeşler ve Osman'a El Masri tarafından sağlandığı sanılıyor. 
     





</TEXT>
</DOC>
