<DOC>
<DOCNO> 98807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/spor/yurundul.html </URL>
<DATE> 2002/07/30/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
G.Saray’ın presi 
</HEADLINE>
<TEXT>

     Galatasaray sezon öncesi hazırlık maçlarında en büyük silahı, dar alan presiyle yine sahneye çıktı. 
     Fatih Terim, altı sene önce göreve geldiğinde elinde yetenekli, günümüz futbolunun istediği özelliklere sahip, birbirlerini tamamlayan kadro vardı. Terim, kafasında inandığı yüksek tempolu, dar alan presine dayalı oyun modelini monte etmeye karar verdi ve ısrar etti. Doğal bazı aksaklıklarla karşılaştı ama dört sene üst üste lig şampiyonluğu, en sonunda UEFA Kupası’nın kazanılmasıyla noktalandı. Madalyonun diğer bir yüzü de eldeki kadronun Terim modelini yaratmasıydı. 
     Lucescu görev aldıktan sonra dörtlü defans uygulamasına devam etti. Oturmuş dar alan presini de ilke kabul etti. Ancak mecburen bazı rötuşlar yaptı. Bu da takımın iskeletini teşkil eden çok sayıda oyuncunun iki sene içinde yurt dışına transfer olmalarından kaynaklandı. Lucescu’nun teknik adam doğruları Galatasaray’a bilhassa Şampiyonlar Ligi’nde başarılı ve istikrarlı bir çizgi getirdi. 
     Bu sezon yeniden Terim işbaşına geçti. Sınırsız dar alan presi hemen gündeme geldi. Futbolcuların yurt dışı başarılarıyla özgüven kazanmaları, sistem istikrarı, takım olmak, kolektif uyumun iyice oturması dar alan presini daha da olgunlaştırıyor. Hazırlık maçlarında Galatasaray’da makinanın dişlileri yine işledi. Tabii ki bazı rahatsızlıklar var. Ama daha sezon başlamadı. Yeni gelenlerin uyum sorunu yok. Felipe ve Sarr sanki takımın eski oyuncuları gibi. Kısacası Galatasaray, lige ve Avrupa trafiğine önemli artılarıyla başlayacak. 
     Günümüz futbolunda etkili takım presinin ne kadar önem taşıdığı ve büyük silah olduğu son Dünya Kupası’nda da bir kere daha belgelendi. Güney Kore sıra dışı presi sayesinde yarı final oynadı. Üst üste elediği takımlar da Portekiz, İtalya ve İspanya. 
     



 SPOR 
























</TEXT>
</DOC>
