<DOC>
<DOCNO> 97583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur35.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'nın hayatı karikatürlerle "Sakıpname"de 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı'nın hayatından kesitler içeren "Sakıpname" isimli karikatür kitabı, Sakıp Sabancı Müzesi'nde düzenlenen davetle tanıtıldı. 
     Mimar, ressam ve karikatürist Güngör Kabakçıoğlu'nun Sabancı'ya 70. yaş armağanı olarak hazırladığı kitapta, Kabakçıoğlu'nun Sakıp Sabancı'nın yaşamı, hayat görüşü ve gündem yaratan sözleriyle ilgili olarak çeşitli dönemlerde çizdiği 180'i aşkın karikatür yer alıyor. 
     Davette konuşan Sabancı, bazı arkadaşlarının kendisine karikatürler yaptığını, burada amacın güldürmek ve düşündürmek olduğunu belirterek, "Karikatürcü arkadaşlarıma şükranlarım var" dedi. 
     Hiçbirine alınmadığını, en güzelini, dolu dolu olanını Güngör Kabakçıoğlu'nun kendisine lütfettiğini belirten Sabancı, "Güzel bir yapıt meydana getirdi. Kendisine şükranlarım var" diye konuştu. 
     Sabancı, bazı kişilerin kendisi için kitaplar yazdığını, şiirler gönderdiğini ifade ederek, bir gün şiirler için de bir kitap yapmayı istediğini belirtti. 
     Gazetecilerin sorularını da yanıtlayan Sabancı, bir gazetecinin, "Ecevit ile Bahçeli restleşme noktasına geldi, ne düşünüyorsunuz" şeklindeki sorusu üzerine şunları kaydetti 
     "Üzülüyoruz. Ömrümüz birbirimizle mücadele etmek, birbirimizi anlamamakla gitti. Allah vermeye bir Menderes vardı, bir İnönü vardı. Bir gün Demirel vardı, karşısında Ecevit vardı. 1 sene, 3 sene, 5 sene, 10 sene 65 milyon insan birbiriyle mücadele eden 2 kişi karşısında ot yoldular. 65 milyon insanın ellerinden kanlar aktı be ot yolmaktan. Kişiler el ele veremiyor. Bugün Çiller gelmiş Mesut Bey el ele veriyor mu Tövbe.... Bugün Ecevit'le Deniz Bey el ele veriyor mu Tövbe... Faturayı veren 65 milyon, hakkı yenen kim 65 milyon. Ot yola yola anamız ağladı." 
     





</TEXT>
</DOC>
