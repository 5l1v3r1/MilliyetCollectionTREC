<DOC>
<DOCNO> 58467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/soneko06.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de "peso - dolar eşitliği" korunacak 
</HEADLINE>
<TEXT>

     Arjantin'in geçici devlet başkanlığı görevine getirilecek olan daha önceleri Peronist Partili Vali Adolfo Rodriguez Saa, 10 yıldır uygulanan peso-dolar eşitliğinin korunacağını ve güçlü bir kemer sıkma politikası önereceğini bildirdi. 
     Geçici devlet başkanlığı görevi yasama organı Kongre tarafından onaylanması beklenen Rodriguez Saa, Arjantin'de TN televizyon kanalına bugün erken saatlerde yaptığı açıklamasında, ''konvertibilite yasasını, bir pesonun bir dolara eşitliğini koruyacağız'' dedi. 
     Rodriguez Saa, ne devlet, ne de siyasetçilerin gereksiz masraf, harcama çıkarmaması için çok güçlü bir kemer sıkma planı önereceğini de kaydetti. 
     Andlar bölgesindeki kurak San Luis vilayetinin sevilen valisi Rodriguez Saa, karizmatik, mali sorumluluk sahibi, uzlaşma sağlayıcı bir yönetici olarak biliniyor. 
     Kongre'de çoğunluğa sahip Peronistlerin adayı olan Rodriguez Saa, açıklayacağı ekonomi planının çok sade, birkaç açık fikirden oluşacağını, eski yönetimden kalan zor sorunlara çare bulmaya çalışacağını bildirdi. 
     Arjantin'de peso-dolar eşitliği 10 yılı aşkın süre önce yaşanan hiper-enflasyonu dizginlemeye yarasa da, bugün bu durum ihracatta dezavantaj getiriyor görünüyor. Pesonun devalüe edilmesi halinde ise ülkenin büyük işletmelerinin yanı sıra, binlerce Arjantinlinin anında iflasa sürükleneceği, ayrıca, halkta büyük öfkeyi ateşleyebileceğinden korkuluyor. 
     Bu arada, ABD'de Beyaz Saray Sözcüsü Ari Fleischer, Arjantin ekonomik krizinin Latin Amerika'da başka yerlere yayılmadığının gözlendiğini, sadece Arjantin ile sınırlı kalır göründüğünü, bunun da faydalı bir durum olduğunu söyledi. 
     






</TEXT>
</DOC>
