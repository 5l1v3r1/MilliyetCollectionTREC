<DOC>
<DOCNO> 55892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sontur04.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayram ve yılbaşında kim nerede sahneye çıkacak.. 
</HEADLINE>
<TEXT>

     Antalya yöresindeki turistik tesislerin yöneticileri, art arda gelen 2 tatil dönemi için, ünlü sanatçıların katılacağı eğlence ve balolar düzenleyerek, yerli turisti çekme çabasına girdi. 
     Bayram ve yılbaşı tatilleri için atağa geçen Kemer-Beldibi'ndeki Zigana Tatil Köyü'nde, bayram süresince İbrahim Tatlıses, Asena ve Beyaz sahne alacak. Bayram tatilini Zigana'da geçirmek isteyenler, 3 günlük paket program için 330 milyon lira ödeyecekler. Tatil köyünde konaklamayıp da, bayramın ilk günü İbrahim Tatlıses ile Asena'yı izlemek isteyenler 75 milyon lira, bayramın ikinci günü Beyaz'ı izlemek isteyenler de 60 milyon lira ödeyecekler. 
     
     Tarkan 2 saat sahnede kalacak 
     Zigana Tatil Köyü, yılbaşında da pop star Tarkan'ı sahneye çıkaracak. Yılbaşında Zigana'da konaklayıp, gala yemeği ile Tarkan konserine katılmak isteyenler 415 milyon lira ödeyecekler. Tatil Köyü'nde kalmayıp, yalnızca Tarkan konserini izlemek isteyenler ise açık büfe yemek dahil kişi başına 200 milyon lirayı gözden çıkarmak zorunda. 
     
     Emel Sayın Topkapı'da 
     Kundu Köyü'ndeki Topkapı Palace ise bayramda, Zeliha, Çağdaş ve animasyon ekiplerinin sahne alacakları ''mütevazı'' bir program hazırlarken, yılbaşı tatili için Emel Sayın ve Aşkın Nur Yengi ile anlaştı. Topkapı'da bayram tatilini geçirmek isteyenler 3 günlük paket program için 225 milyon lira ödeyecekler. Yeni yıla Topkapı'da ''merhaba'' demek isteyenlerin cebinden ise, 3 günlük paket program için 475 milyon lira çıkacak. 
     






</TEXT>
</DOC>
