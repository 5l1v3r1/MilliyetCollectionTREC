<DOC>
<DOCNO> 82592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun19.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Irkçılık rüzgarı Avrupa'yı sallıyor.. 
</HEADLINE>
<TEXT>

     Hollanda, uğradığı silahlı saldırı sonucu yaşamını yitiren aşırı sağcı yabancı düşmanı parti lideri Pim Fortuyn'un ölümüyle şokta. 
     Hollanda'da cinayet kadar son yıllarda giderek yükselen ve siyaset sahnesinde rol oynamaya başlayan ırkçı akımlar ve yabancı düşmanlığını da tartışıyor. 
     Benzer bir tartışma Fransa'da da sürüyor. Irkçı lider Le Pen'in Cumhurbaşkanlığı seçimleri birinci turunda kazandığı başarı Fransızları hem şaşırttı hem korkuttu. Üstelik seçimlerden sonra yapılan analizlerde, ırkçı lider Le Pen'in en çok oyu işçilerden aldığı ortaya çıktı. 
     İkinci Dünya Savaşı sonrasında ırkçılığı lanetleyen ortak bir ideolojiyi sahiplenen Avrupa ülkeleri, 2000'li yıllarda bir kez daha ırkçılığı tartışıyor. Geçmişte Yahudi düşmanlığıyla kendini gösteren ırkçılığın bugünkü boy hedefi yabancı işçiler ve müslümanlar... 
     Uğradığı suikast sonucu öldürülen Fortuyn, Hollanda'da, son dönemde yaptığı yabancı düşmanı açıklamalarıyla adından en çok söz edilen politikacıydı. Fortuyn, "Yaşanabilir Hollanda Partisi"nin lideri olduğu dönemde, Hollanda anayasasında yer alan ve ırkçılığı yasaklayan maddenin yürürlükten kaldırılmasını istemesi üzerine, partisinden ihraç edilmiş, bunun üzerine kendi adına bir listeyle seçimlere katılma kararı almış, buna da "Lijst Pim Fortuyn" adını vermişti. 
     Başta Müslümanlar olmak üzere koyu yabancı düşmanlığıyla tanınan Fortuyn, ülkesinin ancak 16 milyon Hollandalıya yettiğini savunuyordu. Fortuyn, Yaşanabilir Hollanda Partisi'nin lideriyken bir demecinde, iktidara gelmeleri halinde, yabancıların ve özellikle Müslümanların ülkeye girişini engelleyeceklerini, Schengen Anlaşması'na uymayacaklarını söylemiş, Anayasa'nın ayrımcılığı yasaklayan birinci maddesinin kaldırılmasını istemişti. 
     "Hukuken mümkün olsa, ülkeye bir tane bile Müslüman sokmak istemediğini" kaydeden Fortuyn, İslamiyet'i geri bir kültür olarak nitelemiş, sağlık sektöründe tasarruf yapabilmek için, Türk ve Faslıların yemek yeme alışkanlıklarının araştırılmasını önermişti. 
     

     
</TEXT>
</DOC>
