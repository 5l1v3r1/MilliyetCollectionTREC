<DOC>
<DOCNO> 83771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo20.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Sergen Beşiktaş'ı istiyor" 
</HEADLINE>
<TEXT>

     Beşiktaş Futbol Takımı Menajeri Sinan Engin, yabancı oyuncu transferinde kesinlikle hata yapmayacaklarını ve çok iyi futbolcular alacaklarını söyledi. 
     Sinan Engin, Rumen teknik direktör Mircea Lucescu'nun imza töreni sonrası, kulüp binasında basın mensuplarına yaptığı açıklamada, taraftarları aldatmak istemediklerini belirterek, ''Biz de başkaları gibi çıkıp büyük isimler ortaya atabiliriz. Ancak kimseyi aldatmak istemiyoruz. Taraftarlarımız şunu bilsin, kesinlikle takıma yararlı yabancı futbolcular alacağız'' diye konuştu. 
     Geçen sezon Beşiktaş'ın yabancı futbolcular konusunda sorun yaşadığını belirten Engin, ''Geçen yıl yabancılarımız takıma katkıda bulunsaydı, açık ara şampiyon olurduk. Bu yıl çok daha dikkatli olacağız'' dedi. 
     
     "Sergen Beşiktaş'ı istiyor" 
     Engin, eski futbolcuları Sergen Yalçın'ın yeniden Beşiktaş'ta oynamak istediğini söyledi. 
     Bu konuda Siirt Jet-Pa Spor ile temasa geçeceklerini belirten Engin, Sergen'in Beşiktaş'a imza atıp, atmadığı biçimindeki bir soruya karşılık, ''Sergen'in imza atmasına gerek yok. O'nun imzası ağzından çıkan sözdür'' diye konuştu. 
     Engin, Galatasaray'da kiralık oynayan kaleci Mondragon ile ilgilenmediklerini de kaydetti. 
     
     Yarın yurtdışına çıkıyor... 
     Engin, yarın yurtdışına giderek, daha önce transfer listesine aldıkları bir futbolcuyu izleyeceğini söyledi. 
     Engin, izleyeceği futbolcu hakkında bilgi vermezken, İsveç'e gideceğini ve orada ilgilendikleri futbolcuyu izledikten sonra İstanbul'a döneceğini söyledi. 
     Mircea Lucescu'nun Beşiktaş için iyi bir seçim olduğunu vurgulayan Engin, sözlerini şöyle tamamladı 
     ''Lucescu, Galatasaray'da zor şartlarda, kısıtlı kadroya rağmen başarılı oldu. Beşiktaş'ın 100. yılında da gelecek sezon başarılı olacağına inanıyorum. Türk futbolunu ve Beşiktaş'ı yakından tanıyan bir isim. Camiamıza hayırlı olsun.'' 
     





</TEXT>
</DOC>
