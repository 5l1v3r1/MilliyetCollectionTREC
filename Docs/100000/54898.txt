<DOC>
<DOCNO> 54898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko10.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İktisat Bankası tarih oluyor... 
</HEADLINE>
<TEXT>

     Şubat ayında yaşanan krizin bankacılık sektöründeki ilk faturasının çıktığı 2 bankadan biri olan İktisat Bankası, Fon'a devrinden yaklaşık 9 ay sonra kamuya yüklenen 1.7 katrilyon lirayı aşan bir zararla, 7 Aralık 2001'den itibaren 
     tarih olacak. 
     Devredildiği dönemde aktif büyüklükte 20 sırada bulunan İktisat Bankası'nın eski sahibi Erol Aksoy, mevduat çıkışları üzerine bankanın Fon'a devredilmesini kendilerinin istediğini belirtirken, ''Bu karar ile her ne kadar 17 yıldır kendi çocuğum gibi gördüğüm ve Türkiye'de bankacılık sektöründe ihtisas bankacılığı gibi birçok yeniliğe imza attığımız, birçok bankacının okulu olan İktisat ve çalışanlarından ayrılmış olmanın üzüntüsünü yaşasam da, İktisat mudilerinin haklarının korunmuş olmasından dolayı sisteme şükran duymaktayım'' demişti. 
     Şubat ayının 2. yarısında başlayan para piyasalarındaki krizin bankacılık sektöründeki ilk faturası, 2 bankaya çıktı. 
     28 Şubat'ta Halit Cıngıllıoğlu'nun Ulusal Bank'ından sonra, 15 
     Mart'ta Erol Aksoy'un İktisat Bankası, sabah erken saatlerde gerçekleştirilen bir operasyonla Fon'a devredildi. 
     Bankacılık Düzenleme ve Denetleme Kurulu kararında, İktisat Bankası'nın mali bünyesindeki olumsuzlukların giderilmesi için 4389 sayılı Bankalar Kanunu'nun 14. maddesi 2 numaralı fıkrası kapsamında alınması istenen tedbirleri almadığı belirtilerek, şöyle denilmişti 
     ''Kaynaklarını bankanın emin bir şekilde çalışmasını tehlikeye düşürecek şekilde hissedarlarının oluşturduğu sermaye grubuna aktaran, zararı özkaynaklarını aşarak yabancı kaynaklara sirayet eden, mali bünyesindeki zafiyet, taahhütlerini karşılayamayacak boyutlara ulaşan ve faaliyetine bu haliyle devamı mevduat sahiplerinin haklarını ve mali sistemin güven ve istikrarını tehlikeye düşüren İktisat Bankası T.A.Ş.'nin, temettü hariç ortaklık hakları ile yönetim ve denetiminin 4389 sayılı Bankalar Kanunu'nun 14. maddesinin 3 ve 4 numaralı 
     fıkralarına istinaden Tasarruf Mevduatı Sigorta Fonu'na devredilmesine karar verilmiştir.'' 
     
     2000 yılı zararı 874 trilyon liraydı 
     Yönetimi ve denetimi Tasarruf Mevduatı Sigorta Fonu'na geçen İktisat Bankası, 1 katrilyon 2 trilyon 741 milyar liralık aktif büyüklükle Türkiye'nin 20. büyük bankasıydı. 
     2000 yılını 685 trilyon 323 milyar lira aktif büyüklükle 29. 
     sırada kapatan İktisat Bankası, Türkiye Bankalar Birliği verilerine göre 874 trilyon 81 milyar lira dönem zararı açıkladı. Fon'a devredilen 13. banka olan İktisat'ın geçen yıl sonu itibariyle 62 şubesi, 1.339 personeli bulunuyordu. Cine 5, SuperSport, Maxi Tv gibi kanalların da o dönemde yönetimine sahip Avrupa ve Amerika Holding'in ana ortağı olduğu Aksoy ailesine ait İktisat Bankası Fon'a devredildiğinde, eski Hazine Müsteşar Vekili Cüneyt Sel'in Yönetim Kurulu Başkanlığı, Tanju Oğuz'un Genel Müdürlüğü yönetiminde görev yapıyordu. 1927 yılında Denizli'de genç girişimciler tarafından kurulan banka, 1984 yılında Aksoy ailesi tarafından satın alındı. 1984'e kadar çok şubeli mevduat bankası olarak faaliyet gösteren İktisat, bu tarihten sonra alanını ticari bankacılık olarak saptadı. Fon'a devir öncesi İktisat Bankası ile Societe Generale Bank arasındaki muhtemel ortaklık görüşmeleri, Şubat ayında 21 Şubat'taki en büyük iç borçlanma itfası öncesi para piyasalarında yaşanan kriz üzerine ertelendi. Borsa tarihine ''Kara Çarşamba'' olarak geçen olayların da yaşandığı piyasalardaki gelişmeler üzerine, görüşmeler askıya alındı. Yurtdışında mali iştirakleri de bulunan İktisat Bankası'nın devrinden Borsa'daki iştiraklerine yatırım yapanlar da olumsuz etkilendi. 
     
     'Devri biz istedik' 
     İktisat Bankası'nın eski sahibi Erol Aksoy, devir sonrası yazılı bir açıklama yaparak, mevduat çıkışları üzerine bankanın Fon'a devredilmesini kendilerininin istediğini bildirmişti. 
     Aksoy, Kasım ayında başlayan krizi takiben geçen bayram tatili boyunca bankacılık sektörüne yönelik bankaların tasfiyesi ve iflası konusunda oluşan spekülasyonların, İktisat Bankası'nda da 12 Mart Pazartesi günü mevduat çıkışına neden olduğunu kaydetti. 
     Bu eğilimin 13 Mart günü de devam etmesi üzerine, bankaya ait mevduat munzam karşılıklarının serbest bırakılması için Merkez Bankası'na başvurulduğunu belirten Aksoy, şöyle demişti 
     ''Ancak bu imkanın sağlanmaması üzerine, aynı gün Bankacılık Düzenleme ve Denetleme Kurulu'na başvurularak, bankanın bu şartlarda yükümlülüklerini yerine getirmekte zorlandığı ve devamının mümkün olmadığı gerekçesiyle, bankanın Tasarruf Mevduatı Sigorta Fonu'na devredilmesi tarafımızca istenmiştir. 
     Bu karar ile her ne kadar 17 yıldır kendi çocuğum gibi gördüğüm ve Türkiye'de bankacılık sektöründe ihtisas bankacılığı gibi birçok yeniliğe imza attığımız, birçok bankacının okulu olan İktisat ve çalışanlarından ayrılmış olmanın üzüntüsünü yaşasam da, İktisat mudilerinin haklarının korunmuş olmasından dolayı sisteme şükran duymaktayım.'' 
     
     Son veriler 
     Öte yandan İktisat Bankası, 30 Haziran 2001 tarihi itibariyle, 2 katrilyon 452 trilyon 905 milyar liralık aktif büyüklüğü ile 18. 
     sırada bulunuyordu. 
     Toplam kredi hacmi 96.4 trilyon lira, toplam özkaynağı 450.8 trilyon lira olan bankanın 30 trilyon lira ödenmiş sermayesi var. 
     62 şube ve 1.227 personelle faaliyet gösteren İktisat Bankası, 
     yılın ilk yarısını 728 trilyon 942 trilyon lira zararla kapadı. 
     






</TEXT>
</DOC>
