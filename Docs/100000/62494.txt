<DOC>
<DOCNO> 62494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/siyaset/siy01.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı Köhler 10 milyar dolar tamam 
</HEADLINE>
<TEXT>

IMF Başkanı Horst Köhler, Ecevit'le görüşmesinden sonra koalisyonu övdü ve yeni finansman paketi konusunda olumlu mesajlar verdi 
     YASEMİN ÇONGAR WASHINGTON 

     Uluslararası Para Fonu IMF Başkanı Horst Köhler, Türkiye'ye 2002 yılı için sağlanacak 10 milyar dolarlık yeni finansman paketinin en geç şubat başında fonun icra direktörleri kurulundan onay alacağını beklediğni açıkladı. 
     Köhler, yeni stand - by anlaşmasıyla ilgili Türkiye'nin niyet mektubunun hemen hemen son şeklini aldığını ve birkaç gün içinde kendilerine iletilmesini beklediğini de söyledi. 
     Başbakan Bülent Ecevit, dünkü son ikili görüşmesini IMF Başkanı'yla yaptı. Köhler, 50 dakikalık görüşmeden sonra basına yaptığı açıklamalarda, Türk ekonomisi için umut verdi. IMF Başkanı, Türkiye'nin son dönemdeki reform adımlarından etkilendiklerini ve şimdi de Ecevit ve kümetin bakanlarının ağzından bu reformlar konusunda kararlı ve uyumlu bir mesaj duymaktan çok memnun olduğunu belirtti. Hükümetin iktisadi krizden çıkış konusunda ortak bir çalışma ve uyum izlenimi vermesinin çok önemli olduğunu vurgulayan Köhler, "Yapılan reformlar önemliydi. Ancak bu, bir 100 metre yarışı değil, 10 bin metre yarışıdır. Reformlarda duralama olmadan aynı yolda devam etmek lazım. Ecevit de, böyle bir duralama olmayacağı teminatını bize verdi" dedi. 
     Türk halkının kararlı, güçlü ve disiplinli bir halk olduğunu söyleyen Köhler, şimdi bu niteliklerin iktisadi krizle mücadelede de kendisini göstermeye başladığını ve Türkiye'nin gerek reformlar ve gerekse yeni stand - by anlaşması çerçevesinde üstleneceği yükümlülükler konusunda aynı kararlılıkla davranacağından emin olduğunu belirtti." 
     



 SİYASET 













</TEXT>
</DOC>
