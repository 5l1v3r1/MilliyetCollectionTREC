<DOC>
<DOCNO> 59337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur06.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaffar Okkan suikastının tetikçileri teker teker yakalanıyor... 
</HEADLINE>
<TEXT>

     Ülke genelinde birbiri ardına darbe yiyen terör örgütü Hizbullah'ın 26 tetikçisinden bugüne kadar, 7'si sağ, 1'i ölü olmak üzere toplam 8 kişi ele geçirildi. 
     Diyarbakır'ın şehitlik semti Sezai Karakoç Bulvarı'nda 24 Ocak'ta düzenlenen suikast sonucu 5 polis memuru ile birlikte şehit edilen eski emniyet müdürü Gaffar Okkan'ın açıkladığı 26 kişilik tetikçi listesinde yer alanlar bir bir yakalanıyor. 
     Okkan'ın şehit edilmeden 9 gün önce 15 Ocak 2001 tarihinde açıkladığı terör örgütü Hizbullah'ın 26 tetikçisinden şimdiye kadar 7'si sağ, 1'i de girdiği çatışmada ölü olmak üzere toplam 8 kişi 
     yakalandı. 
     Emniyet Müdürlüğü'nce yapılan balistik inceleme sonucu Diyarbakır'ın Bağlar Beldesi'nde ölü ele geçirilen Hasan Sarıağaç ve sağ yakalanan Mehmet Fidancı'ya ait silahların Gaffar Okkan suikastında kullanıldığı bildirilmişti. 
     
     6 tetikçinin yargılanmaları 
     Tetikçi listesinde yer alan ve son olarak yakalanan Hizbullah Girişen'in dışında Abduvahap Ekinci, Ahmet Bozkır, Şahin Çeribaşı, Edip Balık, Nizamettin Gökçe ve Mehmet Fidancı'nın Diyarbakır DGM'de yargılanmaları sürüyor. 
     Yargılanan 6 Hizbullah mensubu da, DGM'deki ifadelerinde, Okkan suikastına katılmadıklarını ileri sürerken, son olarak yakalanan Hizbullah Girişen ile ilgili soruşturma sürüyor. Örgüt mensubu Girişen'in, önümüzdeki günlerde Diyarbakır DGM'de yargılanmasına başlanacak. 
     İstanbul Beykoz'da düzenlenen örgüt elebaşı Hüseyin Velioğlu'nun ölü, sözde üst düzey sorumlular Edip Gümüş ve Cemal Tutar'ın sağ yakalanmasıyla örgütün beklemediği bir darbe yediğini belirten yetkililer, ''diğer operasyonlarla da sözde üst düzey sorumlular Hacı Bayancuk, Mehmet Sudan ve bazı askeri kanat sorumlularının sağ, örgütün mali işlerinden sorumlu Ermeni asıllı Sülhaddin Ürük'ün ölü ele geçirilmesi, ana arşivin bulunması ve bilgisayar disketlerindeki bilgilere ulaşılmasıyla örgütün büyük bir bölümü çözüldü. Özellikle geçen yıl ve bu yıl yediği ağır darbelerle örgüt dağılma sürecine girdi'' dediler. 
     






</TEXT>
</DOC>
