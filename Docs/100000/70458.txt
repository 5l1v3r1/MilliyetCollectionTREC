<DOC>
<DOCNO> 70458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/ekonomi/aeko.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzdolabında yok oto’da da olmayacak 
</HEADLINE>
<TEXT>

Gelirler Genel Müdürü Akif Hamzaçebi, ÖTV’nin 2003’te yürürlüğe girmesiyle ikinci el otomobil satışında Taşıt Alım Vergisi’nin kalkacağını söyledi. Hamzaçebi, Nasıl ki buzdolabında ikinci el vergisi yok, otomobilde de olmayacak. AB’ye uyum açısından da olmaması lazım’ dedi 
     Nedim ŞENER 

     Avrupa Birliği’ne tam üyelik yolunda yapılması gereken mali düzenlemeler arasında yer alan ve Dünya Bankası’na verilen taahhütler arasında da bulunan Özel Tüketim Vergisi ÖTV yasa tasarısında hazırlıklar tamamlanmak üzere. 
     Toplam 14 vergi, resim ve harcın birleştirilmesinden ortaya çıkacak olan ÖTV’nin uygulamaya girmesiyle ikinci el otomobil satışlarından alınan Taşıt Alım Vergisi de uygulamadan kalkacak. Yasal düzenleme ile trafik harcı da ÖTV’nin içine girecek. İkinci el satışlarda bugün 75 milyon lira düzeyinde olan bu harc da ödenmeyecek. 
     ÖTV’nin yürürlüğe girmesiyle 01.01.2003 tarihinden itibaren ikinci el otomobillerden Taşıt Alım Vergisi TAV alımına son verileceğini söyleyen Gelirler Genel Müdürü Akif Hamzaçebi, bunun yerine telafi edici bir vergi de uygulanmayacağını vurguladı. 
     Tüm dünyada ÖTV’nin bir malın hizmete ilk sokulmasında alındığını hatırlatan Hamzaçebi, "Nasıl ikinci el buzdolabı alım satımından vergi alınmıyorsa, otomobillerin alım satımından da alınmayacak" dedi. 
     Hazırlığı son aşamaya gelen tasarıya göre ÖTV, benzin, motorin, gazyağı LPG ve bunların türevleri, binek otomobil, uçak, yat ve kotraların birinci satışından, alkollü içkiler ve tütün mamülleri ile mücevher, kürk, sürat motorları ve silahların satışından alınacak. 
     Toplam vergi gelirlerinin yüzde 20’sini oluşturacak ÖTV’nin içindeki en büyük pay yüzde 75 ile akaryakıt ürünleri satışından oluşacak. 
     ÖTV ile kalkacak vergiler şunlar KDV Kanunu’nun 60’ıncı maddesi ile alınan ek vergi. Akaryakıt Tüketim Vergisi. Taşıt Alım Vergisi. Ek Taşıt Alım Vergisi. Eğitim, Gençlik, Spor ve Sağlık Hizmetleri Vergisi. Trafik Harcı. Savunma Sanayi Destekleme Fonu. Tütün Fonu. Toplu Konut Fonu. Federasyonlar Fonu. Çevre Fonu. Malül, Şehit, Dul ve Yetimler Payı. Mera Payı. Tütün, Tütün Mamülleri ve Alkollü İçkiler Piyasası Düzenleme Kurumu Payı. 
     
Yasa nisanda Meclis’te      Gelirler Genel Müdürü Akif Hamzaçebi ÖTV’ye geçişle ilgili sorulara şu yanıtları verdi 
     
ÖTV tasarısı hangi aşamada 
     Tasarı üzerinde çalışıyoruz. Tasarı nisan ayı içinde Türkiye Büyük Millet Meclisi’ne gelecek. Kamuoyuna Meclis’e geldikten sonra açıklanacak. ÖTV gelirken toplam 14 adet vergi, resim, harc ve fon kalkacak. 
     
Taşıt Alım Vergisi ATV de otomatik olarak kalkıyor değil mi 
     Gayet tabi otomatik olarak kalkıyor. 
     
İkinci elde TAV kalkınca telafi edici bir vergi düşünülüyor mu 
     İkinci elde 1.1.2003’ten itibaren herhangi bir vergi olmayacak. 
     
İkinci elde eğitime katkı payı ve trafik harcı olacak mı 
     Gayet tabi onlar da kalkacak. 
     
Bu sayede işlemler basitleşecek mi 
     Tabii ki burada amaç otomobil alım satımını kolaylaştırmaktır. Onda hiçbir tereddüt yoktur. Ayrıca şunu söyleyeyim Dünya Bankası’na verilen vergi stratejisinde de ÖTV’nin nisan ayı sonuna kadar yasalaşacağı belirtilmiş durumdadır. TAV doğal olarak ÖTV’nin içine girdiği için otomatik olarak kalkıyor. 
     
İkinci el otomobilde ÖTV uygulanabilir mi 
     ÖTV bunu uygulayan bütün ülkelerde malların tüketime sunulduğu aşamaya kadar uygulanan vergidir. Bu üretim aşamalarının herhangi birisinde uygulanır. Bundan sonra mal satıldıktan sonra ikinci elde ÖTV olmaz. Nasıl buzdolabında ikinci el vergisi yoksa otomobilde de olmaz ve olmayacak da. Avrupa Birliği’ne uyum açısından bunun olmaması lazım zaten. 
     



 EKONOMİ 



















</TEXT>
</DOC>
