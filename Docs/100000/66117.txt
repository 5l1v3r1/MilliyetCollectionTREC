<DOC>
<DOCNO> 66117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/guncel/gun00.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
DONUYORLAR 
</HEADLINE>
<TEXT>

Gönderilen çadır sayısı yeterli olmadığı için kamyon kasalarına, iğreti barakalara sığınan depremzedeler Açlıktan ölmeyiz ama soğuğa dayanacak gücümüz kalmadı’ diyor 
     DOĞAN HABER AJANSI 

     Merkez üssü Sultandağı olan ve 43 kişinin öldüğü depremin ardından bazı merkezlerde çadır kentler kurulup ihtiyaçlar giderilmeye çalışılırken bazı yerlerde sorunlar sürüyor. Bolvadin Kaymakam Şükrü Yıldırım, acil ilaç yardımına ihtiyaç duyduklarını belirtirken Çobanlar, Sülümenli ve Kocaöz’de depremzedeler önceki geceyi de kriz merkezleri önünde çadır ve battaniye bekleyerek geçirdi. Bolvadin ve Çay’da depremzedeler 150 milyon liraya çadır almak zorunda kaldı. Yemek sorununun dayanışmayla çözülebileceğini dile getiren depremzedeler, "Açlıktan ölmeyiz, ama soğuğa karşı çaresiziz" dedi. 
     
     BOŞ SENET İMZALIYORLAR 
     Çadır sıkıntısı, bu işin imalatını yapan kişileri deprem bölgesine çekti. Çay ve Bolvadin’de çadır satışı yapan esnaf, gece geç saatlere kadar talebi karşılamaya çalıştı. Çadırda memura 6 - 7 taksit kolaylığı sağlanırken Denizli’de çadır üretimi yapan Akbaş firması iki günde 500 çadır sattı. Esnaf Mehmet Ali Çemrek, çadırların normal fiyatının üstünde satıldığını ifade ederek, "Taksitle çadır alanlara boş senede imza attırıyorlar" dedi. Bolvadin’de de bir naylon satıcısı kısa sürede tüm ürününü satınca, dükkanını kapattı. 
     
     BİR ÇADIRA BEŞ AİLE 
     Çobanlar ilçesiyle Sülümenli ve Kocaöz beldelerinde konutların yüzde 80’inin hasarlı olduğunu söyleyen depremzedeler, soğuktan korunmak için "pat pat" adı verilen arazi araçlarının römorklarını çadıra dönüştürdüler. Römorkların üzerini naylonlarla kapatarak kendilerine 3 metrekarelik bir sığınak yaratan depremzedeler, 3 veya 5’er kişilik gruplar halinde sabahladı. Tüm evlerin boş olduğu Çobanlar’da bir çadırda 5 aile kalırken 100 adet çadırın gönderildiği Kocaöz’de de bir çadırı 15 kişi paylaştı. 
     
     OTOBÜS SAĞINAK OLDU 
     Depremzedelerin evlerine giremediği Kocaöz’de de belediyeye ait Afyon - Çobanlar - Bolvadin ve Kocaöz arasında sefer yapan bir yolcu otobüsü, geceleri depremzedelere ev oldu. Bolvadin’de kriz merkezlerinden çadır alabilen depremzedeler, mahalle araları ve okul bahçelerine kurdukları çadırlarda geceyi geçirirken, hasar görmeyen tek katlı okullar da sığınacak bir başka kapı oldu. 
     
     GÖZARDI EDİLİYORUZ’ 
     Yardımın Sultandağı, Çay ve Eber’de yoğunlaşıldığını, yetkililerin ve medyanın buralara gittiğini belirten Çobanlar, Sülümenli ve Kocaöz’deki depremzedeler şöyle konuştu "Bizlerde can kaybı olmadı. Bu duruma şükrediyoruz, ama hiçbirimizin evi ayakta değil. Evlerimizden eşyamızı bile alamadık. Gözardı edililiyoruz. Çadır ve battaniyeye acil ihtiyacımız var. Yıkılan evlerimizin yerine ev yapılacak mı Ne zaman yapılacak Belirsizlik hepimizi korkutuyor." 
     
Belediye Başkanı da kamyon kasasına sığındı      Depremin ardından evleri yıkıldığı ya da hasar gördüğü için kış ortasında sokakta kalan Afyonlular, ısınmak için her yolu deniyor. Çadır sayısı yetersiz olduğu için başka çözüm yolları arayan depremzedeler genelde üzerini kapattıkları kamyon kasalarında sabahlıyor. Sülümenli Belediye Başkanı Mustafa Tabak ve ailesi de kamyon kasasında yaşıyor. 
     
Kahvaltı daveti ölümden kurtardı      Ahmet İSTEK, Göksel YAPAR DHA 

     Afyon’daki deprem felaketiyle birlikte insanın tüylerini diken diken eden onlarca insan hikayesi oluştu. Yeşilçiftlik’te oturan Karakış ve Dinler ailelerinin hikayesi de bunların içinde en dikkat çekenlerden biri. Sıra Mahallesi’nde oturan Fatma Karakış, o sabah kahvaltı için börek açtı. Fırını yakarken aklına iki sokak ötede oturan torunları geldi ve eşi Ahmet’e "Kıza telefon et de gelsin. Yoksa, bu börek boğazımdan geçmez" dedi. 
     Ahmet Karakış, saat 08.30’da kızı Süheyla Dinler’i aradı, "Annen börek yaptı, torunları al gel" dedi. Süheyla da 6 yaşındaki Semih ile 4 yaşındaki Özge’yi uyandırıp giydirdi. 09.05’te yola koyuldular. Evden çıktıktan 6 dakika sonra yer şiddetle sarsıldı. Hemen evine koştu ama her şey yerle bir olmuştu. Sonra baba evine gitti, orada da korkunç manzarayla karşılaştı. Annesi börek pişirdiği fırının başında can vermişti. Babası ise kendisini dışarı zor atmıştı. 
     
43 kişi öldü 314 yaralı var      ANKARA Milliyet 

     Bayındırlık ve İskan Bakanlığı Afet İşleri Genel Müdürlüğü, merkez üssü Sultandağı olan Afyon depreminde, daha önce 46 olarak açıkladığı ölenlerin sayısını 43 olarak düzeltti. Yaralı sayısının ise 314 olduğu belirtildi. Ölenlerin 15’inin Sultandağı, 24’ünün Çay, 1’inin Bolvadin, 2’sinin Çobanlar ve 1’inin de Sincanlı’dan olduğu belirtildi. Depremden etkilenen 340 konut, 246 işyeri ve 36 adet resmi kurum binası olmak üzere toplam 622 yapı arasında, 71 binada ağır hasar tespit edildi. 
     
2 günde 559 artçı      İSTANBUL Milliyet 

     Boğaziçi Üniversitesi Kandilli Rasathanesi ve Deprem Araştırma Enstitüsü’nden alınan bilgiye göre, pazar günü saat 09.11’de gerçekleşen 6 büyüklüğündeki depremden sonra, dün saat 10.00’a kadar, merkez üsleri Sultandağı ve Çay olan toplam 559 artçı sarsıntı kaydedildi. Artçıların en büyüğü, depremin olduğu 3 Şubat’ta 5.3 olarak gerçekleşirken, son 24 saatte, en şiddetlisi 3.7 büyüklüğünde 66 artçı şok saptandı. 
     
Ne kadar para o kadar tahmin      SERHAT OĞUZ İstanbul 

     İTÜ öğretim üyesi Dr. Berk Üstündağ’ın geliştirdiği Kayaç Gerginlik İzleme Yöntemiyle Deprem Tahmin Sistemi, çok sayıda depremi, bazen günler öncesinden tespit etti. Ancak, Marmara, Ege ve Anadolu’da kurulan 12 istasyondan 6’sı, parasızlık ve altyapı sorunları nedeniyle kullanılamaz hale geldi. İstasyonların azalması tahminleri olumsuz etkiledi. 
     



 GÜNCEL 


















</TEXT>
</DOC>
