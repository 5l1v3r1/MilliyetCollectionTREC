<DOC>
<DOCNO> 71276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun06.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD olası terör hedefleri arasında PKK'yı da gösterdi 
</HEADLINE>
<TEXT>

     ABD'nin Afganistan ile başlattığı terörizmle savaşta, PKK'yı da hedef alınabilecek terör örgütleri arasında saydığı, ancak Türkiye'nin dış yardım almadan bu sorunla başa çıkabilmesi çerçevesinde gündeminden çıkardığı ileri sürüldü. 
     ABD'de yayınlanan Christian Science Monitor gazetesinin yazarlarından, Senato Dışilişkiler Komitesi'nin eski başdanışmanı Pat M. Holt, ''Terörizmi Tanımlama Sanatı'' başlıklı yazısında, ABD'nin terörle savaşında Afganistan'dan sonra hangi ülkeleri hedef alacağını sorguladı. 
     Holt, halen El Kaide örgütünün çökertilemediği ve örgütün terörist lideri Usame bin Ladin'in bulunduğu yerin sır olduğunu belirtirken, Afganistan'da işin bitmemesine karşın, ABD yönetiminin yeni hedefler seçme konusunda çalıştığına dikkati çekti. 
     Pat Holt, Amerikan güçlerinin Filipinler'de hükümetle birlikte çalışarak, Ebu Seyyaf teröristlerinin ele geçirilmesine yardım ettiğini, Gürcistan'daki El Kaide üyelerinin yakalanması için bu bölgeye helikopter ve eğitim yardımında bulunduğunu, El Kaide'den yardım aldığı yönünde haberler bulunan Çeçenlere karşı politikanın yeniden değerlendirildiğini anlattı. Ancak Holt, Çeçenler konusunda Amerikan birliklerinin işin içine girmesinin, ABD ile Rusya ilişkilerini karmaşıklaştıracağını kaydetti. 
     Bu ülkelerin arkasından, ABD Başkanı George W. Bush'un, ''şer ekseni'' olarak nitelediği Irak, İran ve Kuzey Kore'nin geldiğini hatırlatan Holt, ''favori Irak'ın'' ardından Merkezi İstihbarat Teşkilatı CIA'in Başkanı George Tenet'ın listesinde Kolombiya, Türkiye ve Filistin-İsrail'deki teröristlerin bulunduğunu yazdı. 
     Holt, ''Tenet, başka bir grupla daha öne çıktı Kolombiya, Türkiye ve Filistin-İsrail. Kolombiya'nın problemi terörizm olmaktan çok sivil savaş ve terörist taktikler içeren 38 yıllık bir konu. Bu da Beyaz Saray için Kolombiya'yı listeden silmekte yeterli oldu. Türkiye'nin, kendi problemiyle dış yardım olmadan başa çıktığı görülüyor. 
     Filistin'de ise teröristler, yönetimden sadece taktikleriyle ayrılıyorlar. Ve İsrail'de de teröristler çoğunlukla hükümet ajanları'' ifadelerini kullandı. 
     Pat Holt, ABD'nin terörizmi nasıl tanımladığının önem kazandığını belirterek, ''11 Eylül saldırıların açıkça her türlü tanımlamayla örtüşüyor. Ancak başka ne olabilir Tanımlamayı kitle imha silahlarının kullanımıyla sınırlayacak mıyız Filipinler, Gürcistan, Kolombiya, Türkiye ve Yemen'de bu silahların kullanımı söz konusu değil. Yoksa daha ileri gidip sabotaj, suikast, kundaklama, çete ve sokak ayaklanmalarını da terörizm olarak dikkate alacak mıyız '' sorularını yöneltti. 
     Holt, 11 Eylül'den sonra ABD'ye destek çıkan müttefiklerin, dünyanın polis gücü olmaya soyunulması halinde desteğini çekebileceğine işaret etti. 
     






</TEXT>
</DOC>
