<DOC>
<DOCNO> 91832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sontur14.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Partili Yalçınbayır "Meclis'i çalıştırsınlar, idamı çözeriz" 
</HEADLINE>
<TEXT>

     AK Parti Genel Sekreteri Ertuğrul Yalçınbayır, idam cezasının kaldırılmasının kanunla düzenlenebileceğini belirterek, ''Meclis'i çalıştırsınlar, biz bu işi çözeriz'' dedi. 
     Yalçınbayır, TBMM'de düzenlediği basın toplantısında, idam cezasının kaldırılması konusunda hazırladıkları Anayasa değişikliği teklifine diğer partilerin destek vermediğini, AK Parti içinden de yeterli desteğin gelmediğini söyledi. 
     İdam cezasının ağırlaştırılmış müebbet hapse dönüştürülmesine ilişkin düzenlemenin Anayasa'ya konması önerisini ''A Planı'' olarak nitelendiren Yalçınbayır, şunları kaydetti 
     ''A Planı şu anda uygulanmadığına, uygulama kabiliyeti bulunamadığına göre gündeme B Planı gelecektir. B Planı'nda da en önemli konulardan birisi DSP'nin getirdiği akli, kabul edilebilir tekliftir. Bu, kabul edilebilir niteliktedir. Kamuoyunda da bunun kısa bir süre tartışılması lazım. Bu tartışmadan sonra da toplumsal konsensüse ulaşmak gerekir. Halkın beklentisi budur. Türkiye kendisini Avrupa'dan koparamaz.'' Yalçınbayır, kendi tekliflerinin tartışıldığını ve kabul görmediğini belirterek, şimdi tartışılacak ilk işin DSP'nin teklifi olduğunu söyledi. Yalçınbayır, ''DSP'nin teklifi de Sayın Öcalan'ın affı, onun cezasının indirilmesi ertelenmesi değildir, 36 sene sonraya ait bazı şeylerdir'' dedi. 
     Ertuğrul Yalçınbayır, bu konuda kesin destek verip vermeyeceklerinin sorulması üzerine, konunun yetkili organlarında tartışılacağını kaydetti. 
     İçtüzük değişikliğinin Anayasa Mahkemesince iptalinden sonra yeni düzenlemenin Ekim ayında çıkarılması gerektiğini de anlatan Yalçınbayır, bu konuda uzlaşmacı olunmasını istedi. 
     Yalçınbayır, Türk Milli Futbol Takımı'nın başarılarına da değinerek, Türkiye'nin diğer alanlarda da başarılı olabileceğini belirterek, ''başarısız'' olarak nitelendirdiği Hükümet'i istifaya davet etti ve bir an önce seçime gidilmesini önerdi. 
     





</TEXT>
</DOC>
