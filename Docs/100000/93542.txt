<DOC>
<DOCNO> 93542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur11.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Helikopter ambulans ihalesi sil baştan... 
</HEADLINE>
<TEXT>

     Sağlık Bakanlığı'nca helikopter ambulans alımı için yapılan ve sonra iptal edilen ihaleye yeniden çıkılıyor. 
     Alınan bilgiye göre, Sağlık Bakanlığı'nca 2 yıl önce 5 adet helikopter ambulans alımı için yapılan ve daha sonra iptal edilen ihale, aynı şartlarda yeniden açılıyor. 
     Hazırlanan ihale ile Sağlık Bakanlığı Hudut ve Sahiller Genel Müdürlüğü, ilk etapta 5 adet orta tip helikopter ambulansı, firmalardan teklif alarak satın alacak. 
     Bu helikopterler, nüfus yoğunluğu, trafikteki kara noktalar, turizm ve iç göçler dikkate alınarak, Ankara, Antalya, İstanbul, İzmir ve Adana'ya yerleştirilecek. 
     Türkiye'nin tüm bölgelerinin yanında, KKTC'ye de hizmet verecek helikopter ambulansların sayısının 10'a tamamlanması ve ardından komşu ülkelere de hizmet götürülmesi planlanıyor. 
     Helikopterlerde yalnızca taşıma hizmeti değil, tıbbi tedavi, yoğun bakım hizmeti verilecek ve acil ilkyardımın yanı sıra organ ve donör nakilleri için taşıma da yapılacak. 
     16 kişi kapasiteli helikopterlerde, 2 pilot ve uçucu personel 
     bulunacak ve helikopterlerde görev yapacak sağlık personeli yurtdışında eğitimden geçirilecek. 
     
     İHALE İPTAL EDİLMİŞTİ 
     Sağlık Bakanlığı, 2000 yılının Ekim ayında, 5 adet helikopter ambulans alımı için ihale açmış, fiyat ve teknik özellikler bakımından en uygun teklifin 31.5 milyon dolar ile Rus firma Kamov'dan geldiğini belirterek, 2001 yılı Ocak ayında, ihalenin bu firmaya verildiğini duyurmuştu. 
     Ancak, Sağlık Bakanı Osman Durmuş, bir ay sonra işadamı Ali Şen'in kendilerine, ''ihaleyi 11 milyon dolar daha ucuza verebileceğini söylediğini'' belirterek, ihalenin durdurulduğunu açıklamıştı. 
     





</TEXT>
</DOC>
