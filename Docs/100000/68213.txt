<DOC>
<DOCNO> 68213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/spo02.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TEK SONUÇLU MAÇ 
</HEADLINE>
<TEXT>

Lorant, derbi öncesinde rakibi futbolculara ezberletti. Alman hoca, "Galibiyetten başka çaremiz yok. Kesinlikle gol atacağız, ama yeter ki yemeyelim" dedi 
     YALÇIN TÜRK 

     FENERBAHÇE Teknik Direktörü Werner Lorant haftanın ilk günün itibaren Galatasaray maçını düşünmeye başladı. Alman hoca futbolcuları üstündeki tedirginliği görünce savunma idmanlarını rafa kaldırdı. Hafta boyunca hep hücuma dönük çalışmalarla kazanma arzusunu ve inancını oyuncularına aşıladı. Maç akşamı takımı toplantı odasına toplayıp, son sözlerini söyledi. 
     GALATASARAY’IN önemli maçlarından bölümlerin oluşturduğu kasetini oyuncularına seyrettiren Lorant, bitimde söze girdi "Hepiniz sizden daha iyi bir takımla karşılaşmayacağınızı her halde görmüşsünüzdür. Mücadele ettiğiniz anda sizi kimse yenemez. İşte önünüzde bir fırsat var. Bu maçın bizim için tek sonucu var. Değişik taktiğimiz olacak" diye Lorant kafasındakileri anlatmaya başladı 
     "RAKİBİMİZ oyunu defanstan kuruyor. İki beki, uzun toplarla akınları başlatıyor. Bu nedenle üç forvetle oyuna başlayacağız. Kanatlarda Rapajc ve Serhat oynayacak. İkisi de beklerin üzerine sürekli baskı yapacak. Onları hiç rahat bırakmayacak. Böylece ileri de çıkamayacaklar. Savunmalarını rahatsız ettiğimiz anda orta sahanın da etkisini mutlaka azaltırız." 
     "DÖRTLÜ defansla oynayacağız. Hiç biriniz ileri çıkmayacaksınız. Sadece Abdullah pozisyonlara göre forvete yardım edebilir. Kesinlikle gol atacağız, yemeyelim yeter. Arif, Hasan Şaş ve Ümit Karan’ı tutacaksınız. Katı markaj istemiyorum. Bu oyuncular sahada kimin önüne gelirse, onun adamı olacak. Rapajc’e alan bırakacaksınız. Sahada dişinizi gösterin, buraya mutlu dönün." 
     
Gurur abidesi      ŞÜKRÜ Saracoğlu Stadı tarihinde ilk kez 52 bin kişiyi ağırladı. Fenerbahçe - Galatasaray derbisindeki müthiş atmosfer, seyirci şovu ve maç sırasındaki kırmızı kartlar uzun süre unutulacak gibi değildi. 50 bin Fenerbahçeli’nin rakip takım için kötü tezahürat yapmaması, spontane çıkışlar dışında küfür olmaması da dikkat çekiciydi. Örnek stat, örnek seyircisiyle birlikte bir gurur abidesi oldu. 
     
Fena halde RapajcSarı-Lacivertliler’in uslanmaz oyuncusu Rapajc derbi maçıyla yine gündeme oturdu 
     MUSTAFA Denizli’nin vazgeçemediği oyuncusu Milan Rapajc, Lorant’ın gelmesiyle birlikte kendini kulübede buldu. Hırvat oyuncu antrenmanlardaki isteksizliği ve mızmızlığı nedeniyle bir anda istenmeyen adam oldu. Hatta yönetim Rapajc’e kulüp bulmak için menajerlere haber saldı, Hırvat oyuncudan umudu kesti. Fakat Alman hoca yıldız oyuncuyu özenle Galatasaray maçına hazırladı. 
     FENERBAHÇE’Yİ geçen sezon şampiyonluğa taşıyan 4-3’lik Gaziantepspor maçını tek başına döndüren oyuncu olan Rapajc, Galatasaray karşılaşmasının da kilit ismi oldu. Attığı muhteşem golün yanı sıra, Emre’ye gösterttiği kırmızı kartla oyunun kaderini belirledi. Takım arkadaşlarının da övgüsünü alan Rapajc için Lorant da "O’nu bu maça saklamıştım. Oyunu çözeceğini biliyordum" yorumunu yaptı. n YUSUF DURSUN 
     
Fatih şaşırdıGalatasaray’a karşı ilk kez forma giyen Fatih Akyel, "Bülent Korkmaz dışında sorun yaşamadım" dedi 
     GALATASARAY altyapısından yetişen Fatih Akyel, futbolculuk hayatında ilk kez eski takımına karşı forma giydi. Kaptan Bülent’in kendisine karşı tavrına çok şaşırdığını belirten genç futbolcu, "Saha içinde eski arkadaşlarımdan hiç bir şekilde baskı görmedim, sorun yaşamadım. Yerde yatanları seyrederken, Bülent ağabey bana vurup, çirkin sözler söyledi. Ben de buna karşılık verdim" dedi. Yeni statta böyle bir galibiyet yaşadığı için sevinçli olduğunu sözlerine ekleyen Fatih, "Şimdi rakiplerimizin puan kaybetmesini bekleyeceğiz" yorumunu yaptı. 
     
Galibiyete 10 bin dolar      FENERBAHÇE yönetimi, Galatasaray’ı yenen oyuncularına 10’ar bin dolar prim verilmesini kararlaştırdı. Daha önce sadece Şampiyonluğa prim vereceğini açıklayan yönetim kurulu, Galatasaray maçı nedeniyle bu prensibinden vazgeçerek toplam 200 bin dolar prim dağıtacak. 
     
Ümit Özat’ın gözyaşları      50 bin seyircinin tüm futbolcuları duygulandırdığını belirten Ümit Özat, sahaya çıktığında ağladığını söyledi. Ümit, "Bu duyguyu hisseden bilir, tarifi yok. Seyirciyi gördüğümüzde, kazancağımızı anladık" dedi. 
     
Yıldırım rakipsiz      GALATASARAY galibiyeti marttaki kongre öncesinde Aziz Yıldırım’ı rakipsiz bıraktı. Kongrede önüne aday çıkma ihtimali zayıf olan Yıldırım’ın maçtan sonra, "Grupları da stada gömdük" dediği öğrenildi. 
     
Beşiktaş sevinci      GALATASARAY galibiyetinden sonra Beşiktaş’ın da Ankaragücü’ne yenilmesiyle Fenerbahçe’de keyifler katlandı. Lorant oyuncularından havaya girmemelerini, sadece Denizlispor maçını düşünmelerini istedi. 
     
İzin yapacaklar      DÜN hafif bir çalışma yapan Sarı-Lacivertliler, bugünü izinle geçirecekler. Simao’nun tedavisi için doktorlarla görüşen Lorant, salı günü çift çalışma yapacaklarını açıkladı. Denizli deplasmanına ise özel uçakla gidilecek. 
     



 SPOR 





























</TEXT>
</DOC>
