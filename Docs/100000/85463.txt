<DOC>
<DOCNO> 85463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/soneko05.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''İstanbul dünyanın en önemli küresel merkezlerinden..'' 
</HEADLINE>
<TEXT>

     Devlet Bakanı Kemal Derviş, ''İstanbul dünyanın en önemli küresel merkezlerinden biri haline geliyor'' dedi. 
     Kemal Derviş, Sermaye Piyasası Kurulu'nun ev sahipliğinde İstanbul'da düzenlenen Uluslararası Menkul Kıymetler Komisyonları Örgütü'nün IOSCO 27. yıllık konferansının açılış töreninde yaptığı konuşmada, kongrenin ana teması olan küreselleşme konusundaki görüşlerini dile getirdi. 
     Küreselleşmenin geri döndürülemez bir süreç olduğunu vurgulayan Derviş, Demirperde'nin ortadan kalkmasından sonra İstanbul ve Türkiye'nin daha güçlü bir küresel konuma geldiğine dikkat çekti. 
     ''İstanbul dünyanın en önemli küresel merkezlerinden biri haline geliyor'' diyen Derviş, Türkiye'nin sorunlarını aştıkça bu rolün daha fazla önem kazanacağını söyledi. 
     
     Ekonomik başkent... 

     Derviş, İstanbul'un yüzyıllar boyunca süren doğal ekonomik başkent rolünü 90'lardan sonra tekrar edindiğini bildirdi. 
     İstanbul'un daima yüzyıllar boyunca doğal bir ekonomik başkent olduğunu belirten ve bölgedeki köprü konumuna dikkat çeken Derviş, ''Şimdi bu rolünü 90'lardan sonra tekrar edinmiştir. Giderek daha güçleniyor. İstanbul dünyanın en önemli küresel merkezlerinden biri haline geliyor. Türk ekonomisi ne kadar güçlü olursa, o zaman İstanbul bu rolünü daha da güçlü şekilde oynayabilecek durumda olur. İstanbul bu rolünü tarihi olarak oynadı, gelecekte de oynayacaktır'' dedi. 
     Küreselleşmenin dönüşü olmayan bir süreç olduğunu belirten Derviş, küreselleşmenin bugün dinamiğinin değiştiğini anlattı. 
     Ticaret hacminin giderek arttığına işaret eden Derviş, ''Ticaretin yüzde 40'ı endüstri ürünleridir ve bu çok uluslu teşkilatların organize ettiği bir olaydır. Yani bir yerde sadece hacmi ve cinsiyle de artık geri dönülmez biçimde değişmiştir'' diye konuştu. 
     Küreselleşme ile ticaretin kalitesi ve tarzının da değiştiğini, teknolojinin her şeyi mümkün kıldığını dile getiren Derviş, şunları söyledi 
     ''Bir yerde siyaset dünyası ve kurumlar dünyası da kendini buna ayarlamak zorundadır. Tabii ki birçok zorluğu var. Ama bir şeyi unutmamamız lazım Hiçbir zaman insanlık tarihi içinde bir 20 yıl olmamıştır ki, bu 20 yıl içinde dünyadaki insanların geliri bu kadar çabuk biçimde bu kadar yükseliş göstermiş olsun. Bu tabii siyaset dünyasına da kurumlara da zorluklar çıkarıyor. Fakat zenginlik ve büyük fırsatlar da yaratıyor.'' 
     





</TEXT>
</DOC>
