<DOC>
<DOCNO> 77570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/soneko03.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel okul sahipleri "zammı" görüşecek... 
</HEADLINE>
<TEXT>

     Özel okul sahipleri, sorunlarını tartışmak ve önümüzdeki eğitim-öğretim yılı okul ücretlerini görüşmek üzere 16 Nisan'da İstanbul'da toplanıyor. 
     Özel Okullar Derneği Başkanı Rüstem Eyüboğlu, 5 Mayıs'tan itibaren açıklanmaya başlayacak özel okul ücretleri konusunda belli bir politika güdemeyeceklerini belirterek, her okulun, yaptığı bilançoya göre enflasyonu da gözönüne alarak fiyat açıklayacağını bildirdi. 
     Enflasyonun getirdiği yüksek rakamların veliyi rahatsız ettiğini ifade eden Eyüboğlu, ''Bugün en zengini bile ülkenin içinde bulunduğu ekonomik kriz nedeniyle ödeme zorluğu çekiyor. Dolayısıyla bir orta yol bulacağız'' dedi. 
     Rüstem Eyüboğlu, geçen yıl da benzer şekilde yaptığı, ''Önümüzdeki yıl için mutlaka enflasyonun altında zam yapılacak, velilerimiz mağdur edilmeyecek'' açıklamanın hatırlatılması üzerine de, şunları söyledi 
     ''Onu ifade ederken enflasyonun yüzde 20'lere düşeceğini söylemişlerdi. 11 Eylül'den sonra her şey altüst oldu. Şu anda buna uymamız mümkün değil, olamaz. Herkes sıkıntı içerisinde. Okulları kapatacak halimiz yok. Veli olmadığı zaman bu okullar birer boş bina. 
     O bakımdan belirlenecek ücret hem veliyi rahatsız etmeyecek, hem de sektör rahatsız olmayacak. Çünkü sektör enflasyon düşsün diye 2 seneden beri alması gereken ücretin yarısını alıyor. 
     Önümüzdeki eğitim-öğretim yılı için velileri zor duruma sokacak bir uygulama olmayacak. Veliler rahat, huzur içinde olsun. Enflasyon yüksek olsa bile biz veliyi düşünmek mecburiyetindeyiz. Enflasyonun yüzde 60'larda olacağını tahmin ediyoruz. Uygulanacak zam oranın da onun altında olması lazım.'' 
     
     "Öğretmenlerimizin ücretleri düştü" 
     Özel okullarda giderlerin yüzde 65'inin personele ait olduğunu bildiren Eyüboğlu, öğretmenlere 2 yıldır enflasyonun çok altında zam yaptıklarını, dolayısıyla şu anda öğretmen ücretlerinin resmi okullardaki öğretmen ücretlerinin seviyesine düştüğünü ifade etti. 
     Rüstem Eyüboğlu, ''O zaman bizde niye çalışsın kaliteli öğretmen 
     Öğretmenleri enflasyona ezdirmememiz lazım. Standartlarını daha yükseltmemiz lazım ki kaliteli eğitim olsun'' diye konuştu. Eyübüoğlu, 2001 yılında 40'a yakın özel okulun kapandığını bildirirken de, şöyle 
     dedi 
     ''Özel öğretim pahalıdır. Kaliteli eğitim yapmanız gerekir. 
     Kaliteli eğitim yapmadığınız zaman da cezası böyle veriliyor. Eğitimi kar amaçlı güderseniz de yine cezasını kapanmak suretiyle ödüyorsunuz. 
     Bunlar olmuştur ve bazıları da aldıkları kredinin faizini de verememişlerdir.'' Yaşanan ekonomik krizin etkisiyle bazı velilerin taksitlerini ödeyememe durumuyla karşı karşıya kaldıklarına da işaret eden Eyüboğlu, ''Sayı, geçmiş yıllara göre biraz fazla'' diye konuştu. 
     Rüstem Eyüboğlu'nun verdiği bilgiye göre, şu anda Türkiye'de bin 395 özel okul bulunuyor ve bu okullarda 240 bin öğrenci eğitim alıyor. 
     
     Dersane fiyatları 2 milyar liradan başlıyor 
     Bu arada, gençlerin üniversiteye hazırlıkta adeta zorunlu tercihe dönüşen özel dershanelerin fiyatları da, İstanbul'da el yakıyor. 
     Kentte açıklanan bazı dershane fiyatları ortalama 2 milyar liradan başlıyor. Dershane ücretleri 10 takside bölünmesine karşın aile bütçelerini zorlayan yüksek rakamlar, velilerin tepkisine neden oluyor. 
     






</TEXT>
</DOC>
