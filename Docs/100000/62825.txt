<DOC>
<DOCNO> 62825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur13.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı'ndan Valiliklere PKK genelgesi 
</HEADLINE>
<TEXT>

     İçişleri Bakanı Rüştü Kazım Yücelen, ''kürtçe eğitim'' talebiyle İstanbul ve Ankara'da dilekçeler verildiğini belirterek, Anayasa hükümlerinin ihlalinin önlenmesi için gerekli tedbirlerin alınmasını istedi. 
     Rüştü Kazım Yücelen, 81 il valiliğine ve Jandarma Genel Komutanlığı'na ''Kürtçe Eğitim'' konulu yıldırım teleks genelge ile Milli Eğitim Bakanlığı'na konuyla ilgili bir yazı gönderdi. 
     Yücelen, genelgesinde, bölücü terör örgütü PKK tarafından Avrupa'da başlatılan sözde ''2. Barış Hamlesi'' olarak ifade edilen süreç içerisinde belirlenen ''Sivil İtaatsizlik-Siyasal Serhildan'' adı verilen yeni strateji çerçevesinde, özellikle ''kürt kimliğini öne çıkarma, kürtçe eğitim ve öğretim yapılması için dilekçe verme, derslerde kürtçe konuşma ve yazma, sınavlarda kürtçe cevaplar verme, kürtçe panel, konferans ve tiyatro oyunları sahneleme, afiş ve pankart asma'' gibi eylemlerin planlandığını bildirdi. 
     Bu doğrultuda, PKK terör örgütü paralelinde hareket eden oluşumların yönlendirdiği 24 öğrenci velisinin, 26 Aralık 2001'de ''çocuklarımıza Türkçe eğitimin yanı sıra anadilde de eğitim verilmesini istiyoruz'' ibareli dilekçeleri İstanbul Bağcılar İlçe Milli Eğitim Müdürlüğü'ne verdiğini belirten Yücelen, böylece ''Anadilde Eğitim'' olarak adlandırılan eylem sürecinin başladığını kaydetti. 
     
     Anayasa hükmüne ihlal 
     Yücelen, genelgesinde, şunları kaydetti 
     ''Bu süreç, 27 Aralık 2001 tarihinde belirtilen talepleri içerir matbu olmayan el yazısı ile yazılmış dilekçelerin 22 öğrenci velisi tarafından İstanbul Esenler İlçe Milli Eğitim Müdürlüğü'ne, 2 öğrenci velisi tarafından Diyarbakır Milli Eğitim Müdürlüğü'ne verilmek istenmesi ile devam etmiştir. Bununla birlikte alınan istihbari bilgilerde, yapılmakta olan eylemlerin ülke geneline yayılarak süreceği öğrenilmiştir. 
     Anayasamızın 'Eğitim ve Öğretim Hakkı ve Ödevi' başlıklı 42. 
     maddesi, 'Türkçe'den başka hiçbir dil, eğitim ve öğretim kurumlarında Türk vatandaşlarına ana dilleri olarak okutulamaz ve öğretilemez' hükmüne karşılık milli eğitim müdürlüklerimize verilen dilekçelerin açık bir Anayasa ihlali olup, kamuoyu oluşturarak, kitleleri yanlış yönlendirmek amacına yönelik olduğu düşünülmektedir. Konuya bağlantılı Anayasamızın 14. maddesi, 'Anayasa'da yer alan hak ve hürriyetlerden hiçbiri, devletin ülkesi ve milletiyle bölünmez bütünlüğünü bozmak, Türk Devleti'nin ve Cumhuriyet'in varlığını tehlikeye düşürmek, temel hak ve hürriyetleri yok etmek, devletin bir kişi veya zümre tarafından yönetilmesini veya sosyal bir sınıfın diğer sosyal sınıflar üzerinde egemenliğini sağlamak veya dil, din ve mezhep ayrımı yaratmak veya sair herhangi bir yoldan bu kavram ve görüşlere dayanan bir devlet düzenini kurmak amacıyla kullanılamaz' demek suretiyle temel hakların sınırlandırılabileceğini belirtmiştir. Belirtilen nedenlerden dolayı, Anayasal bir hak olan dilekçe verme hakkının, Anayasamızın 14. maddesindeki hükmü ihlal eder bir mahiyet kazandığı değerlendirilmektedir.'' Yücelen, genelgesinde, ''herhangi bir üzücü olayın meydana gelmemesi, Anayasa hükümlerinin ihlalinin önlenmesi için gerekli tedbirlerin alınmasını'' istedi. 
     
     Milli Eğitim ile işbirliği 
     Rüştü Kazım Yücelen, konuyla ilgili olarak Milli Eğitim Bakanlığı'na gönderdiği yazıda da özetle şunları kaydetti 
     ''Bu amaçla, PKK terör örgütünün yeni eylem stratejisi çerçevesinde, dilekçe başvurusu eylemlerine yönelik yapılacak işlemlerde birlikteliğin sağlanması için özellikle milli eğitim müdürlüklerinin bu konuda yönlendirilmelerinde ve emniyet-jandarma güçlerimizle işbirliği içerisinde olmalarında fayda olduğu değerlendirilmektedir.'' 
     






</TEXT>
</DOC>
