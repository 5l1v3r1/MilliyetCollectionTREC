<DOC>
<DOCNO> 54182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/soneko08.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu hafta borsayı neler bekliyor 
</HEADLINE>
<TEXT>

     İstanbul Menkul Kıymetler Borsası'nda İMKB bu hafta genel olarak olumlu trendin devam edeceği, ancak kar realizasyonlarının da eğilimi etkileyebileceği tahmin ediliyor. 
     Ak Yatırım Menkul Değerler Araştırma Müdür Yardımcısı Abdülkadir Konukoğlu, A.A. muhabirine yaptığı değerlendirmede, haftanın gündeminde piyasaya belirgin bir etki yapacak gelişmenin bulunmadığını belirtirken, teknik alım-satımların daha etkili olacağı bir hafta izleneceğini bildirdi. 
     ''Hafta içinde genel olarak olumlu trend devam edecek, ancak kar realizasyonları da eğilimi etkileyecek'' diyen Konukoğlu, işlem hacmindeki seyrin de çok önem taşıdığını vurguladı. 
     Konukoğlu, ''Biz özellikle Aralık ayının sonuna doğru, Türkiye ve dünyada şu anda öngörülemeyen sürpriz bir olumsuzluk yaşanmazsa, hızlı bir yükseliş yaşanmasını beklediğimiz için, pozisyonların taşınmasını öneriyoruz. Özellikle dövizin Türk Lirası'na karşı trendinde ciddi bir değişim yaşanmazsa, Aralık sonu hızlı artış kaçınılmaz gibi'' diye konuştu. 
     Teknik olarak, geçen hafta boyunca devam eden satışları geri dönüş olarak değil, düzeltme hareketi olarak yorumladıklarına işaret eden Konukoğlu, Perşembe günkü kapanış itibarıyla kısa vadeli göstergelerde ilk satış sinyalleri alındığını, 20 ve 50 günlük ortalalamaların ise halen yukarı yönlü olduğunu bildirdi. 
     10,600 ana desteği kırılmadan dönüş başlamış olmayacağını dile 
     getiren Konukoğlu, kısa vadeli destek bölgesi olan 11,500 seviyesinden tekrar alımların gelmesini ve endeksin seçiçi hareketler dışında daha yatay bir seyre girmesini beklediklerini, 12,438 puanın da kuvvetli bir direnç noktası olarak yer aldığını kaydetti. 
     






</TEXT>
</DOC>
