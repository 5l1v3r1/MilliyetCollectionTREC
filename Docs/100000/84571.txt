<DOC>
<DOCNO> 84571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko14.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Toskay "Kahkonen'e 'Seçim programı etkiler mi' diye soracağım" 
</HEADLINE>
<TEXT>

     Devlet Bakanı Tunca Toskay, ''hükümetin gündeminde şu anda erken seçim yok'' dedi. 
     Devlet Bakanı Tunca Toskay, Eximbank Genel Müdürü Ahmet Kılıçoğlu ve Dış Ticaret Müsteşarlığı yetkilileriyle bugün Türkiye Odalar ve Borsalar Birliği'nin TOBB yeni yönetim kuruluna, hayırlı olsun ziyaretinde bulundu. 
     Yaklaşık bir saat süren görüşmenin ardından gazetecilere açıklama yapan Toskay, soruları da yanıtladı. 
     Bir gazetecinin, uluslararası müteahhitlerin ''yurtdışı teminat mektuplarının Eximbank üzerinden kabul edilmesi'' konusunda talepleri bulunduğunu ve Bakan Kemal Derviş'in de bu konuda olumlu mesaj verdiğini hatırlatarak, bu konunun gündeme gelip gelmediğini sorması üzerine Toskay, konunun gündeme geldiğini söyledi. 
     Toskay, Eximbank'ın şu anki çalışma yöntemlerinde ticari bir kilitlenme bulunmadığını belirtirken, ''teminat mektubunu alırız ve o şekilde bir kredilendirme yaparız. Eğer doğrudan doğruya ticari riski Eximbank yüklenecekse, o zaman Sayın Kemal Derviş'in, Hazine'nin de bizi garanti etmesini sağlaması lazım'' dedi. 
     Gazetecilerin, ''bu konu şu an çözümsüz mü kaldı '' sorusuna da Toskay, ''hayır, bu konuyu görüşeceğim. Yani Eximbank bu meseleyi çözsün demekle Eximbank meseleyi çözemez. Eximbank'a kendi riskini nasıl temin edileceği, nasıl garanti edilebileceğinin yolunun da gösterilmesi lazım'' yanıtını verdi. 
     
     ''HÜKÜMETİN GÜNDEMİNDE ERKEN SEÇİM YOK'' 
     Gazetecilerin, ''olası bir seçimin ekonomiyi olumsuz etkileyip, etkilemeyeceği ve gündemde bir erken seçim bulunup bulunmadığını'' sorması üzerine de Bakan Toskay, ''bazı kimselerin gündeminde var galiba, ama hükümetin gündeminde yok'' dedi. 
     Bu bazı kimseler arasında, hükümetin bir bakanının bulunup bulunmadığının sorulmasına karşılık Bakan Toskay, ''olabilir ama kurumsal olarak yok'' yanıtını verdi. 
     Gazetecilerin olası bir seçimin ekonomiyi nasıl etkileyeceğine yönelik ısrarlı sorularına karşılık Bakan Toskay, ''ben onu özel sektöre, burada değerli yönetim kurulu üyesi arkadaşlarımıza sordum. 
     Hepsinin kanaatı etkilenir anlamında'' ifadesini kullandı. 
     Kendisinin de buna katılıp katılmadığına yönelik kişisel görüşünün sorulması üzerine Toskay, ''ben kişisel görüş açıklamıyorum. Biz siyasi parti olarak görüşümüzü açıklarız'' dedi. 
     Bir gazetecinin ''erken seçim ekonomiyi nasıl etkiler'' sorusuna karşılık da bakan Toskay, ''hükümetin gündeminde şu anda erken seçim yok'' yanıtını verdi. 
     
     ''KAHKONEN'E DOĞRUDAN SORACAĞIM'' 
     Dünya Bankası ve IMF gibi kuruluşların seçimlere ilişkin görüşler açıkladıkları hatırlatılarak, uluslararası çevrelerde bir seçim beklentisinin bulunup bulunmadığının sorulması üzerine de Bakan Toskay, şöyle konuştu 
     ''Ben doğrudan doğruya kimin ne söylediğini, medya yoluyla alıp, o konuda yorum yapmam. Bu benim üslubuma aykırı. Ancak Pazartesi günü öyle zannediyorum ki Mr. Kahkonen'in beni ziyaret edeceği konusunda bir randevumuz var. Kendisine, IMF'nin Türkiye'de yakın zamanda bir seçim olursa bunun programı ve ekonomiyi etkileyip etkilemeyeceği görüşünü kendisine doğrudan soracağım.'' Dış Ticaret Müsteşarlığı'na atama yapılmasına yönelik bir soruya verdiği yanıtta da Toskay, göreve atama kararnamesinden önce görevden alma kararnamesinin olması gerektiği yanıtını verdi. 
     TOBB Başkanı Rifat Hisarcıklıoğlu da, Odalar Birliği'nde göreve gelmelerinin üzerinden yaklaşık 10 aylık süre geçtiğini, bu süre içerisinde Devlet Bakanı Toskay'ın kendilerine sıcak ve sorunlarına yakın ilgi gösterdiğini kaydetti. 
     





</TEXT>
</DOC>
