<DOC>
<DOCNO> 95302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun31.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Ecevit hükümeti ölümcül darbe aldı" 
</HEADLINE>
<TEXT>

     Yabancı medya, Türkiye'deki son gelişmelere geniş yer vermeye devam ediyor. 
     Eski Dışişleri Bakanı İsmail Cem'in, Devlet Bakanı Kemal Derviş ve eski Devlet Bakanı ve Başbakan Yardımcısı Hüsamettin Özkan ile birlikte hareket ederek bir siyasi parti kuracaklarını açıklaması, Yunan basın-yayın organlarınca, ''Ecevit hükümeti ölümcül darbe aldı'' şeklinde yorumlandı. 
     Atina Haber Ajansı ANA , DSP'deki ''isyanın'' temel sebebinin, hükümetin hareketsizliği olduğu değerlendirmesini yaptı. 
     ANA, ''Son gelişmeler, AB'nin, genişleme zirvesine birkaç ay kala istediği reformların gerçekleştirilememesinden kaynaklanıyor'' dedi. 
     ''Cem siyasi sahneyi reorganize ediyor'' başlığını kullanan Yunan Makedonya Haber Ajansı MPA , Cem'in Türkiye'nin AB üyesi olmasını hedefleyen bir parti kuracağını açıkladığını belirtti. MPA, Derviş'in dün ''baskı altında kalarak'' istifasını geri çekmesinin Başbakan Ecevit'e koalisyon hükümetini kurtarmak için son bir şans tanıdığı yorumunu da yaptı. 
     Yunan özel Flash radyosu ise Cem'in niyetini açıkça ortaya koymasıyla Ecevit hükümetinin ''Son, belki de ölümcül darbeyi'' aldığını belirtti. Flash, ''Ecevit artık ülkeyi krizden çıkaracak ve AB'ye doğru yönlendirecek durumda değil'' iddiasında bulundu. 
     Öte yandan Yunan gazeteleri, ''Türk elitin'' Avrupa yanlısı siyasi güçleri biraraya getirerek yeni bir parti kurmasının Türkiye'deki siyasi sahneyi kökten değiştirebileceğini yazdılar. 
     Atina'da yayımlanan Kathimerini gazetesi, ''Ecevit alacakaranlıklar içinde'' başlıklı haberinde, Ecevit'in, Cem'in istifasından sonra siyasetten ayrılmasının an meselesi olduğunu yazdı. 
     Ta Nea gazetesi, ''Çar gafil avladı'' başlığı ile Derviş'in istifasını okuyucularına duyururken, birkaç gün daha yerinde kalacağı tahmin edilen Derviş'in istifasını ''şu an için'' geri aldığını duyurdu. 
     ''Türkiye'nin geleceği Cem-Derviş-Özkan üçlüsünün elinde'' başlığını kullanan Elefteros Tipos gazetesi, Türkiye'deki gelişmelerin NATO, Amerika ve AB'de ''endişe yarattığını, adı geçen 'üçlünün' işbirliğinin ise IMF dahil bütün çevreleri tatmin ettiğini kaydetti. 
     ''Bakan istifaları Türkiye'de korku filmi oldu'' ve ''Türkiye'de bir buçuk istifa daha'' başlıklarını Cem ile Derviş'in istifalarına uygun gören Ethnos, Derviş'in gördüğü ''yoğun baskı sonunda istifasını geri almak zorunda'' kaldığı yorumunu yaptı. 
     Elefterotipiya ''Susun, Türkiye istifa ediyor'' başlıklı haberinde, Özkan'a ''sakin güç'', Cem'e ''gazeteci'', Derviş'e ise ''kurtarıcı'' unvanlarını yakıştırdı. 
     Apoyevmatini ise Cem'in istifa etme düşüncesinde olduğunu ve yeni bir parti kurulacağını Yunanistan Dışişleri Bakanı Yorgo Papandreu'ya iletmiş olduğunu öne sürdü. 
     
     REUTERS ''TÜRK TROYKA'SI İKTİDARA TALİP'' 
     İngiliz Reuters haber ajansı, Cem'in bugünkü basın toplantısında iktidara talip bir hareket oluşturduklarını açıklamasıyla Ecevit'in büyük bir meydan okumayla karşı karşıya kaldığı yorumunu yaptı. 
     Ajansın, ''Türk Troykası iktidar talebini ortaya koydu'' başlıklı Ankara çıkışlı haberinde, Cem'in Özkan ve Derviş ile yeni bir hareket oluşturdukları yolundaki açıklamasının ''pazarlar ve Batı tarafından uzun süredir beklenen bir açıklama'' olduğunu ileri sürdü. 
     Derviş'in istifasını geri almasını, ''Derviş, Ecevit ile açık bir anlaşmaya varmış görünüyor'' diye yorumlayan ajans, Derviş'in Cumhurbaşkanı Sezer'in müdahalesiyle istifadan vazgeçmesinin, ''Derviş'in hükümetteki güçlü konumunu gösterdiğini'' ve görevde kalmak için kendi koşullarını ortaya koyduğunun açıkça belli olduğunu ileri sürdü. 
     Derviş hükümette kalsa da, MHP ile anlaşmazlığın özellikle AB ile üyelik görüşmelerine başlayabilmek için gerekli reformlarda çok az ilerleme sağlanmasına imkan vereceğini belirten Reuters, ''Brüksel Eylül ayına kadar hassas siyasi reformlar konusunda ilerleme bekliyor. 
     Zaman kısa. Kasım'da yapılması muhtemel seçimlere kadar beklemek Türkiye'nin treni kaçırması anlamına gelebilir. Troyka'nın da içinde bulunduğu AB yanlısı lobi, Ecevit'in istifa etmesi durumunda geçici bir hükümet kurmayı tercih edecektir. Troyka belki de Kasım'da yapılacak bir erken seçimden önce iktidara gelmeye çalışıyor'' ifadelerini kullandı. 
     Reuters, Başbakan Ecevit'in AB ile ilgili reformlar konusunda çaba göstermeye kararlı olduğunu söylemesine rağmen, Dışişleri Bakanlığı'na AB ve Kıbrıs konusunda ''şahin'' Şükrü Sina Gürel'i atadığını belirtti. 
     
     ALMAN BASINI 
     Alman Frankfurter Rundschau gazetesi, ''Bütün gözler Troyka'ya çevrildi'' başlığı altında, istifa eden kabine üyelerinin, eski Dışişleri Bakanı İsmail Cem'in başkanlığında yeni bir parti çatısında biraraya geleceklerini'' yazdı. 
     80 DSP milletvekilinin bu partiye katılabileceği tahmininde 
     bulunan gazete, bu milletvekillerinin, diğer partilerle birlikte Ecevit hükümetini düşürebileceklerini öne sürdü. 
     
     AZERBAYCAN BASINI 
     Azerbaycan'da yayınlanan Bizim Asr gazetesi, gelişmeleri, ''Türkiye'de seçim yürüyüşü başladı'' başlığıyla verirken, haberde istifa eden Dışişleri Bakanı İsmail Cem'in Başbakan Bülent Ecevit'in en yakın adamlarından biri olduğuna işaret edildi ve bu istifanın sadece DSP'de değil, hükümette de ciddi gerginlik yarattığı ifade edildi. 
     ''Türkiye'de siyasi kriz derinleşiyor'' başlığını kullanan Azadlık gazetesi ise Cem'in istifasının Bakanlar Kurulu'nun tamamının istifasına sebep olabileceği yorumunda bulundu. 
     
     FRANSIZ BASINI 
     Fransız Le Figaro gazetesi, ''Türkiye siyasi kriz içine girdi'' başlığıyla birinci sayfadan verdiği haberde, ''Cem'in Avrupa'da çok itibar gören bir politikacı olduğunu ve Türk-Yunan yakınlaşmasına büyük emeği geçtiğini'' yazdı. 
     Gazete, Cem ve Devlet Bakanı Kemal Derviş'in ''Avrupa tutkulu'' siyasetçiler olduklarını kaydetti ve her ikisinin de Türkiye'yi AB'ye sokmak konusundaki çabalarına dikkat çekti. Le Figaro, Cem için, ''Hükümet içindeki yeri ABD ve Avrupalı diplomatları rahatlatıyordu'' ifadelerini kullandı. 
     





</TEXT>
</DOC>
