<DOC>
<DOCNO> 77997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun47.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail "Kudüs'teki patlama Powell'a mesaj" 
</HEADLINE>
<TEXT>

     Kudüs'te bugün girişilen intihar saldırısında ölenlerin sayısı 6'ya yükseldi. 
     Polis kaynakları, Batı Kudüs'te kalabalık bir otobüs durağında girişilen intihar saldırısında ölenlerin sayısının 6'ya yükseldiğini, yaralı sayısının da 40 olduğunu belirttiler. 
     İsrailli polis şefi Mickey Levy, intihar saldırganının sıkı güvenlik tedbirleri nedeniyle pazaryerinin merkezine ulaşamadığını ya da otobüse binemediğini belirterek, saldırganın üzerindeki patlayıcıları otobüse binmeye çalışırken infilak ettirdiğini kaydetti. 
     İsrailli yetkililer de intihar saldırısından sonra yaptıkları ilk açıklamada, kanlı intihar saldırısının ''Filistinlilerin Powell'a mesajı'' olduğunu söylediler. 
     İsrailli yetkili Emmanuel Nahshon, ''Saldırı, Powell'ın ziyaretiyle çakışan bir terör ve ölüm mesajı'' yorumunu yaptı. 
     Pazaryerinin haftanın en kalabalık gününde düzenlenen saldırının sorumluluğunu henüz üstlenen olmadı. 
     İsrail Başbakanı Ariel Şaron'un sözcülerinden David Baker da ''Filistin lideri Yaser Arafat ve Filistin yönetiminin terörü yaymak gibi tek bir amaç için varolduğu açık'' dedi. 
     İsrail televizyonu, patlamanın meydana geldiği sırada, Amerikan Dışişleri Bakanı Colin Powell'ın da İsrail-Lübnan sınırına gitmek üzere Kudüs üzerinde uçakta bulunduğunu belirtti. 
     





</TEXT>
</DOC>
