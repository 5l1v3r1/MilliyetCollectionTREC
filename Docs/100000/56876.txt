<DOC>
<DOCNO> 56876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur18.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer DGM yasasını onayladı 
</HEADLINE>
<TEXT>

     Cumhurbaşkanı Ahmet Necdet Sezer'in onayladığı 4723 sayılı ''Devlet Güvenlik Mahkemelerinin Kuruluş Ve Yargılama Usulleri Hakkında Kanun, 18.11.1992 Tarihli Ve 3842 Sayılı Kanun İle Çıkar Amaçlı Suç Örgütleriyle Mücadele Kanununda Değişiklik Yapılmasına Dair Kanun'', cürüm işlemek için teşekkül oluşturmak ve bunlara yardımcı olmak suçlarını DGM'lerin görev alanından çıkarıyor. 
     Yasa, DGM'lerin Kuruluş ve Yargılama Usulleri Hakkında Kanun, Ceza Muhakemeleri Usulü Kanunu CMUK ile Çıkar Amaçlı Suç Örgütleriyle Mücadele Kanunu'nda bazı değişiklikler yapıyor. 
     Yasa, TCK'nın 313. ve 314. maddelerinde tanımlanan ''Cürüm işlemek için teşekkül oluşturmak'' ve bu teşekküllere mensup kişilere ''yardım etmek'' suçlarını, DGM'lerin görev alanından çıkarıyor. Bu tür suçlara ağır ceza mahkemeleri bakacak. 
     DGM kapsamına giren suçlarda da CMUK'un 104. maddesindeki tutuklamaya ilişkin şartlar aranacak. 
     Yasa, çıkar amaçlı suç örgütüne ilişkin tanımda yer alan ''zor veya tehdit'' kullanılması ifadesini ''tehdit, baskı, cebir veya şiddet'' olarak değiştiriyor. 
     Yasa, ayrıca, ''şüpheler ve şüphe'' tanımlarının ''belirtiler'' şeklinde düzenlenmesini hükme bağlıyor. 
     Çıkar Amaçlı Suç Örgütleriyle Mücadele Kanunu'nun 11. maddesini de değiştiren yasa, birden fazla DGM bulunan yargı çevrelerinde sadece 1 No'lu DGM'lerin değil diğer DGM'lerin de bu suçlara ilişkin davalara bakmasına olanak sağlıyor. 
     Yasanın Resmi Gazete'de yayımlanarak yürürlüğe girmesinden sonra, TCK'nın 313 ve 314. maddeleri kapsamına giren fiillerle ilgili olarak DGM Cumhuriyet başsavcılıkları tarafından yürütülen soruşturma dosyaları, bulundukları aşamada soruşturmaya devam edilmek ve gereği yapılmak üzere yetkili Cumhuriyet başsavcılıklarına gönderilecek. 
     DGM'lerde görülen dava dosyaları, bulundukları aşamada yargılamaya devam etmek ve sonuçlandırılmak üzere ağır ceza mahkemelerine devredilecek. 
     Temyiz incelemesi için Yargıtay'da bulunan dava dosyaları ise karara bağlandıktan sonra yasa değişikliğinin yürürlüğe girdiği tarihte davaya bakmaya yetkili DGM'nin bulunduğu yerin yargı çevresindeki ağır ceza mahkemesine verilecek. 
     






</TEXT>
</DOC>
