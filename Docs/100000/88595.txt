<DOC>
<DOCNO> 88595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/ekonomi/eko08.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hor görme Benin’i 
</HEADLINE>
<TEXT>

Türkiye - Kosta Rika maçını yönetecek hakem Codjia’nın ülkesi Benin’e 52 Türk firması ihracat yapıyor 
     FİFA’nın, Dünya Kupası’nda oynanacak Türkiye - Kosta Rika maçına yaptığı hakem atamasıyla gündeme gelen Afrika ülkesi Benin’in, Türkiye’nin ticari partnerlerinden biri olduğu ortaya çıktı. 
     Ekonomik krizde iç pazarın daralmasıyla ihracata yönelerek yeni pazarlar arayan şirketlerin, son yıllarda keşfettiği Hakem Codjia’nın ülkesine yapılan ihracat, her geçen yıl artıyor. Dış Ticaret Müsteşarlığı ve Uludağ İhracatçı Birlikleri verilerine göre, birçok kişinin haritadaki yerini dahi bilmediği Afrika ülkesi Benin’e, tekstilden otomotive, gıdadan elektroniğe kadar değişik alanlarda faaliyet gösteren 52 firma ihracat yapıyor. 
     
     Otomobil bile satıyoruz 
     Otomotiv sektörü bu ülkeye, yılın beş ayında, yüzde 165.5 artışla 208 bin 947 dolarlık ihracat yaptı. Sektörün, Benin’e olan ihracatı, Dünya Kupası’nın favorisi olarak gösterilen Arjantin’in de aralarında bulunduğu Uruguay, Filipinler, Endonezya, Kırgızistan, Küba, Afganistan, Çad, Tataristan, İzlanda ve Hong Kong’a yapılan dış satımdan daha fazla olduğu saptandı. 
     
     Halkının yüzde 37’si aç 
     Benin, 112.6 bin metrekare yüzölçüme ve 6 milyon nüfusa sahip. 1960’ta Fransa’dan ayrılarak özgürlüğüne kavuşan Benin, adını 1975’te aldı. 1974’ten 1989 yılına kadar sosyalist bir devlet olan Benin, 1991’de demokrasiye geçti. Ekonomisi h l gelişmemiş olan Benin’in temel üretim sektörleri tarım, pamuk ve bölgesel ticaret. Kişi başına milli gelirin bin 30 dolar olduğu Benin’de halkın yüzde 37.2’si açlık sınırının altında yaşıyor. Resmi dili Fransızca, başkenti Porto Novo olan Benin’in düzenli bir futbol ligi bulunmuyor. 
     
Beko’dan yılda 5 bin TV alıyorlar      Türkiye’de Benin’e 52 firma ihracat yapıyor. Bu şirketler arasında Türk Pirelli, Vestel Dış Ticaret, Goodyear Lastikleri, Beko Elektronik, Kale Kilit, Evyap International Dış Ticaret, Kardemir İthalat İhracat, Yaşar Gıda Dış Ticaret, Petlas Lastik Sanayi ve Ticaret, Kombassan Holding, Eti Pazarlama ve Sanayi, Suneks Elektrik İmalat Sanayi ve Dış Ticaret, Yılmaz Kablo Sanayi, Demes Kablo Sanayi ve Ticaret de yer alıyor. 1991’den beri bu bölgeye ihracat yapan Beko, Benin merkezli olarak çevre ülkelerle birlikte yıllık 5 bin adet civarında televizyon satıyor. 
     



 EKONOMİ 






















</TEXT>
</DOC>
