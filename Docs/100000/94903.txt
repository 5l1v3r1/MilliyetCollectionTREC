<DOC>
<DOCNO> 94903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko26.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özince "Kredi notunun düşmesi hiç de iyi birşey değildir" 
</HEADLINE>
<TEXT>

     Türkiye Bankalar Birliği TBB Yönetim Kurulu Başkanı Ersin Özince, ''Kredi notunun düşmesi, hiç de iyi bir şey değildir'' dedi. 
     Özince, IMF Türkiye Masası Şefi Juha Kahkonen başkanlığındaki heyetle yapılan görüşmenin ardından basın mensuplarına açıklama yaparak, soruları yanıtladı. 
     Özince, Standard and Poor's'un Türkiye'nin notunu durağandan negatife çevirdiğinin hatırlatılarak, bu durumun kendilerinde bir kaygıya yol açıp açmadığının sorulması üzerine, şunları kaydetti 
     ''Bizde müessesemiz itibariyle bir kaygıya yol açtığını söylemek için vakit erken. En azından biz Türkiye'nin geleceğine inanan müesseseleri temsil ediyoruz ancak kredi notunun düşmesi, hiç de iyi bir şey değildir. Bu konuyu değerlendirebilecek durumda değilim ama keşke biraz daha gelişmeler beklenseydi diye insanın içinden temenni etmek geliyor. Lakin notları düştüğü kadar kolay da çıkarmanın mümkün olmadığı hepimizin malumudur. Şimdi bütün çabamız ülkede ülke notunu yükseltmek yolunda olmalı. Hep beraber bunu yükseltmeye çalışmalıyız.Tekrar tekrar düşürmeye asla değil...'' Özince, son günlerde yaşanan siyasi belirsizliğin ekonomi alanında yapılan düzenlemeleri ve uygulanan programı nasıl etkileyeceğine dair bir soru üzerine de, ''Biz programla ilgili gelişmelerde bir olumsuzluk saptamış değiliz. Üyelerimizden gelen bilgiler de, Bankalar Birliği Genel Sekreterliği bazında yaptığımız değerlendirmeler bu yönde. Programda bir sapma saptamış değiliz. Dolayısıyla bu müstakbel program veya revizyon konusunda bizimle bir görüşme olmadı. Bizim de böyle bir söylemimiz olamaz zaten. Zaten bütün donelere de sahip değiliz'' diye konuştu. 
     Özince, Türkiye'de bankacılık sektörünün günümüzde uluslararası, özellikle de Avrupa'daki normlarla ölçülen bir sektör haline geldiğini ifade ederek, şöyle devam etti 
     ''Bankacılık, finans alanında AB kriterleri, ülkemize girmiştir. 
     Bizim AB'ye girmemiz bir tarafa, o kriterler şu anda Türk bankalarına ciddi şekilde uygulanmaktadır, uygulanmaya da devam edeceği görülmektedir. Bunun da karşısında değiliz. Türk bankacılığı, uluslararası normlarla da doğru düzgün bankacılık nasıl yapılır bunu gösterebilecek ehliyettedir, güçtedir. Bizim sadece istikrar, Türkiye'nin geleceğinin daha müreffeh olması açısından AB ile ilgili beklentilerimiz vatandaş olarak, kuruluşlarımız itibariyle olabilir ama bu konuştuğumuz konular arasında değil.'' 
     
     ''YARIN GRİP OLMAYACAĞIZ DEMEK MÜMKÜN DEĞİL'' 
     Ersin Özince, sistemde problemli banka kalıp kalmadığına dair bir soru üzerine de, uluslararası çapta bir denetim getiren bankacılık sektörünün göreceli olarak Türkiye'nin en sağlıklı sektörlerinden birisi olduğunu kaydederek, şöyle konuştu 
     ''Böyle bir denetim, enflasyon muhasebesine göre performans, uluslararası normlara göre performans, başka sektörlerde de uygulansa ne netice çıkardı bilmiyorum. Hiçbir zaman sayın BDDK Başkanı'nın ifade ettiği gibi Yarın grip olmayacağız herhalde demek mümkün değil ama bugün bu sınavı çok ciddi aşmış olan bir bankacılık sektörü temsilcileri varsa, buna da inanmak durumundayız. Yoksa her zaman, her türlü kötü gelişmeyi zayıf bir ihtimal de olsa bekleyebilirsiniz. Bu da her bireyin kendi takdiri.'' 
     





</TEXT>
</DOC>
