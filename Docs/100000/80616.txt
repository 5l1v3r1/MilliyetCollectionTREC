<DOC>
<DOCNO> 80616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur12.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaşar Okuyan "Hiç kimse düşüncesi nedeniyle yargılanmamalı" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, ''Biz arzu ederiz ki hiç kimse, düşüncesinden dolayı, bir sözünden dolayı, hakaret yoksa, kışkırtma yoksa, teröre teşvik yoksa, mahkum edilmemeli, yargılanmamalı'' dedi. 
     Bazı açılış ve incelemelerde bulunmak üzere Samsun'a gelen Yaşar Okuyan, gezisinin ikinci gününde Büyük Samsun Oteli'nde Türk Hemşireler Derneği tarafından düzenlenen ''1. Ulusal Hemşirelik ve Ebelik Mesleğinin Sempozyumu'' konulu toplantıya katıldı. 
     
     DÜŞÜNME ÖZGÜRLÜĞÜ 
     Toplantı çıkışında gazetecilerin sorularını da yanıtlayan Okuyan, AK Parti Genel Başkanı Recep Tayyip Erdoğan'la ilgili bir soru üzerine şunları kaydetti 
     ''Aslında siyasi partilerimizin ve siyasilerimizin mevcut anayasal çerçeve içerisinde, hukuk çerçevesi içerisinde konuşmalarını yapmaları, davranışlarını ortaya koymaları bir hukuksal mecburiyettir. 
     Ama, yine biz arzu ederiz ki, hiç kimse düşüncesinden dolayı, bir sözünden dolayı, bir hakaret yoksa, bir kışkırtma yoksa, teröre bir teşvik yoksa, düşüncelerinden dolayı mahkum edilmemeli, yargılanmamalı. Düşüncelerini özgürce ortaya koyabilmelidir.'' Okuyan, Erdoğan'la ilgili bir başka soru üzerine de, ''Sayın Erdoğan'la ilgili söylemiyorum, Türkiye geneli için söylüyorum. Tabii ki hoş olmayan durumlar'' diye konuştu. 
     -İKİ TURLU SEÇİM- Çalışma ve Sosyal Güvenlik Bakanı Yaşar Okuyan, ''iki turlu seçim'' tartışmalarıyla ilgili soruya verdiği yanıtta da, konunun 7-8 yıl önce ANAP tarafından Türkiye'nin gündemine getirildiğini hatırlatarak, şöyle dedi 
     ''Özellikle yerel yönetimlerde iki turlu bir seçim sistemin olması mutlak kaçınılmazdır. Milletvekileri seçimleri içinde de iki turlu bir seçim bize göre yararlı olur. Anavatan Partisi olarak ülkenin gündemine getirdiğimiz, tartışmaya açtığımız seçim sistemi modelimizin yıllar sonra Türkiye gündemine gelmiş olmasından memnuniyet duyuyoruz. 
     Tabi bunun esasları ve alt yapılanması nasıl olur, bunu birlikte, en azından kamuoyu önünde, parlamentoda tartışırız. Ama bize göre yararlı olur.'' Yaşar Okuyan, bir başka soru üzerine de, İş Güvencesi Yasa Tasarısı konusunda Türk-İş Başkanı Bayram Meral'le aralarında bir değerlendirme farklılığı bulunmadığını söyledi. 
     





</TEXT>
</DOC>
