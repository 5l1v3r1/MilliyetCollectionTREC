<DOC>
<DOCNO> 85777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/ekonomi/eko07a.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis’te kola’ kavgası 
</HEADLINE>
<TEXT>

Hükümetin kolalı gazozlarda ÖTV oranını düşüren önergesi, muhalefetle ANAP’lı milletvekilleri arasında tartışma yarattı. Önerge işleme konulmadı 
     HARUN GÜREK Ankara 

     Özel Tüketim Vergisi ÖTV tasarısı görüşmelerinde kolalı gazozların ÖTV oranının yüzde 25’ten yüzde 23.9’a düşürülmesini öngören önerge, tartışma yarattı. 
     Maliye Bakanı Sümer Oral, yüzde 25 oranın mevcut vergi yükünün üzerinde olduğunu belirterek, düşürülmesini istediklerini söyledi. Muhalefet önergeye karşı çıktı. DSP’li Komisyon Başkanı Metin Şahin, "Keşke hükümetten yüzde 23.9 olarak getirseydiniz. Doğru bile olsa sanki özel indirim yapılıyor" diyerek, geri çekilmesini istediği önergeyi işleme koymayacağını söyledi. 
     Oral, bunun üzerine önergeyi kendisinin vermediğini belirtti. Bu sırada, ANAP’lı Yaşar Topçu önergenin işleme konulmasını isteyince, DYP’li Oğuz Tezmen, oranın Bakanlar Kurulu’na yüzde 15 olarak geldiğini ve yüzde 25’e çıkartıldığını belirtti. 
     
     Diyet ödeniyor’ 
     SP’li Metin Kalkan, "Diyet kola" diye sertleşen tartışmaya karıştı. Topçu, "Beni kimsenin avukatı olarak gösteremezsiniz" derken Tezmen, "Ben sizin kimin avukatı olduğunuzu biliyorum. Konuşma be " diye bağırdı. Zaman zaman ayağa kalkarak birbirlerine bağıran Topçu ve Tezmen arasındaki tartışma sürerken sürekli "diyet kola" diye bağıran Kalkan, "Kola’nın diyeti ödeniyor" dedi. 
     ANAP İstanbul Milletvekili Aydın Ayaydın ise Oral’ın "Önergeyi arkadaşlar verdi" açıklamasına sert tepki gösterdi ve önergenin hükümetten geldiğini ve teamül olarak üç iktidar milletvekilinin imzaladığını belirtti. Ayaydın, "Sayın Bakan’ı protesto ediyorum" diyerek, komisyonu terk etti. 
     Bakan Derviş ve IMF’nin istediği değişiklikler ise gerçekleşmedi. ÖTV’nin yürürlük tarihi 1 Ağustos 2002 olacak. İkinci el otomobilden vergiyi kaldıran madde ise yasanın yayımladığı tarihte yürürlüğe girecek. 
     



 EKONOMİ 






















</TEXT>
</DOC>
