<DOC>
<DOCNO> 59642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sontur15.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Topçular'daki feribot kuyruğu 2 kilometreye ulaştı 
</HEADLINE>
<TEXT>

     Ramazan Bayramı ve yılbaşı tatilinin sona ermesiyle tatilcilerin dönüşü de başladı. 
     Dönüş için Yalova Topçular ile Eskihisar arasında çalışan arabalı vapurları tercih eden tatilciler, iskelede uzun kuyruklar oluşturdu. 
     Denizcilik işletmeleri yetkilileri, kuyrukların oluşmasını önlemek amacıyla yarım saatte bir yapılan seferleri doldur-boşalt sistemine çevirdiklerini ve dört turnike ile 2 gişenin sürekli çalıştığını belirttiler. 
     İskele sahasına alınan araçların en fazla 10 dakika bekledikten sonra feribota alındığını bildiren yetkililer, sıkışıklığın önlenmesi amacıyla Sirkeci-Harem arasında çalışan 4 araba vapurunun da Eskihisar hattına çekildiğini, gece 24.00'e kadar 110 sefer yapmayı planladıklarını kaydettiler. Yalova ile Yenikapı arasında çalışan hızlı feribot seferleri ise fiyatların yüksek olması nedeniyle tatilciler tarafından tercih edilmiyor. Arabalı vapurda küçük araçlardan 9 milyon lira alınırken,hızlı feribot için araç başına 20 milyon liranın yanı sıra araçtaki yolculardan da 3 milyon 500 bin lira isteniyor. 




</TEXT>
</DOC>
