<DOC>
<DOCNO> 69139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sondun13.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'da hayvanseverlerden kurban kesenleri protesto 
</HEADLINE>
<TEXT>

     Avusturya'nın Vorarlberg eyaletinde Türklerin kurban kesmek istediği bir çifliği basan ''Hayvanları Koruma Örgütü'' üyeleri, koyunların elektrik şokuyla bayıltıldıktan sonra kesilmesini istediler. 
     Müslümanların hayvanları bayıltmadan keserek onlara ''eziyet ettiğini'' ileri süren eylemciler, kurban kesilen çifliğin bahçesinde gösteri yaptılar. 
     Kurban kesilmesini protesto etmek amacıyla kendilerini zincirlerle çifliğin bahçesindeki ağaçlara bağlayan göstericiler, ''koyunların kesilmeden önce elektrikli makasla bayıltılmasını'' istediler. 
     Kurban kesimini denetlemek için çağrılan bölge veterinerinin arabuluculuk girişimleri sonunda göstericilerin ''bayıltma'' koşulunu kabul eden Türkler, kurbanlık koyunların veteriner denetiminde ''elektrikli makas'' adı verilen bir aletle bayıltılmasından sonra kurbanlarını kesebildiler. 
     Veterinerin ''koyunların bayıltılacağı'' güvencesi vermesi üzerine protesto gösterisine son veren ''Hayvanları Koruma Örgütü'' üyeleri olaysız dağıldılar. 
     
     Yüksek Mahkeme Kararı 
     İslamiyet'i de Hıristiyanlık ve Musevilik gibi resmi din olarak kabul eden ve 1975 yılında Avusturya İslam Cemaati'nin kurulmasına izin veren Avusturya, ülkede yaşayan Müslümanların dini vecibelerini sorunsuz yerine getirmelerini yasal güvence altına almıştı. 
     Özellikle hayvanları koruma örgütlerinin her yıl kurban bayramı sırasında olay çıkarması üzerine 1996 yılında mahkemeye başvuran İslam Cemaati'nin başvurusunu haklı bulan Yüksek Mahkeme, Müslümanların da dini vecibelerini özgürce yerine getirme hakkına sahip olduklarını ve İslam dininin öngördüğü gibi hayvanları bayıltmadan kesebileceklerine hükmetmişti. 
     






</TEXT>
</DOC>
