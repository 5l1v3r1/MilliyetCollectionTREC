<DOC>
<DOCNO> 82414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/soneko15.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı ''İlaçlı biber olayı maksatlı olabilir'' 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, yüksek oranda zirai ilaç kalıntısı olduğu gerekçesi ile Almanya'dan reddedilen biberlerle ilgili olayı çözmeye çalıştıklarını belirterek, ''Maksatlı da olabilir. Olayın üzerine gidiyoruz. Pamukta kullanılan ilaç niye biberde kullanılmış, ne maksatla kullanılmış '' dedi. 
     Bakan basın toplantısı öncesinde objektif ve kameralar önünde hormonlu olduğu söylentileri yayılan çilek yedi, poz verdi. 
     Bakan Gökalp, tarımda hormon ve zirai ilaç kullanımı ile ilgili haberler üzerine Bakanlıkta düzenlediği basın toplantısında, Türkiye'de sorumsuzca herhangi bir ilaç kullanımı olmadığını, hormon konusunda da insan sağlığına etki edecek herhangi bir kalıntının söz konusu olamayacağını bildirdi. 
     Tarım ve Köyişleri Bakanlığı'nın hormon ve zirai ilaç kullanımı konusunda her türlü denetimi sürekli yaptığını ve bu konuda herhangi bir olumsuz durumun tespit edilmediğini belirten Bakan Gökalp, kamuoyundaki bu tartışmalara yolaçan kişilerin ne üretici ne ziraat mühendisi ne de gıda bilimcisi olmadığına dikkat çekti. 
     Tüketicinin sağlığı konusundaki hassasiyetlerini devam ettireceklerini belirten Bakan Gökalp, bu tartışmaların sınır ticareti kapsamında gıda ithalatının son verilmesinden ya da üreticinin elinden ucuz fiyatla ürün alıp, spekülasyon yapmak isteyenlerden kaynaklanmış olabileceğini bildirdi. 
     Basın toplantısını birer kasa çilek, domates, salatalık ve biber bulunan masada düzenleyen Bakan Gökalp, toplantıdan sonra basının ısrarı üzerine çileklerden yerken, ''Hormon bakarak anlaşılmaz, bakarak hormon analizi yapılmaz, bilime saygılı olun'' dedi. 
     
     BAKAN VE BAKANLIK UYUMUYOR 

     Bakanlık tarafından uygulanmakta olan çiftçi kayıt sisteminin kontrollü üretim açısından önemli yararlar sağlayacağını vurgulayan Bakan Gökalp, şöyle devam etti 
     ''AB'den 19 bin ton et ithalatı için anlaşma var. Biz bu ithalata izin vermedik, onun ardından deli dana çıktı, şap çıktı. Hacda kesilen hayvanların etinin getirilmesine karar verildi izin vermedik çünkü rift vadisi humması vardı. Biz olayları günlük değil, saat bazında takip ederiz. Bunlar bizim hassasiyetimizdir. Hassasiyetimizin delilleridir. Sınır ticareti kapsamında 52 çeşit gıda ürünü getiriliyordu bunları yasakladık. Son üç yıldır ne tarım bakanı ne de çalışanları uyuyor. Tüketicinin sağlığı konusundaki hassasiyetimizi devam ettireceğiz. Eskiden sınırdan giren karpuz elma için yazılmazken neden bunlar bizim ürettiğimiz ürünler için yazılıyor. Bunlar ne gıda profesörü ne üretici. İnadına üretime devam edeceğiz. Türkiye'yi bazılarının açık pazarı haline getirmeyeceğiz.'' 
     
     GIDA SAĞLIK SERTİFİKASI 

     Türkiye'den ihraç edilecek her türlü tarımsal üründe, bitki sağlık sertifikası yanında gıda sağlık sertifikasının da aranmasının gerekli olduğunu vurgulayan Bakan Gökalp, Almanya'ya ihraç edilen biberde gıda sağlık sertifikasının bulunmadığını belirterek, şunları söyledi 
     ''Niye gıda sertifikası olmadan ürüne çıkış izni verildi Birileri niye gıda sertifikası almadan ürün gönderdi Yoksa bunlar ithalat mı yapacak Sorumlu kimdir '' Bakan Gökalp, bunda sorumlunun Gümrük Müsteşarlığı olup olmadığı yönündeki soruya da, ''Siz nasıl değerlendiriyorsanız öyle. Gıda sertifikası olmadan hiç bir ürünün sınırdan çıkarılmaması gerekir'' diye yanıtladı. 
     Tarım ve Köyişleri Bakanı Hüsnü Yusuf Gökalp, Türkiye'nin tarım ürünleri ihracatında kendini garanti altına alması için, bitki sağlık sertifikası yanında mutlaka gıda sağlık sertifikası alarak ihracat yapılması gerektiğini söyledi. 
     Gökalp, tarım ürünlerinde hormon ve tarım ilacı kalıntısı sorunu konusunda bakanlıkta düzenlediği bilgilendirme toplantısında, alıcı ülke istese de istemese de tarım ürünleri ihracatında bu iki belgenin mutlaka alınması gerektiğini vurguladı. Gönderilen üründe limitlerin üzerinde ilaç kalıntısı çıkması halinde AB'nin bunu bütün dünyaya bildirdiğini anlatan Gökalp, şöyle devam etti 
     ''Yüz ihracatçıdan birinin ürününde sorun çıksa, bütün ihracat olumsuz etkileniyor. Karşıdaki ülke istemese de kendimizi garanti altına almak için, ihracat sırasında bitki sağlık sertifikası yanında gıda sağlık sertifikasını da arayalım. Bu belge olursa, ürünümüz hakkında birşey söylenince, biz iddiaları uluslararası mahkemelerde çürütürüz. Elimizde objektif delil olsun.'' Bakan Gökalp, Antalya'dan Almanya'ya ihraç edilen ve limitlerin üzerinde zirai ilaç kalıntısı olduğu gerekçesi ile reddedilen biberlerin bitki sağlık sertifikası olduğunu, ancak gıda sağlık sertifikası bulunmadığını belirterek, ''Biber olayını çözmeye çalışıyoruz. Birileri biberde kullanımı yasak olan ilacı hasat sırasında niye kullanmış. Ne maksatla kullanmış, olayı çözmeye çalışıyoruz'' dedi. 
     Gıda sağlık sertifikası olmadan hiç bir tarım ürününün sınırdan çıkarılmaması gerektiğini vurgulayan Bakan Gökalp, bu olayda sorumlunun kim olduğunun, Gümrük Müsteşarlığı'nın sorumlu olup olmadığının sorulması üzerine, ''Siz nasıl değerlendiriyorsanız öyle'' diye yanıt verdi. 
     Bakan Gökalp, ''Gıda sağlık sertifikası olmadan hiç bir ürünün sınırdan çıkarılmaması gerekir. Niye bu ürüne çıkış izni verilmiş, İhracatçı, niye bu belgeyi almadan bu ürünü gönderdi. Yoksa yakında ithalat mı yapacak'' diye sordu. 
     Türkiye'de sorumsuzca ilaç kullanımı olmadığını, dünyadaki uygulamaların tersine, Türkiye'de tarım ilaçlarının da ruhsatlı bayiler tarafından satıldığını anlatan Bakan Gökalp, hormon ve zirai ilaç konusunda, ilgili ilgisiz herkesin görüş beyan ederek kamuoyunu yanlış yönlendirdiğini belirterek, ''Bunlar ne gıda profesörü, ne üretici. Herkes söyleyeceğini söyledi, şimdi ben doğru bilgileri sunmak istiyorum'' dedi. 
     Gökalp, bütün spekülasyonlara ve baskılara karşın inadına tarımsal üretimi sürdüreceklerini, Türkiye'yi kimsenin açık pazarı haline getirmeyeceklerini ifade etti. 
     
     ''KAÇAKÇILIĞIN DURDURULMASINDAN RAHATSIZLIK OLABİLİR'' 

     Tarımsal üretimin en yüksek seviyesine ulaştığı bu dönemde, ''bilimsel ve tarımsal gerçeklere aykırı'' bu haberlerin tarımsal üretimi ve tüketiciyi de olumsuz etkilediğini vurgulayan Gökalp, bu tür haberlerin bazı çıkar çevreleri tarafından maksatlı çıkarılmış olabileceğini ima etti. 
     Bazı kişilerin, üreticilerin elinden düşük fiyatla ürünü alıp, fiyatları yükselince satmak üzere spekülasyon yarattığını, ancak ithalat politikası ile buna da izin vermediklerini anlatan Bakan Gökalp, şöyle devam etti 
     ''Sınır ticareti kapsamında 52 çeşit gıda ithal ediliyordu. Bazı firmalar, elma, çilek, vişne konsantresi getirip, bunu meyve suyu yapımında kullanıyordu. bu ürünler hiç bir analize tabi değildi. Biz tarım ürünlerini sınır ticareti kapsamından çıkardık. İthal karpuz, çilek, elma için yazılmayan haberler, bizim ürünlerimiz için yazılıyor. Kaçakçılığın durdurulmasından rahatsız olanlar olabilir. 
     Aynı şekilde, ithalatta kontrolleri artırdık, muz ithalatçıları ürünümüz bozuluyor diye şikayet etti. AB'den 19 bin ton et ithalatı için anlaşma var. İthalat izni vermedik, ardından şap çıktı, deli dana çıktı. Hacda kesilen hayvanların ithalatına izin vermedik. bu hayvanlarda Rift vadisi humması var. 
     Bunlar bizim hassasiyetimizin göstergeleridir. Biz olayları günlük değil, saat bazında takip ediyoruz. Son 3 yıldır, Ne Tarım Bakanı, ne bakanlık çalışanları uyuyor.'' -''BAKARAK HORMON ANALİZİ YAPILMAZ'' Hormon kullanımı konusunda da bilgi veren Bakan Gökalp, çiçeklenme, fideleme aşamasında kullanılan hormonun hasat aşamasına kadar sebzede parçalandığı için tüketici açısından bir risk oluşturmadığını belirtti. Çilekte hormon kullanılmadığını, büyük ve şekilsiz çileğin bir çeşit özelliği olduğunu anlatan Bakan Hüsnü Yusuf Gökalp, basın toplantısının yapıldığı odada sergilenen çilekten yerken, ''Bakarak hormon analizi yapılamaz. Bilime saygılı olalım'' dedi. 
     Türkiye'de iç piyasaya verilen ürünlerin de, bakanlığın eleman eksikliğine karşın, ilaç ve hormon kalıntısı yönünden sürekli denetlendiği, her hangi bir olumsuz duruma rastlanmadığını bildiren Bakan Gökalp, bakanlığın laborant, mühendis ihtiyacı bulunduğunu belirtti. 
     Halen Ankara, İzmir, Antalya, Çanakkale, İçel, İstanbul, Konya, Samsun, Trabzon ve Bursa il kontrol laboratuvarlarında her türlü kalıntı analizinin yapılabildiğini kaydeden Bakan Gökalp, laboratuvarların uluslararası akreditasyonunun sağlanması için AB ile 14 milyon euroluk bir proje hazırlandığını da açıkladı. Gökalp, gıda analizi yapacak özel laboratuvarların açılmasını da teşvik ettiklerini söyledi. 
     İlaç satış yerlerinin sürekli denetlendiğini, kurallara uymayan satıcıların ruhsatlarının iptal edildiğini belirten Bakan Gökalp, ilaç kullanımını daha sıkı denetlemek için sera üreticilerini form dağıtılacağını, bu formlarla hangi ilacın ne zaman ve kaç doz uygulandığının takip edileceğini anlattı. 
     Bakan Gökalp, organik tarım ile klasik tarımın ayrı ayrı alanlar olduğunu, üretim ihtiyacı nedeniyle, hiç bir zaman tarımda ilaç, hormon ve gübre kullanımından vazgeçmenin mümkün olmadığını vurguladı. 
     





</TEXT>
</DOC>
