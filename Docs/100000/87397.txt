<DOC>
<DOCNO> 87397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko11.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayındırlık Bakanı Akçan "İller Bankası'na finans sağlanmalı" 
</HEADLINE>
<TEXT>

     Bayındırlık ve İskan Bakanı Abdülkadir Akcan, İller Bankası'na finans sağlayamadıkları takdirde tüm belediye projelerinin durdurulacağını ve ihalelerin feshedileceğini söyledi. 
     Akcan, Manisa ve çevresindeki incelemeleri çerçevesinde bugün geldiği Manisa Valiliği'nde, Ege Belediyeler Birliği Başkanı Adil Aygül'ün İller Bankası'nın durumu ve belediye projelerinin geleceği konusundaki sıkıntılarını dinledi. Aygül, burada yaptığı konuşmada, bakanlığın, belediyelerin İller Bankası desteği ile geliştirdiği projelerde ödeneği kestiği yolundaki genelgesini hatırlatarak, binlerce belediyenin mağdur edileceğini bildirdi. 
     Adil Aygül, Manisa'da 550 kilometrelik su şebekesinin 110 kilometrelik bölümünün tamamlandığını ve ellerinde 1 trilyon liralık demir ve 120 kilometre PVC boru bulunduğunu hatırlatarak, ''Ancak sadece, işçilik için para beklenen bu çalışmaları yapamaz ve boruları toprağa gömemezsek, tüm malzeme sıcak ve güneşten bozulacak, emekler boşa gidecek. Bu soruna bir çözüm bulmak gerekiyor'' diye konuştu. 
     Bakan Akcan ise, İller Bankası'na finans sağlayan belediye fonlarının Maliye Bakanlığı bünyesine devredilmesiyle banka kaynaklarının azaldığını belirterek, ''Bu fonlarla doğrudan 1 katrilyon 22 trilyon lira gelir sağlanırken, fonların Maliye Bakanlığı'na devri ile bu rakam sadece 56 trilyon liraya kadar indi'' dedi. 
     Akcan, sözlerini şöyle sürdürdü 
     ''Şu anda belediyelerin İller Bankası'na olan borcunun 1 katrilyon 120 milyar lira olduğu düşünülürse, bu borcun neden kaynaklandığı da 
     ortaya çıkıyor. Eğer belediye fonları devam etmiş olsaydı, bugün belediyelerin borcu sadece 98 trilyon lira seviyesinde olacaktı. Konuyu en son Sayın Başbakan ile de görüştük ve 8 bakandan oluşan bir komisyon kuruldu. Eğer Haziran ayı içinde bu sorunu çözümleyemezsek, yeni bir genelge göndererek, yılın ikinci yarısında İller Bankası'nın 3216 belediyede devam eden yatırımlarını durdurarak, tüm ihaleleri feshedeceğiz.'' Bakan Akcan, Manisa ve Ege Bölgesi'nin ulaşımıyla ilgili sorulan bir soru üzerine ise, ''Göreve geldiğim günden beri Ege Bölgesi'nin Marmara'ya sağlıklı bir yol ile bağlantısını sürekli olarak gündemde tutuyorum. Mevcut yolun genişletilmesi ekonomik bir yük getiriyor. Projesi tamamlanan İzmir-İstanbul otoyolunun da yapımı bu şartlarda zor olduğu için, konuyu yap-işlet-devret modeliyle uluslararası firmalara ihale ederek çözmek istiyoruz'' diye konuştu. Bayındırlık ve İskan Bakanı Abdülkadir Akcan, Manisa Valisi Rasih Özbek, milletvekilleri Mustafa Enöz ve Ali Serdengeçti ile Turgutlu, Salihli ve Köprübaşı'nda incelemelerde bulunurken, 40 yıldır bir türlü ele alınamayan Köprübaşı-Salihli arasındaki ''emanet usulü'' başlatılan karayolunu denetledi. Akcan burada, ''Başbakan Bülent Ecevit'in sağlık sorunları nedeniyle bir seçim olabilir mi'' şeklinde sorulan soruya ise ''Neden seçim dışındaki alternatifler düşünülmüyor Bu hükümetin arkasında 350 milletvekilinin desteği var'' şeklinde yanıt verdi. 
     





</TEXT>
</DOC>
