<DOC>
<DOCNO> 79716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/yozer.html </URL>
<DATE> 2002/04/22/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
90 dakika 
</HEADLINE>
<TEXT>

     Herhalde bu kadar kritik maçta Galatasaray’ın böylesine mükemmel oynayacağını kimse tahmin edemezdi. 90 dakika futbolda mükemmeli yakalayan "cehennemin lordları" net bir skora ulaştılar Ama bu futbolla o kaçan goller ortaya çıkınca, muhteşem gece neredeyse korku filmine dönüyordu. Yine de yetenekli kramponlar buna şans tanımadılar. 
     Galatasaray ilk 20 dakika rakibi tarttı... Belli ki, Ankaragücü’nün hızlı ve kalabalık kontrataklarından çekiniyordu... Savunmasını fazla boşlamadı, orta alanda temkinliydi. 15. dakikada ilk atak geldi. Arif sağ kanattan süratli sarktı, harika bir "muz" orta yaptı. Hasan Şaş iyi yükseldi, ama saçsız kafasından top sekti. Dönen atakta topu Agustine, Hakan Keleş’e verdi, Keleş aşırtmayı düşündü, ama ayarlayamadı. 
     20. dakikadan sonra Galatasaray’ın dayanılmaz ağırlığı ortaya çıktı. Tam bir ablukaydı. Başkent’in bütün kalelerini zapt etti. Kanatları soldan Victoria, Hasan Şaş sağdan Perez ve Arif’le kullandı. Ortalar dalga dalga geldi. Ataklar tsunami gibiydi. 25. dakikada Emre düşürüldü, serbest atışı Victoria kullandı. Zafer direk dibinden topu kurtardı. 26. dakikada bu kez soldan atak geldi. Savunmanın belalısı Hasan Şaş güzel ortaladı, Burak, Ümit ile birlikte topa çıktı, ancak kafayı kendi kalesine doğru vurdu. Zafer iyi bir refleksle topu dışarı attı. 
     Bu dakikalarda Galatasaray’ın golü iyice sinyal vermeye başladı. Golün geleceği belliydi, dakikası belli değildi. 31’de belli oldu. Ergün soldan ortaladı. Emre altı pastan bastırdı, Burak kendi kalesinin tavanına astı 1 - 0. Gol hem tribünleri, hem de Galatasaray’ı rahatlattı. Daha garanti oynamaya başladılar. 38’de havadan gelen top yerde sekti, Ümit zıpladı, kafayla Hasan’ın önüne bıraktı. Kimse müdahale etmedi, Hasan durup vurdu, topu dışarı attı. 43’te Hasan bu kez soldan ortaladı, Arif yüzde yüz golü kaçırdı. 
     İkinci yarıda sahadaki futbolda değişiklik yoktu. Ankaragücü direnmeye çalışsa da başaramadı, hiçbir tepki veremedi. Galatasaray futbolu bir duvar gibi dikilmişti. 49’da Ümit karşı karşıya kaldı, dışarıya attı. 58’de Hasan ortaladı, Arif bunu da atamadı. 68’de orta yapmaktan bıkmayan Hasan bir kez daha çıkardı, Ümit altı pastan topu dürtemedi. 70’de Arif, Ümit’e verdi, yine kaçırdı. Bu arada Kadıköy’den gelen arka arkaya gol haberleri tribünlerin biraz keyfini kaçırdı. Bu güzel futbolu bir anda korku sardı. Takım stres oldu, seyirci de buna katıldı. 81’de Agustine herkesin yüreğini ağzına getirdi, ama kalede Mondragon vardı. 
     85’te maç bitti. Hasan, Ümit’i derinlemesine bir pasla kaçırdı. Zafer erken çıktı, Ümit düştü, hakem penaltıyı gösterdi. Ankaragücülüler çok itiraz etti, karar değişmedi. Atışı Arif kullandı 2 - 0. Geri kalan dakikalar da şampiyonluk şarkılarıyla geçti. 
     



 SPOR 

































</TEXT>
</DOC>
