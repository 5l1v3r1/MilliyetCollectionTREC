<DOC>
<DOCNO> 84798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur13.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DTP'de Sezgin Genel Başkanlığı bıraktı, kürsüye Bayar çıktı 
</HEADLINE>
<TEXT>

     DTP Genel Başkanı İsmet Sezgin, siyasetçinin itibar kaybının iflas noktasına geldiğini ve vatandaşa çare olmaktan çıktığını ifade ederek, önü tıkanmış siyasete katkıda bulunmak amacıyla genel başkanlık görevini bıraktığını söyledi. 
     Sezgin, DTP Kongresi'nde yaptığı sunuş konuşmasında, DTP'nin yakın siyasi tarihin fevkalade güç ve hassas koşullarının yaşandığı bir ortamda ''Adalet Partisi geleneğinin'' yanlış ellerde, yanlış mecralara sürüklenmesine ''dur'' demek için kurulduğunu söyledi. 
     Bugün hangi kesimden olursa olsun bütün Türkiye'nin dertli ve gergin olduğunu anlatan İsmet Sezgin, geçmişten kaynaklanan sorunlar olabileceğini, ancak asıl sorumluluğun bugünkü yönetimin ''Yanlışlığından'' kaynaklandığını kaydetti. 
     Sezgin, siyasetçinin itibar kaybının iflas noktasına geldiğini, çünkü siyasetin vatandaş için çare olmaktan çıktığını ve bizzat sorunlar yumağına dönüştüğünü söyledi. 
     Türkiye'nin dünyada hak ettiği yeri almayı başarması gerektiğini ifade eden Sezgin, bunun çağdaş bir seçim yasası, partilerde demokrasiyi egemen kılacak siyasi partiler yasası ve ifade özgürlüğünü genişletecek yasalarla olabileceğini kaydetti. Önü tıkanmış siyasete katkıda bulunmak amacıyla genel başkanlık görevini bıraktığını bildiren Sezgin, bu anlayışla ''üstün meziyetlere sahip'' Mehmet Ali Bayar'ı DTP'ye davet ettiğini anlattı. 
     Sezgin, 50 yıllık siyaset hayatının en mutlu anını yaşadığını ve görevini gözü arkada kalmayacak bir biçimde tamamladığını ifade ederek, konuşmasını, ''Haydi görev başına'' sözleriyle bitirdi. 
     
     KONGRE ÇALIŞMALARI 
     Genel Başkan Sezgin'in konuşmasından önce hesapları tetkik komisyonu, temel sorunlar komisyonu, program komisyonu, tüzük komisyonu ile hesap ve bütçe komisyonu üyelerinin seçimi yapıldı. GİK faaliyet ve kesin hesap raporlarının okunması ve üzerlerinde müzakere yapılmasıyla devam eden kongrede, gündem gereği parti adına Anıtkabir'i ziyaret edecek heyet de belirlendi. 
     Sezgin'in konuşmasından sonra genel başkan, Genel İdare Kurulu GİK ve Merkez Disiplin Kurulu seçimleri için hazırlık çalışmalarına başlandı. Seçimlerde 40'ı kurucu üye olmak üzere kongrelerini tamamlamış illerden gelen 8 delegenin oy kullanması bekleniyor. 
     Kongrede sayıları azaltılarak GİK ve Merkez Disiplin Kurulu üyeleri belirlenecek ve genel başkan seçilecek. 
     
     KONGREDEN NOTLAR 
     Kongre'ye protokolden ilk olarak Kurucu Genel Başkan Hüsamettin Cindoruk saat 11.00'de gelirken, Genel Başkan Sezgin ile genel başkan adayı olduğu bildirilen Mehmet Ali Bayar ve eşi saat 11.45'te aynı araç ile ''makul çoğunluğun makul sesi" sloganları eşliğinde, alkışlar ve davullarla salona girdiler. 
     Sezgin ve Bayar, Kongre Salonu'na delegelerin alındığı kapıdan girmeyince, Başkanlık Divanı'nın bulunduğu yöndeki kapıya yönelen delegeler, partililer ve basın mensupları izdihama neden oldu. 
     Sezgin ve Bayar, partililer ve kameralar eşliğinde ''Başbakan Bayar'', ''Mehmet Ali Bayar'', ''memleket seninle gurur duyuyor'' sloganları eşliğinde salonda tur attılar, partilileri selamladılar. 
     Sezgin ve Bayar, daha sonra konuşmalar için oluşturulan platformun üzerine çıkarak, delegeler ve partilileri selamladı, Sezgin'in ısrarı üzerine Cindoruk da selamlamaya katıldı. 
     Salon'da, ''Milletle el ele'' yazılı tişörtler giyen partililer ve özel bir organizasyon şirketi görev alırken, sigara içilmesine de izin verilmedi. Bu arada ''Davul yasak'' haberlerinin aksine DTP kongresi çok sayıda davulun kullanıldığı ve zaman zaman futbol maçlarındaki tribünlerini andıran görüntülere sahne oldu. 
     





</TEXT>
</DOC>
