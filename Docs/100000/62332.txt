<DOC>
<DOCNO> 62332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/yasam/yas03.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanki Hizbullah’ta staj yapmışlar .. 
</HEADLINE>
<TEXT>

Kamyonetini çalmak için eve çağırdıkları nakliyeciyi öldüren çete, cesedi tıpkı Hizbullahçılar gibi evin zeminine gömüp üzerini de betonla örttü... 
     ELVAN EZBER, M. AKİF ERDEM İstanbul 

     Kamyonetiyle nakliyecilik yapan 45 yaşındaki Murat Cömert, Bayrampaşa’daki evinden, 22 Kasım’da, "İşe gidiyorum" diye ayrıldı. Ve yaklaşık 2 aydır kendisinden haber alınamadı. Kaybolduğunun ilk günlerinde ailesinin polise başvurması üzerine araştırmalarını sürdüren Asayiş Şube Kayıplar Büro Amirliği ekipleri, Cömert’in mal taşımak için gittiği bütün adresleri tek tek taradı. 
     Son olarak bir adres tespit eden ekipler, Gaziosmanpaşa Bağlarbaşı mahallesi Şehit Ümit Günaydın sokaktaki bir gecekonduya baskın düzenlediler. 
     
     İkisi yakalandı biri firarda 
     Evde yapılan aramada zeminden şüphelenen polis, evin tabanını kırmaya karar verdi. Yapılan kazı sonrasında Cömert’in öldürüldükten sonra salonda açılan çukura gömülen ve üzerine de beton dökülen cesedine ulaşıldı. Bundan sonra sıra katil ya da katilleri yakalamaya gelmişti. Kısa bir soruşturmadan sonra Cömert’i 34 FAT 07 plakalı kamyonetini almak için öldürdükleri belirtilen hırsızlıktan sabıkalı Abdullah Akdemir Manisa’da, Romen uyruklu Pavel Adrian Schiopu ise İstanbul’da yakalandı. Polis, ayrıca olayla ilgisi olduğu düşünülen bir kişinin daha peşine düştü. 
     
     Hırsızlık yapacaktık’ 
     Gözaltına alınan katil zanlısı Abdullah Akdemir, polise verdiği ilk ifadesinde cinayeti şöyle anlattı 
     "Onunla mal taşıtacağımızı söyleyerek tanıştık. Nakliye ücretinde anlaşınca, birlikte Gaziosmanpaşa’daki adrese gittik. Malları görmek için eve girdiğinde bıçaklayıp öldürdük. Cesedi çekyatın altına sakladık. Ancak burada bulunabileceğini düşünerek evin ortasında çukur açtık. Cesedi bu çukura gömdükten sonra üzerine beton dökerek evin tabanını eski haline getirdik. Daha sonra Cömert’in kamyonetiyle hırsızlık yapmaya gittik. Eskiden çalıştığım madeni baskı atölyesindeki hurda metal talaşlarını kamyonete yükleyip çalmayı planlıyorduk. Ancak bekçi şüphelenince, kamyoneti bırakarak kaçtık." 
     



 YAŞAM 

















</TEXT>
</DOC>
