<DOC>
<DOCNO> 57972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur08.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Gediz nehri 40 yıl sonra ilk kez yatağını değiştirdi 
</HEADLINE>
<TEXT>

     Kış mevsiminin, etkisini iyice hissetirmeye başladığı yurt genelinde kar yağışı, ulaşımda ve eğitimde aksamalara yol açıyor. 
     Uşak'ta Gediz Nehri'nin de 40 yıldır ilk kez aşırı yükselerek yatağını değiştirmesi sonucu, yaklaşık 11 bin dönüm ekili alan su altında kaldı. 
     Alınan bilgiye göre, Uşak'ta 1961 yılından bu yana ilk kez Gediz Nehri'nin sularının aşırı yükselmesi sonucunda, nehrin yatağı değişti. 
     Gediz Nehri çevresinde bulunan Derbent, Akbulak, Güre, Yenişehir, Çiftlik ve Güneli köylerindeki haşhaş ve şeker pancarı ekili tarım arazileri tamamen su altında kaldı. 
     Özel İdare'ye bağlı olan ve özel şirketlerce işletilen 4 kum ocağı da sel suları nedeniyle yıkıldı. Uşak'ta E-96 karayolunda trafik ulaşıma açık tutulurken, okulların şimdilik tatil edilmediği ancak kar yağışının sürmesi durumunda 1-2 günlük tatil kararı verilebileceği kaydedildi. 
     Banaz Belediye Başkan Vekili Şakir Karakaya'dan alınan bilgiye göre, Banaz Deresi'nin taşması sonucu ilçenin Cumhuriyet, Dilek, Şehitler ve İslam mahallelerinde evlerin çoğunun bodrum katları suyla doldu. Boru hattının sel sularıyla tahrip olması sonucu ilçeye 40 saatten bu yana içme suyu verilemiyor. Banaz'da dün metrekareye 72 kilogram yağış düştüğünü ifade eden yetkililer, Banaz çevresindeki 40 bin dönüm alanın su altında kaldığını bildirdiler. 
     Banaz'da can kaybı olmamasına karşın, maddi zararın çok yüksek olduğunu ifade eden Karakaya, belediye olanaklarının yetersiz olduğunu, ilçeye devlet elinin bir an önce uzanmasını istediklerini kaydetti. 
     






</TEXT>
</DOC>
