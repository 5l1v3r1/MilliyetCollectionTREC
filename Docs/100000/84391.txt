<DOC>
<DOCNO> 84391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo17.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Antalya'da moral depoladık" 
</HEADLINE>
<TEXT>

     Milli Takımlar Teknik Direktörü Şenol Güneş, 2002 Dünya Kupası Finalleri öncesinde Antalya'da yaptıkları ilk etap hazırlık çalışmalarının güzel bir havada geçtiğini söyledi. 
     Güneş, Atatürk Havalimanı'nda yaptığı açıklamada, futbolcularının Antalya'da hem dinlenip, hem de yoğun bir tempoda çalıştıklarını ifade ederek, ''Oyuncularım ligin genel yorgunluğunu, stresini attılar. 
     Antalya'da eşleriyle birlikte moral depoladılar. Orada halkımızın yoğun ilgisi ve sevgisi moral değerlerimizi yükseltti'' diye konuştu. 
     Şenol Güneş, Antalya'da yoğun bir çalışma dönemi geçirdiklerini kaydederek, ''Toplam 11 idman yaptık. Kampta bulunan oyuncular iyi bir hazırlık dönemi geçirdi. Diğer 6 oyuncumuzdan bazılarına dinlenme vermiştim. Onlarla da yarın buluşacağız. Takımda Arif ve Okan'ın ufak sakatlıkları var ancak çok önemli değil'' dedi. 
     Güney Kore'de fair-play içerisinde, centilmence mücadele edeceklerini dile getiren Şenol Güneş, ilk hedefin gruptan çıkmak olduğunu söyledi. Güneş, gruptan çıktıktan sonra diğer turlarda başarılı olmaya çalışacaklarını kaydederek, ''Türkiye'den gelen sesi ve rengi alan oyuncularımız, Güney Kore'de en iyisini yapacaklardır. 
     Biz orada fair-play ruhuna uygun mücadele edeceğiz. Türkiye'nin imajını iyi bir şekilde yansıtacağız. İnsan haklarını, kadın haklarını orada göstereceğiz'' şeklinde konuştu. 
     Avrupa Şampiyonlar Ligi şampiyonluğunu finalde Real Madrid'e yenilerek kaybeden Bayer 04 Leverkusen'de forma giyen Yıldıray Baştürk ile ilgili bir soruya ise Güneş şöyle yanıt verdi 
     ''Bayer Leverkusen büyük şanssızlıklar yaşadı. Almanya Ligi ve kupasında finalde kaybettikten sonra, şimdi de Avrupa Şampiyonlar Ligi şampiyonluğunu finalde yitirdi. Yıldıray'da tabiki bunun moral bozukluğu olacaktır. Ancak kendisi güçlü bir oyuncu. Onu da en iyi şekilde hazırlayacağız.'' 
     





</TEXT>
</DOC>
