<DOC>
<DOCNO> 79567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/spor/spo02.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
"4. hakem nerde" 
</HEADLINE>
<TEXT>

Fenerbahçeli yöneticiler Galatasaray’ın hakeminin İsmet Arzuman olarak değiştirilmesine tepki gösterip, "Serdar Tatlı maçta sakatlansaydı, kim görev yapacaktı " diye sordular 
     YALÇIN TÜRK 

     FENERBAHÇE Yönetimi, MHK’nin Galatasaray maçının hakemini İsmet Arzuman olarak belirlemesine tepki gösterdi. Basın Sözcüsü Atilla Kıyat, "Hakem tercihi neden 4. hakemden yana kullanılmadı. Serdar Tatlı maçın 5. dakikasında sakatlansa, karşılaşmayı o yönetecekti. Tatlı’ya şifalar dilerim. Ama Federasyon ve MHK üyelerinin hastalıkları iflah olmaz hale geldi. Allah kimseyi akıldan yoksun etmesin" dedi. 4. Hakemin Ali Şahan olduğu öğrenildi. 
     ASBAŞKAN Murat Özaydınlı da, "Galatasaray maçına 4. hakemin tayin edilmemesi, ilginçtir. Serdar Tatlı’yı nedense Galatasaray maçlarında göremiyoruz. Bizim ise 5 - 6 maçımıza geldi. İsmet Arzuman ise verilen fırsatı yardımcıları ile birlikte iyi değerlendirir. Gördüğünü çalan hakemlerin sadece Fenerbahçe maçlarına verilmesi bize gurur veriyor. Aldığımız sonuçların dürüstlüğünü ortaya çıkartıyor" diye konuştu. 
     MAHMUT Uslu ise çifte standart yapmayan hakemlerin Galatasaray iç saha maçlarına verilmediğini iddia ederek, "Fenerbahçeliler’in ligin bitimine üç hafta varken, ligde ikinci olacağız demesine anlam veremiyorum. Fenerbahçe öyle ya da böyle şampiyon olacak. Taraftarı ile bunu başaracak. Serdar Tatlı, Ali Aydın gibi hakemler iç sahada hiç Galatasaray maçı yönetmediler" yorumunu yaptı. 
     
Mali kurtuluş Saracoğlu’nda      YUSUF KOBAL 

     FENERBAHÇE Divan Kurulu tüzük değişikliği ile hak kazanan 83 eski yöneticinin de katılımıyla yapıldı. Borcun 48 milyon dolar, alacağının ise 39 milyon dolar olduğu açıklandı. Zeminin kötü olması nedeniyle numaralı tribünün yıkımının ertelendiği de belirtildi. Stadın bitişindeki Kenan Evren Lisesi’nin de kulübe alınmak üzere olduğu kaydedildi. Divan Başkanlığı seçimlerinin tüzüğe aykırı gerçekleştiği iddia edilirken, Fenerbahçeli olmayan üyelerin tespit edilmesi kararlaştırıldı. 
     BAŞKAN Aziz Yıldırım ise artık kimsenin aidatını yatırmayacağını açıkladı. Yıldırım kulübün paralı başkandan kurtulması için stadın tek yol olduğunu belirterek, "Takımın Şampiyonlar Ligi’nde kötü etkilenmemesi için numaralı tribünün yapımını erteledik. Karaborsayı önlemek için bundan sonra derneklere bilet vermeyeceğiz. Bütün satışı Biletix yapacak. İstanbul’da bir pilot takımla anlaşıp, gençlerimizi burada değerlendireceğiz" diye konuştu. 
     
Sürpriz yok Lorant, Tatlı’nın sakatlanmasını, "Türkiye’de böyle gariplikler oluyor" şeklinde yorumladı 
     YUSUF DURSUN 

     FENERBAHÇE Teknik Direktörü Lorant da Serdar Tatlı’nın sakatlanması tartışmasına, "Türkiye’de zaman zaman böyle gariplikler oluyor" yorumuyla katıldı. Alman hoca hakemlerin de futbolcular gibi sakatlanabileceğine değinerek, "Eğer gerçekse, kabul etmek zorundayız" dedi. Galatasaray’ın maçının kendilerini ilgilendirmediğini belirten Lorant, "Kendi maçımıza bakıyoruz" dedi. 
     ALMAN hoca, Beşiktaş karşılaşmasını haklarıyla kazandıklarını tekrarlayarak, "Bugüne kadar hiç bir maça sürpriz kadro ile çıkmadım. Benim için önemli olan futbolcularımın antrenmanda ve bir önceki maçta sergilediği performanstır. Milli futbolcularımın sakat dönmemesine sevindim. Trabzonspor’a karşı da 3 puanı getirecek oyuncular görev yapacak" diye konuştu. 
     
Kadıköy’de şov zamanı      FENERBAHÇE taraftarları, Trabzonspor maçı öncesinde Kadıköy’de şov yapmaya hazırlanıyor. Karşılaşmanın 52 bin bileti tamamen satılırken, stat çevresinde karaborsacılara karşı önlemler arttırıldı. Sarı - Lacivertli seyirciler hem sokaklarda, hem de maç sırasında gösteriler yapacaklar. Taraftarların Federasyon’a tepki göstermesi, Revivo’ya ise özel şov yapması bekleniyor. 
     SON hazırlıklarını yapan Fenerbahçeli futbolcular ise dün kampa girdi. Lorant antrenman öncesinde oyuncularına Trabzonspor’un maçlarını videodan seyrettirerek, rakibin zayıf noktalarını anlattı. Alman hoca Trabzonspor’u küçümsememeleri gerektiğini tekrarlayarak, "Bu maçı şampiyon olacakmış gibi oynamanız gerekiyor" diye konuştu. 
     
Elvir Balic nabız yokladı      FENERBAHÇE’NİN eski yıldızı Real Madridli Balic dün Samandıra Tesisleri’nde Teknik Direktör Lorant ve futbolcu arkadaşlarıyla bir araya geldi. Boşnak yıldız, antrenmanı izledikten sonra Alman hocayla transfer görüşmesi yaptı. Balic, yeniden Fenerbahçe’ye dönebileceğini bildirip, Lorant’ın düşüncesini öğrendi. Yıldız oyuncu bugünkü Trabzonspor karşılaşmasını da seyredecek. 
     



 SPOR 




























</TEXT>
</DOC>
