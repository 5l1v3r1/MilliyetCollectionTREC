<DOC>
<DOCNO> 51794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/guncel/gun01.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
12 Kasım’ın yarası prefabrikte saklı 
</HEADLINE>
<TEXT>

Düzce depreminin üzerinden tam iki yıl geçti ama depremzedenin çilesi bitmedi ...13 bin depremzede bu kış da yine evsiz yine çaresiz 
     12 Kasım depreminin 2. yılında, Bolu ve Düzce’de meydana gelen ağır hasarın izleri henüz silinemedi. Merkez üssü Kaynaşlı olan 7.2 şiddetindeki depremi yaşayan 41 bin depremzede, kış kapıdayken hala prefabrik konutlarda yaşam savaşı veriyor. 
     
     13 bin kişi hala evsiz 
     48 kişinin öldüğü, 353 kişinin yaralandığı Bolu’da, depremzedelerin kışı geçirdiği 12 çadırkentin Ağustos’ta kaldırılmasının ardından 15 bin depremzede prefabrik konutlara yerleştirildi. Bayındırlık ve İskan Bakanlığı’nın yaptrdığı bin 458 kalıcı konut 21 Ocak 2001’de depremde evi yıkılan depremzedelere teslim edildi. Ancak bu sayı da yetersiz kaldı. Bolu’da hala 12 prefabrik alanda 13 bin depremzede yaşıyor. 
     
     Yakacak yardımı yok 
     Depremden sonraki ilk kış devletin ayda 4 adet tüp yardımında bulunduğunu ve elektrik parası alınmadığını hatırlatan depremzedeler şimdi kara kara düşünüyor. Çünkü bu kış tüp ve yakacak yardımı alamayacaklar. Yapımı planlanan 10 bin 500 kalıcı konuttan 6 bin 138’i teslim edilirken, bin 484 konutun inşaatını yapan firmaların ekonomik zorluklar nedeniyle işi bırakması üzerine bu konutlar yarım kaldı. 150 çadırda 700 kişinin yaşadığı Düzce’de konut inşaatları iflas eden müteahhitler yüzünde tamamlanamadı. 
     



 GÜNCEL 












</TEXT>
</DOC>
