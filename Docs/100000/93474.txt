<DOC>
<DOCNO> 93474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun33.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da uyuşturucu kuryeleri serbest kalacak 
</HEADLINE>
<TEXT>

     Hollanda'ya, Schiphol Havaalanı'ndan giriş yaparken kokain ile yakalanan uyuşturucu kuryeleri, hücrelerde yer kalmadığı için serbest bırakılacak. 
     İçişleri Bakanı Klaas De Vries, Pazartesi'den itibaren, yuttuğu torbacıklarla ülkeye kokain sokarken yakalanan uyuşturucu kuryelerinin, mahkeme tarafından serbest bırakılacağını, çünkü bu kişileri hapsedebilecekleri hücre kalmadığını açıkladı. Uyuşturucu kuryeleri için hazırlanan bütün hücrelerin kısa sürede dolduğunu ve yer kalmadığını bildiren bakan De Vries, öncelikle adresi belli olan kuryelerin serbest bırakılacaklarını belirtti. 
     De Vries, alınan bütün önlemlere rağmen, Schiphol Havaalanı'ndan midesinde uyuşturucu ile giriş yapan kurye sayısının azaltılamadığını vurguladı ve yeni önlemlere ihtiyaç duyulduğunu ifade etti. 
     Bakanın verdiği bilgiye göre, bu yılın ilk 5 ayında Schiphol Havaalanı'nda 900'den fazla kurye yakalandı ve bunların 586'sı halen hücrelerde tutuluyor. 
     Hollanda hükümeti geçen yılın son aylarından itibaren akın halinde ülkeye midesinde uyuşturucu ile gelen kurye sayısını azaltabilmek için kontrolleri sıkılaştırmış, hücre sayısını artırmış, hücrelerde birden fazla kişinin kalmasını kararlaştırmıştı. 
     





</TEXT>
</DOC>
