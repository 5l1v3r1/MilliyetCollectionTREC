<DOC>
<DOCNO> 99946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun07.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İtfaiyeciler, DTM'nin güneykulesinde 78. kata kadar çıkmışlar... 
</HEADLINE>
<TEXT>

     ABD'de 11 Eylül 2001'deki terörist saldırılarda yıkılan Dünya Ticaret Merkezi'nin DTM enkazında bulunan bir teyp kasedi, kurtarma çalışmalarına katılan itfaiyecilerin DTM'nin güney kulesinin yanan 78. katına ulaştıklarını ortaya çıkardı. 
     New York Times gazetesi bugünkü sayısında, acil radyo yayınlarının kaydedildiği kasedin dinlenmesinden sonra, hava korsanı teröristlerin uçağı çarptıkları 78 kata en az 2 itfaiyecinin ulaştığının belirlendiğini yazdı. 
     Gazete, 78 dakikalık kasedin aylar önce yıkıntılar arasında bulunduğunu, ancak itfaiye yetkilileriyle imzalanan güvenlik anlaşması nedeniyle yayımlanmadığını belirtti. 
     New York Times, güvenlik anlaşmasının, kasedin 11 Eylül saldırılarının sanıklarından Fransız vatandaşı Zekeriya Musavi'nin yargılanması sırasında kanıt olarak kullanılabileceği gerekçesiyle yapıldığını belirtti. 
     Ölüm cezası istemiyle ABD'de yargılanan Musavi, saldırıların bir numaralı sorumlusu olarak gösterilen Usame Bin Ladin'in El Kaide örgütüne gönülden bağlı olduğunu kabul ediyor, ancak 11 Eylül saldırılarında rolü olmadığını söylüyor. 
     Yetkililer, itfaiyecilerin saldırıya uğrayan her iki kulede de 50. 
     kattan daha yükseğe çıkmış olmalarına ihtimal vermiyorlardı. Bulunan kasette en az 16 itfaiyecinin ses kayıdı olduğunu belirten yetkililer, çoğu güney kulesindeki konuşmaları içeren kasedi dinlemeleri için aileleri davet ettiklerini ifade ettiler. DTM'nin güney kulesine çarpan uçak binanın 78 ile 84. katları arasını, kuzeye çarpan uçak ise 91. katı ikiye biçmişti. 
     





</TEXT>
</DOC>
