<DOC>
<DOCNO> 86458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/magazin/mag01.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumar tutkunları Zagreb’e 
</HEADLINE>
<TEXT>

Ahmet Hamoğlu, kumar tutkunu Türkler için Hırvatistan’da Vega Casino’yu açtı ve de müşterilerini Zagreb’e götürüp, ağırlamayı vaat etti... Gala gecesi ise büyük bir gösteriydi 
     ALİ EYÜBOĞLU Zagreb 

     Kumar tutkunu Türklerin yeni mek nı Zagreb olacak. Türk kumar tutkunlarının mesken tuttuğu Kuzey Kıbrıs’taki casinosunu kapatan işadamı Ahmet Hamoğlu, Hırvatistan’ın başkentinde casino açtı. 
     Klassis Otel’in sahibi Ahmet Hamoğlu, "Türkiye’de casinolar kapanınca oyun makinelerini depoya kaldırmıştım. Onların çürüyüp heba olmasına gönlüm daha fazla razı olmadı. Zagreb Sheraton Oteli’nde yer kiraladım ve burayı açtım" dedi. Zagreb’deki Vega Casino’nun açılış davetine, çoğunluğunu Klassis ve Vega Casino’nun eski müşterilerinin oluşturduğu 250 davetli katıldı. Davetliler Zagreb’e, Hamoğlu’nun THY’den kiraladığı iki özel uçakla gidip geldi. 
     
     Her şey bedava ama... 
     Vega Casino’nun sahibi, oyuncu’ diye tanımladığı kumarhane müşterilerini turlarla hiçbir ücret almadan her salı, perşembe ve pazar günleri İstanbul’dan Zagreb’e giden THY uçaklarıyla götürüp-getireceklerini ve Sheraton Otel’de de misafir edeceklerini söyledi. 
     "Oyuncular"a Zagreb turunda her şey bedava... Ancak bir şartla... "Oyuncu" olarak tura katılanların her akşam "masa limitlerinde" oyun oynaması zorunlu... Vega Casino, kumarcılar arasına karışıp bedava tatilden yararlanmak isteyen uyanıklara karşı da şöyle bir tedbir aldı. "Tanıdık olmayan müşteriler", 1000 dolar depozito ödemeden kumarcılarla Zagrep turuna katılamayacak. 
     
Aşkın, şarkılarını boş masalara söyledi      Petek Dinçöz’ün "Beni tehdit ettiler" diyerek gitmekten vazgeçtiğini açıkladığı Vega Casino’nun gala gecesinde onun yerine Aşkın Nur Yengi sahne aldı. Hırvat caz şarkıcısı Nina Badric, Chico The Gypsies ve dansöz Sibel Barış’ın ardından sahneye çıkan Yengi, davetlilerin çoğu müzik dinlemek yerine kumar masası ve makinelerinin başına geçince şarkılarını boş masalara söyledi. 
     



 MAGAZİN 













</TEXT>
</DOC>
