<DOC>
<DOCNO> 56356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/dunya/adun.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin’in şaşırdığı an 
</HEADLINE>
<TEXT>

11 Eylül’de, uçakların İkiz Kuleler’e çarpmasının hemen sonrasında görüntülendiği son videosunda Bin Ladin, sadece üst katların yıkılacağını söylüyor, kuleler yerle bir olunca da Bu kadarını ben bile tahmin edemezdim’ diyor 
     SEMA EMİROĞLU New York 

     Afganistan’ın doğusunda, Pakistan sınırı yakınlarındaki Celalabad’ın Taliban’dan geri alınmasının ardından bir evde yapılan aramalarda, Usame bin Ladin’in 11 Eylül saldırılarını doğrudan planlayan kişi olduğunu ispatlayan görüntüler içeren bir video kaset ele geçirildi. 11 Eylül günü, kaçırılan ilk uçağın Dünya Ticaret Merkezi’ne çarpmasının hemen ardından kaydedildiği anlaşılan görüntülerde Bin Ladin, haberi alınca önce yanındakilere "Allah’a şükür" diyor, ama İkiz Kuleler tamamen çökünce böyle bir sonucu beklemediğini söylüyor. 
     The Washington Post, Amerikan "hükümet kaynakları"na dayanarak yayımladığı haberde, Bin Ladin ile 11 Eylül’deki terörist saldırılar arasında bağlantı olduğuna dair en güçlü kanıtın bulunan bu son kaset olduğunu yazdı. 
     Bir amatör tarafından çekildiği anlaşılan 40 dakikalık kayıtta, ilk uçağın İkiz Kuleler’den birine çarpmasının ardından Bin Ladin’in adamlarıyla yemek yediği odaya bir haberci gelerek durumu bildiriyor. Masada oturanlar coşkulu bir şekilde Bin Ladin’i kutlarken Bin Ladin ise kendinden emin bir şekilde, "Devamı gelecek" yanıtını veriyor. Adamlarına, el hareketleriyle İkiz Kulelerin sadece uçakların çarptığı katlardan yukarısının çökeceğini işaret eden Bin Ladin, kulelerin ikisinin de tamamen yerle bir olmasının ardından bunu kendisinin bile tahmin etmediğini söylüyor. 
     O anın neden kaydedildiği henüz bilinmiyor ancak ABD’li yetkililer bu kasetin propaganda malzemesi olarak kullanılmak amacıyla çekilmiş olabileceğini düşünüyor. Yetkililer şimdi kaseti kamuoyuna açıklayıp açıklamayacaklarını veya nasıl açıklayacaklarını tartışıyorlar. 
     



 DÜNYA 











</TEXT>
</DOC>
