<DOC>
<DOCNO> 83493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/ekonomi/eko02.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancının parası faizde, gözü İMKB’de 
</HEADLINE>
<TEXT>

Ekonomideki iyileşme sinyallerine karşın yabancıların İMKB’ye dönmediğini söyleyen Global Menkul Değerler Yönetim Kurulu Üyesi Sağıroğlu, yabancıların bono ya da gecelik repoda kalmayı tercih ettiğini söyledi 
     SONGÜL HATISARU 

     Borsadaki durgunluğu yabancı yatırımcıların dönmemesine bağlayan Global Menkul Değerler Yönetim Kurulu Üyesi Mehmet Sağıroğlu, bu yıl için beklenen yüzde 2 civarındaki büyümenin de yabancılara cazip gelmediğini söyledi. 
     
     Dikkatler bankacılıkta 
     Kısa vadeli beklentilerle Türkiye’ye yatırım yapan yabancıların bono ya da gecelik repoda kalmayı tercih ettiklerini vurgulayan Sağıroğlu, piyasanın bankacılık sektöründeki gelişmeleri de yakından izlediğini kaydetti. 
     İMKB’nin piyasa değerinin önemli bir bölümünü oluşturan bankacılık sektöründeki tartışmaların güvenli ve sağlıklı bir çözüme kavuşturulmasının yatırımcılar açısından çok önemli olduğunu belirten Sağıroğlu, piyasaların bu çözüme endekslendiğini ifade etti. 
     Türkiye’ye uzun vadeli bakan yabancı yatırımcıların önümüzdeki yıllarda ülkenin nasıl büyüyeceği, dışarıdan nasıl bir pozisyon açılacağı konularında somut gelişmeler beklediğini kaydeden Sağıroğlu, şöyle konuştu 
     
     Yabancılar satmıyor 
     "Morgan Stanley’in MSI endeksinde Türkiye’nin yüzde 1.5 olan ağırlığı halen aynı. Bu seviyenin azalmaması, yabancılar satmıyor alışa geçecek’ beklentisi yaratıyor. Satmamaları, en azından kısa vade için alışa geçecekleri anlamını taşımıyor." 
     
Aracı kurumların birleşmesi şart’      Bankacılık sektöründe yaşanan kriz sonucunda birleşmelerin beklendiğini söyleyen Sağıroğlu, işlem hacminin ciddi boyutlarda azaldığı bir ortamda aracı kurumların da yaşamaları için birleşmelerinin şart olduğunu söyledi. Global’in bazı aracı kurumları satın alarak bünyesine dahil ettiğini hatırlatan Sağıroğlu, yeni devralmalarla piyasa paylarının daha da arttığını vurguladı. 19 yıllık bankacılık kariyeri olan bir kişi olarak bankaların yeniden sermayelendirilmelerinde yabancı sermayenin ülkeye getirilmesinin kaçınılmaz olduğunu söyleyen Sağıroğlu, "HSBC buna güzel bir örnek. Bizde Yunanistan’ın en büyük bankalarından Piraeus Bank ve şu anda da ortağımız olan Templeton ile birlikte oluşturduğumuz konsorsiyumla Toprakbank’a teklif verdik" dedi. 
     



 EKONOMİ 















</TEXT>
</DOC>
