<DOC>
<DOCNO> 88550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo18.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Artist" Rivaldo, transfer söylentilerinden rahatsız... 
</HEADLINE>
<TEXT>

     17. Dünya Kupası finallerinde Türkiye'nin de yer aldığı C Grubu'ndaki 2. maçını yarın Çin Halk Cumhuriyeti ile yapacak olan Brezilya Milli Takımı'nda, yıldız oyuncu Rivaldo, kendisi hakkında çıkarılan transfer dedikodularından oldukça rahatsız. 
     Rivaldo, gazetecilere yaptığı açıklamada, halen top koşturduğu İspanya'nın FC Barcelona takımında mutlu olduğunu ve sözleşmesini uzatmak istediğini belirterek, bu kulüpte kalıp kalmayacağına kendisinin karar vereceğini bildirdi. 
     Kendisinin takımından ayrılmak gibi bir niyeti olmadığını, ayrılma niyetinde olursa, bunun biraz da kulübüyle ilişkili olabileceğini ifade eden ünlü futbolcu, İtalya'nın SS Lazio takımına transferiyle ilgili FC Barcelona ve SS Lazio kulüplerinin başkanlarının görüştüğü yolunda çıkan haberler üzerine de, ''Lazio, büyük bir kulüp, fakat benim hedefim Barcelona'da kalmak'' dedi. 
     Rivaldo, ''Futbolculara sorulmadan birşey yapılabileceğine inanmıyorum. Ben, kulübümde rahatım ve mutluyum ve bunu söylemekten artık yoruldum'' diye konuştu. 
     





</TEXT>
</DOC>
