<DOC>
<DOCNO> 86344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun21.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı avukatı Fehriye Erdal için Yargıtay'a başvurdu 
</HEADLINE>
<TEXT>

     Sabancı ailesinin avukatı Fernand Schmitz, Belçika adaletinin terörist Fehriye Erdal'a ilişkin son kararına itiraz amacıyla bu sabah Yargıtay'a başvurdu. 
     Sabancı suikasti faillerinden terörist Fehriye Erdal'ın ''Türkiye'de işlediği suçlar nedeniyle Belçika'da yargılanmasına'' ilişkin adli süreç devam ederken, Brüksel Temyiz Mahkemesi, iki hafta önce, bu konuda kararı, teröristin Belçika'daki suçlarından dolayı yargılanmasının sürdüğü Bruges Mahkemesi'ne bırakmıştı. 
     Avukat Schmitz, Yargıtay'a başvurarak bu karara itiraz ettiğini, teröristin ''Belçika'da işlediği diğer suçlardan bağımsız olarak'', Brüksel'de yargılanmasını istediklerini bildirdi. 
     Ülkenin Flaman kesimindeki Bruges ve Gand mahkemeleri, daha önce, teröristin Türkiye'ye iadesine karşı görüş bildirmişler, ''Terörizme Karşı Mücadele Sözleşmesi''nin bu alanda geçerli olmayacağı görüşüne öncelik vermişlerdi. 
     Schmitz, Avrupa Terörizme Karşı Mücadele Sözleşmesi çerçevesinde yargılama isterken, sanık avukatları, ''otomatik silah kullanan teröristlerin'' bu sözleşme kapsamına girdiklerini, oysa Sabancı suikastinde otomatik silah kullanılmadığını savunuyorlar. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesi olayının zanlılarından olan Fehriye Erdal, 26 Eylül 1999'da, Belçika'da, Neşe Yıldırım adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Erdal, bir yıl kadar hapis yattıktan sonra bir evde gözaltına alındı ve Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak gibi unsurlar bulunuyor. 
     Öte yandan, Sabancı ailesinin adli girişimleri sonunda, Brüksel Mahkemesi, geçen yıl, sanığın Türkiye'deki suçlarından dolayı Belçika'da yargılanabileceği kararlaştırmıştı. Erdal'ın, Sabancı suikasti bağlantılı ithamlarla adalet önüne çıkarılmasının kararlaştırılması üzerine, sanık avukatları, bu karara karşı temyize gitmişlerdi. Brüksel Temyiz Mahkemesi, Fehriye Erdal dosyalarının Bruges Mahkemesi'nde buluşturulmasını, sanığın Türkiye'deki suçlardan dolayı Belçika'da yargılanıp yargılanmayacağına da bu mahkemenin karar vermesini kararlaştırdığını bildirmişti. 
     Sanık avukatları, Temyiz Mahkemesi'nin bu kararını memnuniyetle karşıladıklarını açıklamışlardı. 
     Sabancı Ailesi'nin avukatı Schmitz, Brüksel Temyiz Mahkemesi'nin kararının, Fehriye Erdal'ın Türkiye'deki suçlarından dolayı Belçika'da yargılanması olasılığını reddetmediğini, adli sürecin devam ettiğini söylemekle yetinmişti. 
     Schmitz'in bu sabah Yargıtay'a yaptığı temyiz başvurusunun ardından, muhtemelen Eylül ayında yeni bir duruşma gerçekleşecek. 
     





</TEXT>
</DOC>
