<DOC>
<DOCNO> 77435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/dunya/adun.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yahudi lobisi küstü 
</HEADLINE>
<TEXT>

İsrail’in operasyonuna soykırım’ diyen Başbakan Ecevit’e ABD’deki Yahudi lobisinin protesto mektuplarından sonra, Türkiye’nin Amerikalı Yahudi Dostları Derneği’ de kendini lağvetmeyi tartışıyor 
     SEMA EMİROĞLU New York 

     Başbakan Bülent Ecevit’in İsrail kuvvetlerinin Batı Şeria’daki Filistinlilere karşı sürdürdüğü askeri operasyonu "soykırım uygulamasına" benzetmesi üzerine, ABD’deki Yahudi lobilerinin gösterdiği tepki giderek büyüyor. ABD’deki Amerikan Yahudi Komitesi önderliğindeki Musevi lobilerinin Ecevit’e yazdığı iki ağır mektubun ardından, kısa adı AAJFT olan Türkiye’nin Amerikalı Yahudi Dostları Derneği üyeleri de, Ecevit’in açıklamasına tepki olarak derneğin bundan sonra varlığını sürdürüp sürdürmeyeceğini gözden geçirmeye başladı. 
     
     Ecevit bizi incitti 
     16’ncı yüzyılda İspanya’dan sürüldükten sonra Osmanlı İmparatorluğu’na yerleşen Sefarad Yahudilerinin soyundan gelen Amerikalıların kurduğu AAJFT’nin Başkanı Albert De Vitas, derneğin Türk Başbakanı’nın soykırım suçlamasının ardından zor günler geçirdiğini belirterek, "Türkiye’nin Amerikalı Yahudi Dostları Derneği olarak devam edip etmeyeceğimiz şüpheli" dedi. 
     Bunun için son kararı üyelerin vereceğini, ancak kendisinin ABD’de Türkiye’yi savunmak için 30 yıldır sürdürdüğü mücadelenin ardından incindiğini kaydeden De Vitas, derneğin bundan sonra yayımlanacak haber bülteninde de bu konu hakkında bir başyazı kaleme aldı. 
     
     Apo - Arafat benzerliği 
     Başyazıda, "Her zaman Türkiye’nin arkasında durduk, çünkü 510 yıl önce yaşanan şeyden ötürü Türk halkına şükran borcumuz vardı. Yunan, Ermeni ve Arap lobilerinden Türkiye’ye karşı yapılan sinsi suçlamalara karşı savaştık" diyen De Vitas, şöyle devam etti 
     "Soykırım sözünün Yahudi halkının uğradığı soykırım bağlamının dışında kullanıldığını görmek bize acı veriyor. Bu bize büyük acı veriyor, çünkü Başbakan Ecevit, her ikisi de Suriye’nin işgali altındaki Bekaa kamplarında eğitilen FKÖ ve PKK arasında bağlantı kurmamıştır. Bu bize büyük acı veriyor, çünkü Arafat’la Öcalan arasındaki benzerliği görmemiştir." 
     
İki mektup      Amerikan Yahudi Komitesi öncülüğünde yazılan ve sekiz Musevi kuruluşunun imzaladığı ilk mektupta da, Ecevit’in, "İsrail’in teröristlere karşı haklı operasyonunu soykırım şeklinde tanımlamasının kesinlikle yanlış olduğu" belirtilerek, bundan duyulan derin hayal kırıklığı ifade edildi. İkinci mektupta ise, harek tta İsrail’in tutumunun Türkiye’nin Kuzey Irak’ta kendi sivil vatandaşlarını koruma amacıyla yaptığı operasyonlarla doğrudan benzerlik gösterdiği savunuldu. 
     



 DÜNYA 











</TEXT>
</DOC>
