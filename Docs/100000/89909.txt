<DOC>
<DOCNO> 89909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur14.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokul 1. sınıf öğrencisine tacizde bulunan öğretmen gözaltında 
</HEADLINE>
<TEXT>

     Bursa'nın Merkez Yıldırım İlçesi'ndeki bir ilköğretim okulunun sınıf öğretmeni, kız öğrencilere cinsel tacizde bulunduğu iddiasıyla gözaltına alındı. 
     Akçağlayan Mahallesi'ndeki İşgir İlköğretim Okulu 1-B sınıfındaki bir kız öğrencinin velisi, sınıf öğretmeni Alpaslan K'nin kızına cinsel organını gösterdiğini ve cinsel tacizde bulunduğunu iddia etti. 
     Velinin iddiaları üzerine olayı araştıran okul yönetimi, başka öğrencilerin de benzer olaylar anlatması üzerine, İl Milli Eğitim Müdürlüğü'nden müfettiş istediler. 
     Müfettişlerin, sınıftaki tüm kız öğrencilerle yaptığı görüşmede, öğretmenin 10'u aşkın kız öğrenciye cinsel tacizde bulunduğu belirlendi. Öğrenci velileri ile de görüşen müfettişler, sınıfta okuyan tüm kız çocuklarının geçmişte olmayan ''gece altını ıslatma'', ''ağlayarak, korku içinde uyanma'', ''sayıklama'' gibi psikolojik sorunlar yaşamaya başladıklarını saptadılar. 
     Müfettişler, soruşturmanın başlamasıyla, ''psikiyatrik rahatsızlığının'' bulunduğuna dair rapor alarak okuldan ayrılan öğretmen Alpaslan K. hakkında, Cumhuriyet Savcılığı'na suç duyurusunda bulundular. 
     Savcılığın talimatıyla gözaltına alınan Alpaslan K, Bursa Emniyet Müdürlüğü Çocuk Şubesi'nde sorgulanmaya başlandı. Alpaslan K'nin, avukatının da hazır bulunduğu ifadesinde, uzun süredir psikiyatrik tedavi gördüğünü belirterek, suçunu itiraf ettiği öğrenildi. 
     Öğretmen Alpaslan K'nin, sorgulamasının tamamlanmasının ardından ''Küçük yaştaki kız çocuklarını teşhircilik suretiyle istismar'' suçundan adliyeye sevk edileceği belirtildi. 
     Bu arada, Alpaslan K'nin 3 yıllık öğretmen olduğu ve İşgir İlköğretim Okulu'na geçen yıl atandığı öğrenildi. Öğretmen hakkındaki idari soruşturmanın da rapor süresinin dolmasının ardından başlatılacağı belirtildi. 
     
</TEXT>
</DOC>
