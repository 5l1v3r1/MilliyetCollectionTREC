<DOC>
<DOCNO> 65033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sonspo17.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe yönetimi "Erbil'i ziyarete gittik" 
</HEADLINE>
<TEXT>

     Fenerbahçe yöneticisi Murat Özaydınlı, rahatsızlık geçiren ünlü şovmen Mehmet Ali Erbil'i ziyarete gittiklerini, ancak kendisini göremediklerini söyledi. 
     Erbil'in dün bir televizyon kanalında Fenerbahçe'ye sitemde bulunduğunu ifade eden Özaydınlı, ''Ben ve yönetici Mahmut Uslu, hastaneye yattıktan 2 gün sonra Erbil'i ziyarete gittik. Ancak yoğun bakımda olduğu için görüşemedik. Kendisine acil şifalar diliyoruz'' dedi. 
     
     "Şampiyonluk bizim.." 
     Belli gruplar tarafından Fenerbahçe'nin üzerine kara bulutlar indirilmeye çalışıldığını ileri süren Özaydınlı, ''Biz mayıs ayından itibaren bu bulutları dağıtacağız. Üzerimizdeki tüm baskılara rağmen kulübümüzün ekonomik gücünü arttırmak için çalışmalarımıza devam edeceğiz. Taraftarlarımız rahat olsun. Yanımda bulunan bu futbolcular, mayıs ayında şampiyonluk kupasını havaya kaldıracaklardır'' diye konuştu. 
     






</TEXT>
</DOC>
