<DOC>
<DOCNO> 50208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo03.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor, Fenerbahçe maçı öncesi iddialı... 
</HEADLINE>
<TEXT>

     Avrupa Şampiyonlar Ligi'nde umduğunu bulamayan ve lige dönen Fenerbahçe ile 4 Kasım Pazar günü karşılaşacak olan Gaziantepspor, son 4 karşılaşmayı kazanarak oluşturduğu seriyi sürdürmek istiyor. 
     Kulüp profesyonel futbol şubesi sorumlusu Asım Atmaz, yaptığı açıklamada, üst üst 4 karşılaşmanın kazanılmasının olağanüstü bir durum olduğunu, bu seriyi bozmamak ve Fenerbahçe engelini de aşmak istediklerini söyledi. 
     Gaziantepspor olarak günlük düşünce ve hedef içinde olmadıklarını ifade eden Atmaz, istikrar aradıklarını bildirdi. 
     ''İstikrar arıyoruz, çıkışımızı sürdürmek amacındayız. 4 maçta alınan 4 galibiyet gerçekten olağanüstü. Şimdi 5'te 5 yapmanın mücadelesini vereceğiz'' diyen Atmaz, teknik kadro, futbolcular ve yönetim kurulu olarak başarı için kenetlendiklerini, Fenerbahçe'yi Kamil Ocak Stadı'nda yenerek ''geleneksel bir biçimde'' uğurlayacaklarını öne sürdü. 
     
     'Kavga çıkmaz' 
     Türkiye'nin köklü ve büyük kulüplerinden biri olan Fenarbahçe ile diğer takımlarla olduğu gibi normal bir lig maçına çıkacaklarını kayeden Atmaz, şöyle devam etti 
     ''Fenerbahçe'yi, diğer kulüplere yaptığımız gibi çiçeklerle karşılayacağız ve en iyi biçimde ağırlayacağız. Gaziantepspor'un misafirperverliğini yine göstereceğiz. Taraftarlarımız kavgayı ve küfürü sevmez. Kulübümüz ve taraftarlarımız, centilmenlik ve güzellikle anılmıştır. Bundan sonra da öyle olacak. 
     Avrupa Şampiyonlar Ligi defterini kapatan Fenerbahçe, şimdi tüm ağırlığını Birinci Süper Lig'e koyacak. Çok çekişmeli bir maç olacak. 
     Ancak, Avrupa Şampiyonlar Ligi'nde umduğunu bulamayan Fenerbahçe, burada yine hüsrana uğrayacak. Yıllardır Kamil Ocak'ta galibiyete zaten hasret.'' Bu arada sakat olan kaleci Ömer ve Fatih'in durumlarının maç günü belli olacağı, tedavileri süren Bülent ve Volkan'ın ise kadroda yer almadıkları öğrenildi. 
     






</TEXT>
</DOC>
