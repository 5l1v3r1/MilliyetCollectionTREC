<DOC>
<DOCNO> 64484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sontur14.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Saklıkent'te kaybolan baba - oğul kendi çabasıyla eve döndü... 
</HEADLINE>
<TEXT>

     Antalya'da, bisikletle geziye çıktıkları Saklıkent'te kayboldukları bildirilen ve jandarma tarafından dünden bu yana aranan baba-oğulun, bugün öğleden sonra kendi çabalarıyla evlerine döndükleri anlaşıldı. 
     Saklıkent'de dün dağ bisikleti ile çıktıkları gezi sırasında, 16 yaşındaki oğlu ile birlikte kaybolan Vahit Sevinç'in 46 , jandarmayı arayarak evine döndüğünü bildirmesi üzerine arama çalışmalarına son verildi. Sevinç ve oğlunun, İl Jandarma Komutanlığı'nda ifadelerinin alınacağı bildirildi. 
     
     Bir iddia uğruna 
     Evinde gazetecilere başından geçenleri anlatan Vahit Sevinç, fayans ustası olduğunu belirterek, kendisinin ve oğlunun lisanslı bisiklet sporcuları olduğunu ve birçok birincilikleri bulunduğunu söyledi. 
     Dün geceyi Saklıkent yakınlarındaki Püreli mevkiinde bir barakada geçirdiklerini anlatan Sevinç, şunları söyledi 
     ''Oğlum Umut'un okuduğu okulun Saklıkent'e hafta sonunda gezisi vardı. Umut, öğretmeni ve arkadaşları ile iddiaya girmiş. Kendisinin lisanslı bisikletçi olduğunu söyleyerek, gezi yapılan yere bisikletle varabileceğini iddia etmiş. Bunun üzerine oğlum ve ben dün sabah bisikletle yola çıktık. Ancak okuldakilere ulaştığımızda gezinin bittiğini ve döndüklerini gördük. Biz de geri dönmek için yola çıktık. 
     Ancak, hava karardığında yola devam etmedik ve geceyi bir barakada geçirdik.'' Fayans ustası baba Vahit Sevinç ve oğlu Umut, uzun süredir bisiklet sporu yaptıklarını ve bazı yarışlarda madalyalar aldıkları da bildirdiler. Vahit Sevinç'in, Samsun'da 1991 yılında düzenlenen bisiklet yarışlarında ikinci, 1992'de ise birinci olduğu, oğlu Umut'un da geçen yıl Antalya Kepez Belediyesi tarafından düzenlenen Okullararası Bisiklet Yarışı'nda Yıldızlar kategorisinde birinci olduğu öğrenildi. 
     






</TEXT>
</DOC>
