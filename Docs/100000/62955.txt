<DOC>
<DOCNO> 62955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/soneko09.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Nerde eski halka arzlar Geçen yıl sadece 1 şirket halka arzedildi 
</HEADLINE>
<TEXT>

     Ekonomik kriz, geçen yıl halka arzları erteledi. 
     Yıllık en az 10 halka arzın görüldüğü 1990-2000 yılları arasında 266 şirket halka açılırken, 2001 yılında bu sayı sadece 1 olarak gerçekleşti. 
     2000 yılında son 10 yılın rekoru olan 36 halka arz 
     gerçekleşmesine karşın geçen yıl Borsa'ya tek yeni şirket girişi Sınai Yatırım Bankası Yatırım Ortaklığı A.Ş oldu. Halen 310 şirketi hisselerinin işlem gördüğü Borsa'ya başvuran şirketler arasında Maya Gayrimenkul Yatırım Ortaklığı, Uçar Gıda, Gisad Dış Ticaret, Birkokoyunlu Halı Tekstil Sanayi ve Ticaret, İktisat Gayrimenkul Yatırım Ortaklığı, Akça Holding, Mikro Yazımevi Hizmetleri Bil. Sanayi, Golden Meyve Suyu ve Gıda, Polibak Plastik Film, Dedeman Turizm Yatırımları, Servus Bilgisayar ve Escortland Mağ. A.Ş bulunuyor. Bayraktar Gayrimenkul Yatırım Ortaklığı'nın halka arz başvurusu ise ertelendi. Halka arzda yaşanan düşüşü değerlendiren Türkiye Sermaye Piyasası Aracı Kuruluşları Birliği Başkanı Yusuf Ziya Toprak, sorunun özünde ekonomik koşullar bulunduğunu vurguladı. 2001 yılının ekonomi tarihimizin hatırladığı en bunalımlı yıl olduğunu belirten Toprak, ''Dolayısıyla kriz döneminde bu kadar ağır ekonomik zorluk içinde halka arz yapmak mümkün değildi. Borsa ve yatırımcılar buna hazır değildi'' dedi. Türkiye'de 500 büyük firmadan sadece 25'inin halka açık olmasının ise kabul edilebilir olmadığını ifade eden Toprak, ''Türkiye büyük potansiyele sahip ama bu potansiyeli harekete geçirmede yapılması gerekeni yapmıyor'' diye konuştu. Birçok şirket sahibinin şirketlerini halkla paylaşmayı henüz hazmedemediğini dile getiren Toprak, ikna etmenin uzun vadeli bir uğraş olduğunu belirterek bu konuda eğitimin önemine değindi. Halka arzların öneminin şirketlere anlatılması konusunda SPK'nın çalışmaları olduğunu anlatan Toprak, SPK ile el ele vererek Aracı Kuruluşları Birliği'nin bu konuda üzerine düşen görevi yapacağını kaydetti. Halka arzlarda bu yıl umutlu olmak için birçok neden bulunduğunu belirten Toprak, ''Kişisel görüşüm ekonomik krizden çıkış için gereken ortam yavaş yavaş doğdu. 2002 yılı büyümeye geçilen bir yıl olacak ve halka arzlar da yavaş yavaş gelecek'' dedi. 
     






</TEXT>
</DOC>
