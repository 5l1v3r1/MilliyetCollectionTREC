<DOC>
<DOCNO> 84353 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/soneko04.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den ABD'ye çelik eleştirisi... 
</HEADLINE>
<TEXT>

     Uluslararası Para Fonu IMF, çelik ithalatına yeni gümrük vergisi getiren ABD Başkanı George W. Bush yönetimini sert bir dille eleştirdi. 
     IMF'nin Birinci Başkan yardımcısı Anne Krueger, Washington'da düzenlenen bir konferansta yaptığı konuşmada, ABD'nin kararının, uluslararası ticaret yasalarını ihlal ettiğini vurguladı. 
     Krueger, ''çelik kararı, ABD'nin Dünya Ticaret Örgütü çerçevesinde kendi imzaladığı uluslararası ticaret kurallarına aykırı. ABD'nin yerel çelik sanayiini koruma amacıyla aldığı bu karar, amacının tersine, rekabet açısından zayıf bu sektörün gerekli yeniden yapılanmadan geçmesini daha da geciktirecek'' dedi. 
     Gözlemciler, IMF'nin, en büyük hissedarı olan ABD'ye karşı son yıllarda ilk defa ağır bir eleştiri getirdiğine işaret ettiler. Amerikalı olan Krueger'in bizzan Başkan Bush yönetimi tarafından bu göreve getirilmesinin desteklenmesinin de, Krueger'in eleştirisinin önemini daha da artırdığı belirtildi. 
     IMF, özellikle son zamanlarda zengin ülkelerin ticaret rejimlerinin serbestleştirilmesi gerektiğini savunuyor. ABD'nin özellikle Avrupa Birliği, Rusya, Japonya ve Brezilya gibi önemli çelik üreticilerinin ihracatına darbe vuran çeliğe gümrük vergisi kararından Türkiye'nin az miktarda etkileneceği belirtilmişti. AB, Bush'un bu kararına karşı ABD'ye misillemede bulunmayı planlıyor. 
     





</TEXT>
</DOC>
