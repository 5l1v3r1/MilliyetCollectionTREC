<DOC>
<DOCNO> 50639 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/siyaset/siy01.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekil sayısı böyle düşer 
</HEADLINE>
<TEXT>

Almanya Berlin Eyalet Parlamentosu, kriz nedeniyle milletvekili sayısını 169’dan 141’e düşürdü. Belediye ve encümen üyelerinde de indirime gidildi. Bakanlıklar birleştirildi 
     MEHMET AKTAN Berlin 

     Türkiye’de Cumhurbaşkanı Ahmet Necdet Sezer’in, "Gönlümden geçen milletvekili sayısı 300" açıklamasının ardından başlayan tartışmalar devletin zirvesinde sürerken, Almanya Berlin Eyalet Parlamentosu’nda idari reform ve ekonomik kriz nedeniyle milletvekili sayısı 169’dan 141’e düşürüldü. Berlin, tasarrufa ve yeni ekonomik düzenlemelere giderek idari reform başlattı. İlçeler birleştirilip sayı 23’ten 12’ye indirildi, belediye ve belediye encümen üyelik sayısı da azaltıldı. Berlin Eyalet Parlamentosu’ndaki milletvekili sayısı, 1995’te 239’dan 169’a, 21 Ekim 2001 seçimlerinden hemen önce de 141’e düşürüldü. 
     
     Bakanlık sayısı da azaldı 
     "Senatörlük" diye tanımlanan eyalet bakanlık sayısı önce 16’dan 12’ye, arkasından Eyalet Anayasası’ndaki değişiklikle 12’den 8’e indirildi. Birleştirilen bazı bakanlıklar, İmar İsk n - Trafik Senatörlüğü, Eğitim - Gençlik ve Spor Senatörlüğü, Bilim - Araştırma ve Kültür Senatörlüğü isimlerini aldı. 
     Berlin’de arka arkaya ortaya çıkarılan usulsüz kredi olayları sonucu Hıristiyan Demokrat CDU - Sosyal Demokrat SPD koalisyonu bozulmuş ve SPD kısa bir dönem Yeşiller’le geçici hükümet kurmuştu. 21 Ekim 2001’de de erken seçim oldu. 
     Bu seçimde 4 Türk kökenli milletvekili de eyalet parlamentosuna girmeyi başardı. SPD şimdi, bu mali krizi çözebilecek sağlam bir koalisyon hükümeti kurmaya çalışıyor. 
     



 SİYASET 













</TEXT>
</DOC>
