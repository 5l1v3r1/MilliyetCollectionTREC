<DOC>
<DOCNO> 97862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/spor/spo04.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"İnanan gelsin" 
</HEADLINE>
<TEXT>

Trabzonspor Teknik Direktörü Samet Aybaba, futbolcularıyla toplantı yaptı. Tecrübeli hoca, "Hedeflerimiz belli, inanmayanlar şimdiden gitsin" dedi 
     MEHMET TAN 

     Yöneticilerle görüştü 
     YENİ sezon hazırlıklarını sürdüren Trabzonspor’da Teknik Direktör Samet Aybaba adeta futbolcularının beynini yıkıyor. Tecrübeli teknik adam, Almanya kampının son gününde Bordo - Mavili futbolcularla toplantı yaptı. Asbaşkan Ömer Gürsoy, Başkan Yardımcısı Ahmet Ağaoğlu ve İdareci Kenan Sönmez’in de hazır bulunduğu görüşmede Aybaba’nın, "Bundan sonra yoluma inananlarla devam edeceğim" dediği öğrenildi. 
     
     Çok çalışacağız’ 
     AYBABA’NIN sözlerini şöyle sürdürdüğü öğrenildi "Yeni sezonda bu takım en az beşinci olmak zorunda. Hedefe ilerleme yolunda inananlar arkamdan gelsin. İnanmayanlar çekip gitsin. Daha çok çalışarak bireysel hataları en aza indirebiliriz. Trabzonspor’a takım ruhunu ve başarıyı yakalama hırsını yeniden kazandırmak zorundayız. Bu fikirlerime ortak olduğunuzu düşünüyorum." 
     
     Hepiniz borçlusunuz’ 
     TÜRK futboluna önemli hizmetlerinin olduğunu dile getiren Aybaba, "Benim borcum yok, ama sizlerin var. Kendinize ve Türk futboluna hizmet edemediniz. İşte sizin için önemli bir fırsat. Yerden yere vurulan Trabzonspor’u tekrar ayağa kaldırmak bizlerin elinde. Gerede ve Almanya kamplarından genel anlamıyla memnun kaldım. Taşlar yerine oturmaya başlıyor" yorumunu yaptı. 
     
     Trabzon kanat aranıyor 
     Üç aday var 
     TRABZONSPOR yeni sezon öncesinde transfer arayışlarını sol kanat üzerinde yoğunlaştırdı. Bordo-Mavili takımın Galatasaray’daki durumu belirsiz olan Victoria’nın yanı sıra Güney Kore Milli Takımı’nın yıldızı Lee Eul Yong ve Kozminski ile ilgilendiği açıklandı. Teknik Direktör Samet Aybaba’nın verdiği rapor doğrultusunda bu oyunculardan birinin alınacağı açıklandı. 
     
     Devran krizi 
     ÇAYKUR Rizesporlu Devran’ın transferinde ise son anda pürüzlerin çıktığı öğrenildi. Gizlice yürütülen pazarlıklar dün de sonuç vermedi. Yeşil - Beyazlılar’ın Başkanı Ekrem Cengiz, Trabzonspor’a tepki göstererek, "Trabzonspor artık Devran’ın adını anmaktan vazgeçsin. O futbolcuyu Trabzon’a vermeyeceğim. Bu konudaki kararım artık net" diye konuştu. 
     



 SPOR 






















</TEXT>
</DOC>
