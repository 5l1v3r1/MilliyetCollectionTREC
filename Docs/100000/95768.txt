<DOC>
<DOCNO> 95768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/yazar/akyol.html </URL>
<DATE> 2002/07/15/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Cem’in kitabı 
</HEADLINE>
<TEXT>

     İSMAİL Cem’in 32 yıl önce yayımlanmış "Türkiye’de Geri Kalmışlığın Tarihi" adlı 570 sayfalık kitabı... 
     Cem’in 30 yaşında böyle akademik değerde bir kitap yazması, onun entelektüel kalitesinin belgesidir. 
     Kitaptan Osmanlı hakkında bazı satırlar 
     "Mevlanalar, Yunus Emreler, Evliya Çelebiler, Mimar Sinanlar. Dayanışmanın, kardeşliğin en güzel örneklerini veren Fütüvvetnameler. Toplumun ve ekonominin gerekleri uyarınca dini yorumlayan, ileriye dönük bir kurum gibi ondan yararlanmasını bilen Osmanlı akılcılığı... O çağın koşulları çerçevesinde başlı başına bir şaheser olan devlet..." 
     Cem Osmanlı’yı anlatmaya devam ediyor 
     "Çağın en ileri ekonomik ve sosyal yapısı. Osmanlı ordularını kurtarıcı gibi karşılayan, eşitliği ve hürriyeti ondan bekleyen Avrupa halkları yıkılmakta olan bir kölelik dünyasının yahut dağılmaya yüz tutmuş derebeyliğin yerine kurulan ileri ve adil bir toplum düzeni." Sf. 13 
     
     KEMALİZM’DEN hayli farklı bir tarih anlayışını yansıtan bu satırlarda elbette genç Cem’in duygularının rolü var ama önemli olan, Cem’in "tarih bilinci"dir ki, bunu şimdiki konuşmalarında da görüyoruz. 
     Cem, Osmanlı ihtişamını anlatırken, çarpıcı bir şekilde "Ve geri kalmış Türkiye" deyiverir. Kitabının 300 sayfasını bu soruna ayırmıştır. 
     Çağdaşlaşmayı savunur, "sömürünün emrindeki araç" dediği "Batılılaşma"yı şiddetle eleştirir. Sf. 256 vd. 
     "Cumhuriyet’in mutlu azınlığı"nı da eleştirir 
     "1923 - 1938 dönemindeki ekonomik ve sosyal başarısızlığın temel nedeni, yönetimin sınıfsal yapısıdır. Ayrıca iyi niyetli unsurların sosyoloji ve ekonomi konularındaki tecrübesizliğidir." Sf. 307 
     "Türkiye 1923 - 47 yıllarında emperyalizmden, şimdilik, kurtulmuştur ama geri kalmışlıktan değil..." Sf. 326 
     Cem, Menderes döneminde NATO’ya girmemizi, yabancı sermaye politikasını eleştirir. Sosyal ve ekonomik kalkınmayı DP’nin başlattığını ama "dışa bağımlı" olduğunu söyler. Sf. 395 vd. 
     
     GERİ kalmamızın sebebi, "maddiyatçı ve ferdiyetçi" Batı kapitalizminin gelişmesi karşısında "devletçi, cemaatçi, dayanışmacı" Osmanlı düzeninde sermaye birikiminin gerçekleşmemesiydi. 
     Evet bu yüzden geri kalmıştık ama Osmanlı’nın "devlet baba" mirası ile, "İslam - Türk kültürünün insanlara aşılamış olduğu dayanışma ve cemaatçilik" geleneği şimdi "devletçi ve toplumcu" bir kalkınma modeli için çok değerli bir zemindi. Sf. 544 vd. 
     Kemal Tahir ve İdris Küçükömer gibi solun yaratıcı düşünürlerinin genç Cem üzerindeki etkileridir bu tezler. 
     Bazı itirazlarım olsa da, solcu Cem’in kitabını o kadar beğenmiştim ki, MHP’nin eğitim çalışmalarında "okunacak kitaplar" listesine koymuştum. 
     Bugün Cem daha liberal, sağ da sol da 30 yıl öncekinden çok farklı. Çünkü yaşadığımız çağ ve zihinlerimizin girdileri değişti. 
     Önemli olan, bugünkü Türkiye’yi bin yılda yoğuran tarihi tecrübe ve değerlerimizin bilincinde olmaktır. Yeni Oluşum dar bir sol’a hapsolmayacaksa, çıkış yolunu bu bin yıllık tarih bilincinde bulabilir. 
     
     







Cem’in kitabı 


Dobracı bir büyük hanım 


Ecevit, Derviş ve hükümet 


Washington’dan görünen... 


Derviş ayrılırsa ekonomide ne olur 


Siyasi kriz vergi düzenlemelerini geciktirecek 


Vergi kaçağı ihbarı... 


Ecevit’in karar günleri 


Komplonun ilk hedefi Derviş mi acaba 


Dün pazar’da tek bir tezgah kuruldu 


</TEXT>
</DOC>
