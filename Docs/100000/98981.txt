<DOC>
<DOCNO> 98981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/dunya/adun.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sonunda akıllandılar 
</HEADLINE>
<TEXT>

Yıllardır Kıbrıs Türkleri’ni yok sayan Avrupa Parlamentosu, KKTC Cumhurbaşkanı Denktaş’ı Rum yönetimi lideri Klerides’le birlikte üyelere tezlerini anlatması için Brüksel’e çağırdı 
     GÜVEN ÖZALP Brüksel 

     Kıbrıs söz konusu olduğunda sadece Ada’nın güneyini kaale alan ve üyelik müzakereleri sırasında kuzeyi kelimenin tam anlamıyla yok sayan Avrupa Parlamentosu’nun AP aklı başına geldi. Genişlemenin en önemli sorunlarından biri olan Kıbrıs konusunda "yumurta kapıya dayanınca" AP, KKTC Cumhurbaşkanı Rauf Denktaş’a davetiye çıkarttı. Eğer Rum Yönetimi lideri Glafkos Klerides de onay verirse, iki lider AP çatısı altında Kıbrıs konusunu tartışacaklar. 
     Yıllardır "tanınmamanın" sıkıntısını yakından hisseden ve Avrupa Birliği gibi platformlarda görüşlerini ilk elden dile getiremeyen KKTC için bu son derece önemli bir fırsat olacak. Toplantının gerçekleşmesi halinde yıllardır Brüksel’e uğramayan Denktaş, genişlemenin Kıbrıs boyutu konusunda kafaları oldukça karışık ya da konuya "güney gözlüğüyle" bakan Avrupalı parlamenterleri "kuzeyin" görüşü konusunda bilgilendirme fırsatı bulacak. 
     
     Denktaş toplum lideri’ 
     Denktaş, bu davete sıcak bakıyor. Klerides’le yaptığı görüşme sonrasında bir açıklama yapan KKTC Cumhurbaşkanı, "Klerides de kabul ederse biz gitmeye hazırız. Biz gidebileceğimizi duyurduk" dedi. Denktaş, bu tür bir toplantının sorunun çözülmesi sürecine de katkı yapabileceği görüşünde. Sorunun "teşhis koyamamaktan" kaynaklandığını söyleyen Denktaş, "İki tarafın zorluklarını, yaklaşımlarını işitmeleri ve ona göre Kıbrıs meselesine bir teşhis koymaları çok yararlı olur. Kıbrıs meselesinin halledilememesinin nedeni, böyle bir teşhisin yapılmamış olmasındandır" diye konuştu. 
     AP’nin bu tür bir toplantı yapmaya karar vermesi, Brüksel açısından önemli bir bakış değişikliğini temsil ediyor. Ancak bu toplantıda da Denktaş, AB nezdindeki "geleneksel etiketinden" kurtulamayacak. Toplantının gerçekleşmesi halinde Denktaş, Ada’daki Türk toplumunun lideri olarak ağırlanacak. Ancak KKTC’nin toplantıya verdiği önem bu "detayı" sineye çekme sonucunu doğuruyor. 
     
     Toplantı sonbaharda 
     İki liderin yeşil ışık yakması halinde toplantının sonbaharda gerçekleşmesi öngörülüyor. Tarihin belirlenmesi konusunda da top iki liderde. Denktaş ve Klerides, Kıbrıs sorunu ve adanın AB üyeliği konusunda görüşlerini dile getirecek. 
     



 DÜNYA 












</TEXT>
</DOC>
