<DOC>
<DOCNO> 54753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sonspo09.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan istifa sinyali... 
</HEADLINE>
<TEXT>

     Beşiktaş Teknik Direktörü Christoph Daum, ''Fenerbahçe maçının skoruna bağlı olmaksızın, Türkiye'deki geleceğimle ilgili düşüneceğim'' dedi. 
     Fulya Tesisleri'ndeki antrenman öncesi basın toplantısı düzenleyen Daum, Türk ve Alman basınında kendisiyle ilgili çeşitli eleştirilerin yapıldığını belirterek, ''Artık kendi geleceğimi oturup düşüneceğim. 
     Bunun Fenerbahçe maçının sonucuyla bir bağlantısı olmayacak. Kişisel olarak zor bir dönem geçiriyorum'' diye konuştu. 
     
     "Irkçı değilim" 

     Türkiye'de medyaya yansıyan haberlerin küçük de olsa, Almanya'da manşetlere çıkarıldığını anlatan Alman teknik adam, ''Türkiye'de hakkımda ırkçı olduğum söyleniyor. Bunlar doğru değil. Ben Madida ile de bu takımda çalıştım. Bu takımda çalışmak beni mutlu ediyor. Ben Türkiye'de mutluyum'' dedi. 
     
     "Kongre" 

     Daum, ''Mart ayındaki kongreyi bekleyecek misiniz'' sorusu üzerine de şunları söyledi 
     ''Beni basın yoluyla yıldırmak istiyorlarsa, bu yanlış. Türkiye'yi ikinci vatanım olarak görüyorum, ama Mart ayı benim için geç olur. 
     Kulüpler yeni sezon planlamalarını yapıyor. Bizde ise böyle bir şey söz konusu değil. Zaten başkanımız da ilk zamanki desteğine sahip değil. Başkan Bilgili, vizyona sahip, Beşiktaş'ı iyi yerlere getirebilecek biri. Neden bu şekilde değerlendiriliyor, anlamıyorum.'' 
     
     Çoktan gitmiş olmam gerekirdi" 

     Alman teknir adam, takımdaki yabancı oyuncu transferleriyle ilgili olarak da şöyle konuştu 
     ''Yabancı transferlerini ben yapmadım. Yönetim benimle, kendini koruma altına alıyor. Fiorentina'daki Mijatoviç'i istiyordum, şimdi Stavrum'u mu tercih etmiş oldum. Benim çoktan gitmiş olmam gerekirdi. 
     Ama başkana yardımcı olmak için kaldım. Yılbaşına kadar geleceğimi düşüneceğim.'' Sakaryaspor ile yapılan Türkiye Kupası maçında futbolcularının kafasında Fenerbahçe maçının olduğunu da anlatan Daum, ''Zaten UEFA'nın, Avrupa Kupa Galipleri Kupası'nı kaldırmasıyla bu tür kupa maçları önemini yitirdi'' dedi. 
     Oyuncuları için bu maçın ölçü olduğunu belirten Daum, ''Şunu anlamalılar ki, ilk 18'e girebilmek için çok çalışmaları lazım. İlk 11'den söz etmek dahi istemiyorum'' diye konuştu. 
     
     "3 puan için şans lazım" 

     Beşiktaş Teknik Direktörü Daum, hafta sonunda Fenerbahçe ile yapacakları derbi maçta 1 puan alabilmek için savaşmaları ve mücadele vermeleri gerektiğini vurgulayarak, ''3 puan için ise akılcı oynamaya ve biraz da şansa ihtiyacımız var. Herkes Fenerbahçe'nin ligde kendi sahasındaki 24 maçlık galibiyet serisinin farkında. Ama her başlangıcın da bir sonu vardır. Eğer bunu başarırsak, inanılmaz mutlu oluruz'' diyerek sözlerini tamamladı. 
     






</TEXT>
</DOC>
