<DOC>
<DOCNO> 57974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur10.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağdı balık fiyatları yükseldi 
</HEADLINE>
<TEXT>

     Ucuzluğu ile son günlerde ekonomik krizden etkilenen vatandaşların en önemli protein kaynağı haline gelen balığın fiyatı, elverişsiz hava koşulları nedeniyle yükseldi. 
     Balıkçıların elverişsiz hava koşulları yüzünden ava çıkamaması ve buzhanelerde stok edilen balıkların tükenmesi, fiyatların artmasına yol açtı. 
     İstanbul'dan sonra en büyük balıkçılık merkezi konumunda bulunan Bandırma'daki tekneler, balık bolluğuna rağmen kar ve fırtına nedeniyle denize açılamazken, balık fiyatları türüne göre 2-3 kat arttı. 
     Dar gelirli ailelerin en fazla rağbet ettiği balık olan hamsinin 15 gün önce 500 bin lira olan fiyatı, 1.5 milyon liraya kadar yükseldi. ''Fukara lüferi'' ünvanıyla sofralara baştacı edilen istavrit de ''kar zammı''ndan nasibini aldı. Daha önce 1 milyon liradan satılan istavrit, artık 2 milyon liradan tezgahları süsler oldu. Bir zamanlar, dar gelirlilerin düşlerini süsleyen, ancak bu yıl yaşanan bolluk nedeniyle kilosu 1 milyon liraya sofralardaki yerini alan çinekopun fiyatı 3 milyon liraya kadar çıkarken, daha önce tanesi 1.5 milyon liradan satılan palamutun yeni fiyatı ise 3.5 milyon lira oldu. Bandırma Balıkçılar Derneği Başkanı Mustafa Özdemir, aldıkları son meteoroloji raporlarına göre 1-2 gün içinde denize açılabileceklerini belirterek, ''Deniz adeta bereket fışkırıyor. Eğer ava çıkabilirsek, vatandaşlarımız 15-20 gün öncesinin fiyatlarına göre balık yiyebilirler'' dedi. 
     






</TEXT>
</DOC>
