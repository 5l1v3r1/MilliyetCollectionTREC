<DOC>
<DOCNO> 79915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/yurundul.html </URL>
<DATE> 2002/04/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Beşiktaş’ın gerçekleri 
</HEADLINE>
<TEXT>

     Beşiktaş’ın bu seneki başarısızlığının en önemli nedeni Daum’un yanlışlarıdır. Daum, geçmişiyle bizim de takdir ettiğimiz, kariyeri tartışılmayacak bir teknik direktör. Ama sezon başından beri sık sık vurguladığımız gibi hatalar zinciri sergiledi. 
     Önce takımda sistem kargaşası yaşandı. Kadro istikrarı sağlanamadı. Taşlar yanlış yerlere kondu. İlk doğru adım dörtlü defans uygulamasına geçişti. Brezilyalı Ronaldo’nun bu sistemin özelliklerini iyi bilmesi önemli bir kazanç oldu. Taşlar doğru yerlere konup, kadro istikrarı da sağlanınca, Beşiktaş çıkışa geçti. Olumlu futbolla birlikte dokuz maçlık galibiyet serisi gündeme geldi. Ama Daum ligin ikinci yarısında gereksiz yere tekrar üçlü defansa döndü. Ardından sol kulvarda Bayram - İbrahim işbirliğini bozdu. Başarılı performansı ve tecrübesine rağmen Khlestov’un yerine hazır olmayan Tamer’i monte etti. Orta beşlide Tamer, Baya, Tümer birlikte oynayınca, bilhassa iç sahada ofansif ağırlıklı oyunda savunma güvencesi arızaya uğradı. İnönü’deki puan kayıplarının ana nedeni burada yatıyor. Antalya ve Denizli maçlarında kaybedilen 4 puanın yanında, rakiplerin çok sayıda pozisyon bulmaları kupa finali için ciddi bir uyarıydı. Ama Daum, bu uyarıları göz önüne almayınca, Kocaeli karşısında kontratak tuzağına düşülüp, hezimete uğrandı. Bunların yanında kaleci tercihlerinde de büyük hataları vardı. Alman hocaya en yakışmayan ise işlerin kötü gittiğinde "Bu kadroyla bu kadar" demesiydi. 
     Medyadaki Daum hayranları kendisini sınırsız destekledikleri için doğal olarak başarısızlığı kadro yetersizliğine bağladılar. Biz kesinlikle aynı fikirde değiliz. Beşiktaş’ın her görev bölgesinde bol alternatifli, günümüz futboluna uygun kadrosu var. Fleurquin, Victoria, Bülent Akın Beşiktaş’ta olsalar, yönetim ağır eleştirilere hedef olurdu. Çok önemli on oyuncusunu kaybeden Galatasaray, bu futbolcularının ve de iki senedir kaybolan Ayhan’ın da bulunduğu dar bir kadroyla, Fatih Terim’in oturttuğu sistem ve Lucescu’nun teknik adam doğrularıyla büyük başarılara imza atıyor. Şampiyonlar Ligi’nde devlerin bulunduğu grupta son maçta çeyrek finali kaçırdılar. 
     Fenerbahçe’ye göz atarsak, forvet yok gibi. Andersson bitmiş, Oktay ve Rapajc kadroya giremiyorlar. Sadece deneyimsiz ve daha eksikleri bulunan Serhat’a bel bağlanmış durumdalar. Beşiktaş’ın kadrosu yetersiz diyenler Denizlispor galibiyetiyle kupa finaline kalındığı, ligde de Galatasaray ile aynı puana gelindiği haftada, Beşiktaş’ın iki kulvarda da şampiyon olacağını iddia ettiler. Hatta havaya girip, "İlhan, Hakan Şükür’den daha iyi bir forvet " diyenler çıktı. 
     Bir diğer önemli konu da futbolcuların saha içi ve dışında bilhassa son haftalarda tırmanışa geçen, Beşiktaş’ın büyüklüğüne ters düşen davranışları var. Bunun da başlıca sorumluları Daum ve Menajer Sinan Engin’dir. Çünkü yetkili kişiler bu ikili. İşte Beşiktaş’ın gerçekleri. Gelecek senenin başarılı geçmesi için teşhislerin doğru yapılması şart. Bizce bilimsel olarak bu işten kopmuş Daum’a yaptığı hizmetlerden dolayı teşekkür edip, yolları ayırmak yönetimin yeni sezonla ilgili ilk icraatı olmalıdır. 
     



 SPOR 





























</TEXT>
</DOC>
