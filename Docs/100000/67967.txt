<DOC>
<DOCNO> 67967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/yazar/cemal.html </URL>
<DATE> 2002/02/16/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Milyonların futbol sevgisiyle şike skandalı 
</HEADLINE>
<TEXT>

     Tuncay Özkan'ın birkaç gündür gazetemizin manşetinden inmeyen haberlerini okuyor musunuz Her parçası hakikaten birer ibret vesikası. Tekrar tekrar okumakta, konuyu düşünmekte yarar var. 
     Çünkü mafyayı anlatıyor. 
     Çünkü mafyanın futbol dünyasına hangi yöntemlerle nasıl sızdığını, yardakçılar edindiğini sergiliyor. 
     Çünkü milyonların futbol sevgisinin nasıl sömürüldüğünü, nasıl kirli paraya dönüştüğünü gösteriyor. 
     Bir oyun kurulmuş. 
     Üç ayaklı bir oyun bu. 
     Bir ayakta mafya var. 
     İkinci ayakta kumar. 
     Üçüncü ayak ise kulüp, hakem ve hatta tribünden oluşuyor. 
     Mafya, yurtdışındaki bahisleri düzenliyor. Bu bahisler daha çok gurbetçilerin yoğun olduğu Almanya, Hollanda, Belçika'da yaygın. 
     Bahisler internet üzerinden de oynanabiliyor. Bu yolla Türkiye'deki yasak da delinmiş oluyor. 
     Türkiye liglerinden de bazı futbol maçları bu bahislere dahil ediliyor. Hangi maçların bahse konu olacağına dair kritik kararın alınmasında mafya devreye giriyor. 
     Hakem ayarlanıyor. 
     Teknik adam ayarlanıyor. 
     Belki futbolcu da ayarlanıyor. 
     Böylece iyi oynayan takım değil, 'çete'nin istediği takım kazanıyor. Milyonlarca Alman markı bir anda mafyanın kasasına giriyor. 
     Kirli oyun bu. 
     Tuncay Özkan'ın gazetemizdeki haberleri bu kirli oyuna ve oyunun bazı aktörlerine ışık tutuyor. Ancak onun da dediği gibi, bütün bunlar buzdağının yalnızca su yüzüne vuran küçük bir bölümü... 
     Mafyanın futbol dünyasına sızdığı malum. Futbolun yönetim odaklarında etkili olduğuna dair örnekler biliniyor. Bazı teknik adamlarla, hakemlerle -geçmişteki lumpen takıntıların da kolaylaştırdığı - al takke ver külah ilişkilerin çarpıcı kayıtlarından da söz ediliyor. 
     Hatta bu mafyanın tribünlere, amigo ilişkilerine, ne yazık ki yer yer spor basınına bile sızabildiğine ilişkin bazı örnekler veriliyor. 
     Bütün bu pislik temizlenmeli 
     Tersi, futbol sevgisine ihanettir. Milyonlarca taraftarın gönül verdiği futbola gölge düşmemeli. Bu açıdan Futbol Federasyonu'na, kulüp yönetimlerine, hakem örgütlerine, elbette adalet mekanizmasına ve bize, yani gazeteci milletine büyük sorumluluk ve görevler düşüyor. 
     Bu kara leke temizlenmeli 
     Tuncay Özkan'ın açığa çıkardığı şike skandalı daha çok taze. En çok bir, bir buçuk aylık bir geçmişi var. İstanbul Emniyeti'nin Susurluk davasından mahkum bir mafya liderini izlerken elde ettiği bulgulara dayanıyor. 
     Ancak şikenin tarihi eskilere gidiyor. Kökler daha derinlerde. Fakat yargı mekanizması, yürekli savcılar eğer bu son halkayı tutup sonuna kadar çekerlerse, bir çark dönmeye başlar. 
     Kirden arınma sürecine girilir. 
     Suçlu mutlaka cezaya çarptırılmalı. Yani adalet yerini bulmalı. Bu aynı zamanda milyonların futbol sevgisine saygıdır. 
     
TESEV'in çalışması...      Türkiye'yi hukuk devleti yapabilmenin yollarını açmak zorundayız. Bunun için mafyayı temizlemek, rüşvet ve yolsuzluğun köklerini kurutmaktan başka çaremiz yok. 
     Bu açıdan TESEV başarılı çalışmalar yapmaya devam ediyor. Son olarak dün ikincisini açıkladığı yolsuzluk ve rüşvet haritası durumun parlak olmadığını gösteriyor. 
     Bu illetten kurtulmak şart 
     Kolay olmadığını biliyorum. Zaman alacak. Bunun için birçok yerde birçok açığın kapatılması gerekiyor. Ama şimdi 'şike skandalı'nın, bu son rezilliğin üzerine yürüme zamanıdır. 
     Kimse dudak bükmesin. 
     Böyle gelmiş böyle gider diyenlerin adam sendeciliğinden çok çekti bu ülke. Pis ilişkiler karanlıkta kalmazsa, temiz toplum yolunda büyük mesafe almış oluruz. 
     
     







Yolsuzluk, İslam, laiklik 


Son satırları... 


Akışık ve kamu bankaları 


Uçmayı öğrenebilmek 


Milyonların futbol sevgisiyle şike skandalı 


Formasız örgütler 


Özleme dair 


Cumhuriyetin aydınlık yüzü 2 


Bosna Miloşeviç'e cezasını verdi... 


Cimbombahçe çok yaşa 


Mafya hem kazanıyor hem kara para aklıyor 


Mesut Yılmaz’ın müthiş evrimi 


Yolsuzluk İzleme Platformu 


Ben haddimi bilirim 


Yeni yıla yeni kanun 


Kedi, İsrail ve Filistinliler 


Deprem sigortası 


</TEXT>
</DOC>
