<DOC>
<DOCNO> 59156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur13.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine yağmur ve kar geliyor 
</HEADLINE>
<TEXT>

     Türkiye bu geceden itibaren Orta Akdeniz üzerinden gelen yeni bir yağışlı havanın etkisine girecek. 
     Önümüzdeki üç gün tüm yurtta görülecek yağışlar, yarın Ege, Marmara'nın güney ve doğusu ile Batı Akdeniz'de etkili olacak. 
     Devlet Meteoroloji İşleri Genel Müdürlüğü'nden yapılan ''Meteorolojik Uyarı''ya göre, halen Orta ve Doğu bölgelerde devam eden yağışlar, yarın etkisini kaybedecek. Ancak Türkiye bu geceden itibaren Orta Akdeniz üzerinden yeni bir yağışlı havanın etkisine girecek. 
     Yağışlar Güney Ege ve Batı Akdeniz'den başlamak üzere, genellikle yağmur ve yer yer sağanak şeklinde olacak ve zamanla tüm yurtta görülecek. Sağanak yağışlar, yarın Ege, Marmara'nın güney ve doğusu ile Batı Akdeniz'de etkili ve sürekli olacağı tahmin ediliyor. 
     Önümüzdeki üç gün bütün yurtta etkili olması beklenen yağışlı hava, 30 Aralık Pazar günü Doğu bölgelerine hareket ederek, yurdu terk edecek. Yılın son günü ise yurtta yağış beklenmiyor. 
     Hava sıcaklıkları ise kuvvetli lodosla birlikte yurdun Güney, Batı ve Orta bölgelerinde yağışa rağmen artacak. Hafta sonunda ise kuzey ve iç kesimlerde tekrar azalacak. 
     Meteoroloji uzmanları, normallerinden fazla yağış alan Batı bölgelerinde yarın yeniden başlayacak etkili ve sağanak yağışlar ile kuvvetli lodos sonucu oluşabilecek olumsuz şartlar nedeniyle ilgililerin ve vatandaşların tedbirli olmaları uyarısında bulundular. 
     Bu değerlendirmelere göre önümüzdeki üç gün boyunca hava şöyle olacak 
     Yarın Orta Karadeniz kıyıları, Doğu Karadeniz ile Doğu ve Güneydoğu Anadolu'nun doğusu dışında kalan tüm yurt yağışlı geçecek. 
     Yağışlar Ege, Marmara'nın güney ve doğusu ile Batı Akdeniz'de etkili ve sürekli olmak üzere, genellikle yağmur ve yer yer sağanak şeklinde olacak. Lodosun Güney Ege, Akdeniz ile İç Anadolu'nun doğusunda etkili olması bekleniyor. 
     28 Aralık Cuma Doğu Karadeniz kıyıları dışında tüm yurt yağışlı 
     geçecek. Yağışlar Doğu Akdeniz ile Doğu ve Güneydoğu Anadolu'nun batısında etkili olmak üzere yağmur ve yer yer sağanak, Batı Karadeniz'in iç kesimleri ile İç Ege'de karla karışık yağmur, Trakya ile Doğu Anadolu'nun doğusunda kar şeklinde görülecek. 29 Aralık Cumartesi Marmara'nın batısı ile Kıyı Ege dışında kalan tüm yurtta yağış bekleniyor. Yağışlar Doğu Akdeniz ile Doğu ve Güneydoğu Anadolu'nun batısında etkili olmak üzere yağmur ve yer yer sağanak, Batı Karadeniz'in iç kesimleri, İç Ege, Göller yöresi, İç Anadolu'nun batısı ile Doğu Anadolu'nun doğusunda kar şeklinde olacak. 
     






</TEXT>
</DOC>
