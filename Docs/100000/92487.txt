<DOC>
<DOCNO> 92487 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur04.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Camilere "internet kafe" önerisi... 
</HEADLINE>
<TEXT>

     Selçuk Üniversitesi S.Ü İlahiyat Fakültesi Dekanı Prof. Dr. Mehmet Aydın, yeni inşa edilecek camilerin projelerine, o çevrenin sosyal yapısına uygun olarak, internet kafelerin dahil edilmesi gerektiğini söyledi. 
     Aydın, camilere, ibadet edilen yer olmasının ötesinde, bir kültür merkezi kimliği kazandırılmasının, gençlere dini sevdireceğini kaydetti. 
     Diyanet İşleri Başkanlığı'nın, camilerle ilgili yaptığı toplantılarda, camilerde yapılacak benzer yeniliklerin sürekli gündeme geldiğini anımsatan Aydın, ''Yeni inşa edilecek cami projelerine, o çevrenin sosyal yapısına uygun olarak internet kafeler dahil edilmeli'' dedi. 
     Camilerin, bulundukları yerlerdeki sosyal ve kültürel yapılarıyla bütünleştirilmesi gerektiğini de vurgulayan Aydın, şöyle devam etti 
     ''Camilerin bünyesinde oluşturulacak kütüphanelerde ya da camilerin manevi yapısına uygun olarak açılacak internet kafelerde vatandaşlarımız hem internet imkanından yararlanır, hem de orada bulunan din görevlisine, akıllarına takılan her türlü soruyu sorarak aydınlanabilirler. Buradaki amaç, camileri bir kültür merkezi kimliğine kavuşturmaktır.'' Din görevlilerinin sosyal aktivitelere de katılarak, içinde yaşadığı toplum yapısı neyi gerektiriyorsa, kendisini o konuda geliştirmesinin ve yenilemesinin zorunlu olduğunu ifade eden Aydın, ''İmamlarımız o semtte ya da mahallede, her konuda bilgisi olan ve kendisine sorulacak her türlü soruya cevap verecek niteliklerde olmalıdır. Cami imamları, bir anlamda psikolojik danışman gibi hizmet verebilmelidir'' diye konuştu. 
     Konya Müftüsü Mehmet Yavuz ise camilerde sosyal aktivitelere ağırlık verilmesi gerektiği fikrine katıldığını belirtti. 
     Yavuz, içinde bilgisayarların da yer alacağı cami kütüphanelerine kesinlikle ihtiyaç olduğunu ifade ederek, ''Din görevlileri, vakit namazlarını kıldırdıktan sonra bu kütüphanelere gelerek hem yapacağı çalışmalarla boş zamanlarını değerlendirir, hem de burada vatandaşları, başta dini bilgiler olmak üzere çeşitli konularda bilgilendirebilirler. Gelişen teknolojiye, her kesimin olduğu gibi din görevlerinin de ayak uydurması gerekir'' dedi. 
     





</TEXT>
</DOC>
