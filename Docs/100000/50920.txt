<DOC>
<DOCNO> 50920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/soneko24.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin enerjiye faturası ağır oldu..107 proje askıya alındı 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ödenek yetersizliği nedeniyle GAP başta olmak üzere bazı projelerin barajları tamamlandığı halde sulama şebekesi inşaatlarının yavaş yürüdüğünü ve tamamlanmasının geciktiğini söyledi. 
     Enerji ve Tabii Kaynaklar Bakanlığı, Petrol İşleri Genel Müdürlüğü ile DSİ Genel Müdürlüğü'nün 2002 bütçeleri, TBMM Plan ve Bütçe Komisyonu'nda görüşülmeye başlandı. 
     Bakan Çakan, Komisyon'da bütçenin sunuşunu yaparken, Türkiye'nin doğal kaynaklarının enerji ihtiyacını karşılamaktan uzak olduğunu belirterek, Türkiye'nin ithalatçı bir konumda olduğunu ve bu durumunun her geçen gün daha da ağırlaştığını söyledi. 
     Türkiye'nin elektrik tüketimi ihtiyacının 2010 yılında 287 milyar kilowatt saate çıkacağını kaydeden Çakan, Türkiye'nin kurulu gücüne 2005 yılına kadar 11 bin 500, 2020 yılına kadar da 88 bin megawatt 
     kapasite eklemesi gerektiğini anlattı. 
     Çakan, yap-işlet-devret modeli kapsamında yapılan 22 enerji santralinin işletmeye alındığını bildirerek, şöyle konuştu 
     ''3096 sayılı kanun hükümleri çerçevesinde gerçekleştirilmek üzere fizibilite raporu teslim alınmış, ancak DPT Müsteşarlığı'nca görüş bildirilmemesi ve 4628 sayılı Elektrik Piyasası Kanunu'nun yürürlüğe girmesinden sonra Hazine garantisi verilmemesi ve elektrik satış anlaşması yapılamaması nedeniyle işlemlerine devam edilemeyen 58'i hidroelektrik, 32'si rüzgar ve 17'si termik santral olmak üzere toplam 107 proje için işlemlere devam edilemediğinin proje sahibi şirketlere 
     bildirilmesi ve teminat mektuplarının iade edilmesi uygun bulunmuştur.'' Çakan, Hazine Müsteşarlığı tarafından, dağıtım tesisleri ve santral işletme hakkı devri projelerine hazine garantisi verilemediğini hatırlatarak, bu nedenle hazine garantisi talep eden işletme hakkı devri projelerinin yürütülmesi ile ilgili hukuki altyapının bulunmadığını söyledi. Bakanlığının bir Elektrik Piyasası Uygulama El Kitabı hazırlanması yönünde çalışmalarını sürdürdüğünü ifade eden Çakan, bu kitapla Enerji Piyasası Düzenleme Kurumu tarafından gerçekleştirilecek çalışmalara yardımcı olunmasının hedeflendiğini kaydetti. Çakan, elektrik endüstrisine benzer bir serbestleştirme çalışmasının doğalgaz piyasasında da başlatıldığını bildirerek, bu piyasada önümüzdeki 20 yılda 30 milyar dolardan fazla bir yatırım ihtiyacının sözkonusu olduğunu belirtti. Gaz ticaretinin de gözönüne alınmasıyla sektördeki işlem hacminin 180 milyar dolara ulaşacağına dikkati çeken Çakan, Doğalgaz Piyasası Kanunu'nun 2 Mayıs 2001'de yürürlüğe girdiğini hatırlattı. 1.5 yıllık geçiş süreci içinde Doğalgaz Piyasası Kanunu ile piyasaların serbestleştirilerek rekabete açılacağını anlatan Çakan, doğalgaz piyasalarında AB'ye uyum sürecine geçileceğini söyledi. Çakan, petrol piyasasının serbestleştirilmesi amacıyla hazırlanan Petrol Piyasası Kanun Tasarısı'nın hazırlıklarının da son aşamaya geldiğini bildirdi. Bakan Çakan, AB gaz açığının kapatılması için Hazar Havzası, Rusya Federasyonu, Ortadoğu ve Güney Akdeniz ülkeleri ile diğer uluslararası kaynaklardan gelecek doğalgazı Avrupa'ya iletecek ''Güney Avrupa Gaz Ringi Projesi''üzerinde de çalışmaların sürdüğünü kaydetti. Kişi başına elektrik tüketiminde Dünya ve OECD ortalamasının gerisinde kalındığını anlatan Çakan, elektrik enerjisi talebinin 2001 yılında binde 5 oranında azalmasının beklendiğini söyledi. Çakan, 2002 de ise bu talebin yüzde 5.5 artmasının beklendiğini kaydetti. Çakan, DSİ Genel Müdürlüğü'nce bugüne kadar inşa edilerek işletmeye alınan 204 baraj, 366 gölet ve yeraltı suları aracılığıyla 2001 yılı başı itibariyle 2 milyon 6 bin 300 hektar alanın sulamaya açıldığını ifade etti. DSİ'nin faaliyetlerini yürütebilmesi için ayrılan 2002 ödeneğinin yetersiz kaldığını kaydeden Bakan Çakan, ''ödenek yetersizliği nedeniyle GAP başta olmak üzere, bazı projelerin barajları tamamlandığı halde sulama şebekesi inşaatları yavaş yürümekte ve tamamlanması gecikmektedir'' diye konuştu. Çakan, işlerin aksatılmadan yürütülmesi için 136 trilyon 244 milyar lira ilave ödeneğe ihtiyaç duyulduğunu sözlerine ekledi. Çakan, son 20 yılda yeterli arama yapılmamasına karşın bor, mermer, toryum, trona, zeolit, pomza, selestin gibi madenlerde, Türkiye'nin önemli rezervlere sahip olduğunu bildirerek, Türkiye'nin toplam maden üretiminde 132 ülke arasında 28. olduğunu söyledi. Türkiye'de 50'den fazla maden çeşidinin üretildiğini anlatan Çakan, maden çeşitliliği açısında da Türkiye'nin 10. sırada yer aldığını vurguladı. Türkiye Petrolleri Anonim Ortaklığı'nın TPAO 2001 yılının ilk 9 ayında toplam 17 kuyuda 28 bin 816 metre sondaj yaptığını, 1.3 milyon ton ham petrol ve 199 milyon metreküp de doğalgaz ürettiğini açıklayan Çakan, Irak'tan boru hattı ile 21.8 milyon ton petrol taşındığını bildirdi. 
     






</TEXT>
</DOC>
