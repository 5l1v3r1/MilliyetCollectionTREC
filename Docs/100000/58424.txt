<DOC>
<DOCNO> 58424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/spor/yurundul.html </URL>
<DATE> 2001/12/22/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Sürpriz değil 
</HEADLINE>
<TEXT>

     Fenerbahçe için Diyarbakır, zor bir deplasmandı. Sakatlar ve cezalılar yüzünden çok fazla eksik vardı. Rakip son haftalarda form tutmuş, puanlar ve moral kazanmıştı. Ateşli seyircisi vardı. Ama en önemli handikap, sahanın tarlayı andıran zeminiydi. Çünkü Fenerbahçe'nin fizik kondüsyonu, temposu, oyun anlayışı bu zeminde istediklerini yapmaya hiç müsait değildi. 
     İlk devre Fenerbahçe topa daha fazla sahip olan taraftı. Alışılmış genel pres yetersizliği yüzünden sürekli genleşmiş kalabalık savunmaya karşı hücum etmek zorunda kaldılar. Zaten takımın saha içi organizasyonu, kanat bindirmeleri kısıtlı. Bir de kısa paslı anlayışla dar alana sıkışınca, sürekli top kayıpları oldu. Doğal olarak da üretkenlik sağlanamadı. Buna karşılık seyrek Diyarbakır kontratakları da tehlike sinyalleri verdi. 
     İkinci yarı da aynı şekilde başladı. Yine rakibini baskı altına alan ama pozisyon bulamayan bir Fenerbahçe gündemdeydi. Böyle bir görüntüde rakibin kontratak golü de gelebilirdi. Ama bu gol, böyle bir girişimden değil kornerden geldi. Hem de Andersson gibi bir hava silahı, kendi 18'ine yardıma gittiği halde. Skor dezavantajına düşüldükten sonra Fenerbahçe çok yoğun bir baskı kurdu. Beraberliği yakalayamadığı gibi, bitime kısa süre kala ikinci golü de yiyerek havlu attı. 
     Bu maç bir kere daha gösterdi ki, Fenerbahçe bu sezon kesinlikle iyi futbol oynamıyor. Çünkü günümüz futbolunun istediği temel ilkelerden yoksun. Kollektif uyum, fizik kondüsyonu yetersiz. Kadronun yapısı itibarıyla da genel pres rahatsızlığı var. 
     Diyarbakır, son haftalardaki çıkışını çok önemli bir üç puanla süsledi. Oyun disiplini ve motivasyonları üst düzeydeydi. Kapasitelerini bilerek mücadele ettiler. Taktik planları doğruydu. Sabırlı ve inançlıydılar. Bunun da semeresini aldılar. 
     Hakem Erol Ersoy, belki bazı ufak tefek hatalar yaptı ama maçın önemini, yüksek tansiyonunu ve de bozuk zemini göz önüne alırsak, Ersoy başarılıydı. 
     



 SPOR 






















</TEXT>
</DOC>
