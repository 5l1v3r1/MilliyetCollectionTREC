<DOC>
<DOCNO> 61226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo08.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant özellikle Revivo ile çok yakından ilgileniyor 
</HEADLINE>
<TEXT>

     Fenerbahçe, teknik direktör Werner Lorant yönetimindeki devre arası hazırlıklarını Antalya'nın Belek turizm merkezinde sürdürüyor. 
     Geldiği günden itibaren disipliniyle herkesin dikkatini çeken Alman teknik direktör, futbolcularına gösterdiği yakın ilgiyle de ikinci gününde tüm takımın gönlünü kazanmayı başardı. İki gündür çıktığı antrenmanlarda özellikle ikili mücadelelerde hafif sakatlıklar geçiren futbolcularının yanına ilk koşan isim olan Lorant, antrenman esnasında temposu düşen veya motivasyonunu kaybeden futbolcularıyla da tek tek ilgileniyor. 
     Lorant yönetiminde, Arcadia Otel dış sahasında bu sabah yaklaşık 1,5 saatlik bir antrenman yapan sarı-lacivertliler, ısınma turunun 
     ardından 45 dakika süren, ikişer takım halinde yarım sahada prese dayalı çift kale maç yaptılar. Maç boyunca oyuncularını uyaran Lorant, hücum organizasyonlarında tempolu futbol isterken, savunmada ise oyuncularına daha fazla yakın markaj ve pres uygulamaları yönünde sık sık yüksek sesle uyarılarda bulundu. 
     
     Revivo'ya özel ilgi 
     Fenerbahçe'nin İsrailli yıldızı Haim Revivo, Antalya kampında teknik direktör Lorant'ın gözbebeği oldu. 
     Lorant, antrenmanlarda yakından ilgilendiği Revivo'ya, bu sabah yapılan idmanda da ilgisini eksik etmedi. Alman teknik direktör, çift kalede İsrailli yıldızın kaydettiği şık golden sonra yanına giderek, kendisini kutladı. 
     İkili bir mücadele sırasında ayağından hafif bir sakatlık geçiren Lazetiç'in yanına koşan Lorant, futbolcusunu yerden kaldırıp sarılarak teselli ederken, takımın İsveçli golcüsü Kenneth Andersson ile de bir süre sohbet etti. 
     Fenerbahçe antrenmanı yarım sahada tam kadro maçın ardından, istasyon çalışması ve düz koşuyla sona erdi. 
     Ameliyat olduktan sonra çalışmalarını sürdüren Oktay ise takımdan 
     
     Denizli horozu 
     Sarı-lacivertlilerin kamp yaptığı Arcadia Oteli'nin adeta simgesi olan Denizli horozu, susturulmaya çalışılıyor. 
     Sabahın erken saatlerinde ötmeye başlayan horoz, tüm futbolcuları ve teknik kadroyu uykusundan edince, yan yana odalarda kalan yardımcı antrenörler Oğuz Çetin ve Nurettin Yıldız, otel yönetimine bu horozun susturulması için ricada bulundular. 
     
     Odalar değiştirildi 
     Werner Lorant'ın özellikle basın-yayın organlarında yansıtılan disiplini ve sert mizacından çekinen sarı-lacivertli futbolcuların, Alman teknik adam daha kampa katılmadan düzene girmeye başladığı ortaya çıktı. 
     Daha önce tek başlarına ayrı odalarda kalan bazı oyuncuların, Lorant Antalya'ya gelmeden bir gece önce, eşleşerek odalarda ikişer kişi kalmaya başladıkları öğrenildi. 
     
     Başkan kampa geliyor 
     Fenerbahçe Kulübü Başkanı Aziz Yıldırım, yarın takımın Belek'teki kampına gelecek. 
     Yöneticilerle birlikte Antalya'ya gelecek olan Yıldırım'ın, takımın yarın akşam Uluslararası Efes Pilsen Turnuvası'nda oynayacağı Strum Graz maçını izleyeceği bildirildi. 
     






</TEXT>
</DOC>
