<DOC>
<DOCNO> 94280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sonspo08.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Arjantinli forvet Nanni'nin peşinde... 
</HEADLINE>
<TEXT>

     Galatasaray, Arjantinli ünlü forvet Nanni'yi Avusturya kampına dahil etmek için çalışmalarına hız verdi. 
     Teknik direktör Fatih Terim'in talimatıyla, Antrenör Ahmet Ceylan, Nanni'yi izlemek ve kampa getirmek üzere bugün Buenos Aires'e gitti. 
     Avusturya'nın 3.lig takımlarından FC. Judenburg'u dünkü hazırlık maçında 9-1 yenen Galatasaray, bugün kaldığı otelin meyilli bir arazide kurulu golf sahasında koşu yapmakla yetindi. Terim takımın yarın Steinach Stadı'nda sabah ve akşam olmak üzere iki antrenman yapacağını söyledi. 
     Kaldıkları otelde Türkiye'den gelen Galatasaray muhabirleri ile teknik heyet üyelerine bir barbükü partisi veren Terim, düzenlediği basın toplantısında da yeni sezona ve futbolculara ilişkin görüşlerini açıkladı. 
     Teknik direktör Terim, Alpay için henüz kesin birşey olmadığını belirtirken, Ergün ve Hasan'ın Galatasaray'da kalacaklarına inandığını söyledi. 
     Beşiktaş teknik direktörü Lucescu'nun Galatasaray'ı tanımasının bir avantaj olup olmadığı yolundaki bir soruya ise Terim, ''Bu bir avantaj değil. bir süre sonra zaten herkes birbirini tanıyacak'' yanıtını verdi. 
     Avusturya kampını 12 Temmuz tarihine kadar sürdürecek olan Galatasaray, 9 Temmuz Salı günü Avusturya'nın Rotenman takımı ile, 11 Temmuz Perşembe günü ise İskoç Dundee United ile birer hazırlık maçı yapacak. 
     





</TEXT>
</DOC>
