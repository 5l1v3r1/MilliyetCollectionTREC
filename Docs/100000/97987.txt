<DOC>
<DOCNO> 97987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sonspo02.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakyemez ''Üç büyüklerin kararı 12 DEV adamı olumsuz etkiler" 
</HEADLINE>
<TEXT>

     A Milli Erkek Basketbol Takımı Genel Menajeri Doğan Hakyemez, ''Üç Büyükler'' olarak adlandırılan Galatasaray, Beşiktaş ve Fenerbahçe kulüplerinin, maddi sıkıntılarının giderilmemesi durumunda yeni sezonda birinci liglerde yer almayacakları kararına tepki gösterdi. 
     Doğan Hakyemez, özellikle 14. Dünya Erkekler Basketbol Şampiyonası'na kısa bir süre kala Türkiye'de yaşanan bu gelişmelerin milli takıma da olumsuz yönde tesir edeceğini savundu. 
     ''Üç büyük kulübün Dünya Şampiyonası öncesi basketbolda liglerden çekilme kararı alması, milli takımımızın moralini yüzde 100 olumsuz etkileyecektir'' diyen Hakyemez, şöyle konuştu 
     ''Dünya Şampiyonası öncesi bana göre çok yanlış bir karar. Zaten uygulamalar da başladı. Galatasaray 51 kişinin sözleşmesini 1 Ağustos itibariyle fesh etmiş. Bu insanlar oyuncularımızın hep tanıdıkları, arkadaşları veya akrabaları. Örneğin, Hüseyin Beşok'un ağabeyi Beşiktaşlı Faruk Beşok işsiz kalıyor. Bu durum, oyuncumuzun performansını etkileyecektir. Bazı şeyler gerçekleştirilirken biraz düşünülmeli. Bu kadar kolay da olmamalı.'' Yaşanan sıkıntının giderilmesindeki en geçerli çözüm yolunun özerkleştirme olduğunu kaydeden Hakyemez, ''Kulüpler eğer amatör şubelerinin başına işin ehli insanları getirerek, özerkleştirirlerse, birkaç yıl içinde kendi yağlarında kavrulacak hale gelirler'' dedi. 
     Doğan Hakyemez, amatör branşların kendi yönetim kurullarını kurmaları gerektiğine inandığınını belirterek, ''Gidip Barcelona'nın, Real Madrid'in şubeleşme yapısını incelesinler. Devletten yardım istemek çözüm değil. Yayın gelirleri ve sponsorluklar için çalışmalar yapılmalı. Devletin yapması gereken de, sponsorluk yasasını tamamlamak. Belki bu branşlar 1-2 yıl istedikleri gibi gelir elde edemezler, ama daha sonra herşey rayına oturacaktır. Ben zaten bu kapatmaların ardında başka şeyler yattığına inanıyorum'' diye konuştu. 
     Galatasaray Kulübü Başkanı Özhan Canaydın'ın, sarı-kırmızılı kulübün son mali kongresinde yaptığı, ''6 yılda basketbola 24 milyon 700 bin dolar harcadık'' sözlerinin hatırlatılması üzerine de Hakyemez, şöyle konuştu 
     ''Ben Galatasaray'da 3 yıl görev yaptım. Bu süre içerisinde harcanan para 5 milyon doları geçmez. Bu sözleri inandırıcı bulmuyorum. Başkan Faruk Süren döneminde TRT'den yayın hakkı için 1 milyon 200 bin dolar aldık ve anlaşmayı da ben yaptım. Bu para direkt futbola gitti. Beni asıl üzen, basketbolun içinden gelen kişilerin bu kararları alıyor olması.'' 
     





</TEXT>
</DOC>
