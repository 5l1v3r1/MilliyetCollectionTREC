<DOC>
<DOCNO> 91382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yazar/tamer.html </URL>
<DATE> 2002/06/22/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Dünyanın en manzaralı müzesi 
</HEADLINE>
<TEXT>

     Atlı Köşk, 80’li yıllar boyunca en sık gittiğim yerlerden biriydi. 
     Özal’ın başbakanlığıyla birlikte dünyaya kapılarını hızla açan Türkiye, peş peşe gelen birbirinden ünlü yabancı konukları ağırlıyor, o dönemde sayıları pek de fazla olmayan yabancı dil bilen gazeteciler de, dilleri dışarda bir toplantıdan diğerine koşuşturuyorlardı. 
     Sakıp Sabancı’nın Emirgan’daki enfes manzaralı evi Atlı Köşk , o sıralar ekonomiyle uzaktan - yakından ilgili yabancı konukların baş uğrak yeriydi. Bahçede yemekler yenir, üst kattaki salonda video seyredilir ve Sakıp Bey her seferinde evin orta yerinde duraduran, duvarlardan adeta fışkıran değerli sanat eserleri hakkında konuklarına bilgi verirdi. Sakıp Bey’in ne söyleyeceğini adeta ezbere bilirdik. 
     
Yabancılar şaşırırdı      ABD ve Avrupa’nın değişik ülkelerinden gelen, aralarında bakan ve başbakanların da yer aldığı son derecede üst düzey konuklar, Atlı Köşk’ün sadece eşsiz manzarasına değil, yaşam biçimine de şaşakalırlar, "Burası sahiden ev mi Gerçekten bu kadar sanat eseri arasında mı yaşanıyor " diye sormaktan kendilerini alamazlardı. Atlı Köşk’ün bu hızlı trafiği, sanırım 90’lı yıllarda da devam etti. 
     Sabancı Üniversitesi Mütevelli Heyeti Başkanı Güler Sabancı ve Rektör Prof. Tosun Terzioğlu’nun daveti üzerine 10 yılı aşkın bir aradan sonra önceki akşam yeniden Atlı Köşk’e gittiğimde her nedense ilk aklıma gelen, 20 yıl önce ilk kez girdiğim küçücük misafir tuvaletinde klozete oturduğumda tam karşımda duran değerli tablo oldu, ayağa kalktığımda ise sifonun üzerine asılmış ünlü bir ressamımıza ait bir başka tablo vardı. Atlı Köşk, Sabancı’nın satın aldığı eserlere o günlerde bile dar geliyordu... 
     Bu eserler şimdi dünya standartlarında yapılmış bir müzede sergileniyor. Toz, nem ve ısı açısından müze koşullarında iyi korunamayacağı için bugüne kadar Türkiye’ye gelmeyi reddeden dünya çapında en fazla ses getiren sergiler ve milyon dolarlık tablolar, bundan böyle Türkiye’deki sanatseverlerle de buluşabilecek. Sabancı Üniversitesi Sakıp Sabancı Müzesi Müdürü Emin Mahir Balcıoğlu bizlere bunu vaat etti. 
     Türkiye’nin ilk ve tek müze mimarı olan, bu alandaki doktorasını MİT’te yapan Ayşen Savaş’ın başkanlığında projelendirilen yeni mekanı gördüğünüzde eğer sizler de benim gibi gittiği her ülkede belli başlı müzeleri mutlaka görmeye meraklı biriyseniz , Sabancı Müzesi’nin bir Monet, Matisse ya da Chagall sergisine pekala ev sahipliği yapabileceğini derhal aklınız keser. Hatta Atlı Köşk’ün, dünyanın en harikulade manzaralı müzesi olduğunu bile düşünürsünüz. Karşınızda Kanlıca, Hıdiv Kasrı, Anadolu Hisarı, 2. Köprü... Zaten dünyanın kaç ülkesinde Boğaziçi gibi nadide manzaralı bir doğal güzellik var ki, oraya tepeden yeşillikler arasından bakabilen bir müze yapılsın 
     
Öğrenci 1 milyon lira      Evet Sabancı Müzesi, tartışmasız dünyanın en güzel manzaralı müzesi. İçindeki eserler kadar, dış mekanıyla da müthiş çekici. Bu arada sırf Sakıp Sabancı gibi medyatik bir patronun nasıl bir ortamda yaşadığını görmek için müzeyi ziyaret edenler bile varmış. Giriş yetişkinlere 4 milyon, öğrenciler ve 60 yaş üzeri için 1 milyon lira. İstanbulluysanız hemen bu hafta sonu gidin. 
     Benim gibi modern resme meraklıysanız, üstü teras olan yeni binadan başlayın. Enfes birkaç Fikret Mualla, çok sayıda Nazmi Ziya ve Avni Lifij’den Osman Hamdi’ye İbrahim Çallı’dan Cevat Dereli ve Bedri Rahmi’ye kimler yok ki... 
     Eğer hat sanatına meraklıysanız, o zaman Sakıp Bey’in evinden, yani Atlı Köşk’ten başlayın. Metropolitan ve Louvre gibi dünyanın en ünlü müzeleri tarafından kabul edilip sergilenmiş koleksiyonu görün. 
     Bu arada Atlı Köşk’ün hemen girişinde, Hacı Ömer Sabancı’nın eşi, çocukları ve torunlarıyla Adana’da oturup köşkü yazlık olarak kullandıkları dönemden kalma eşyaların sergilendiği bölümde yer alan büyük tabloya yukarıdaki fotoğraf da iyi bakın. Bakalım küçük Güler Sabancı’nın kuzeni Ömer Sabancı ile kılıç kalkan oynarken bu tabloya sapladığı kılıç darbesini fark edebilecek misiniz 
     
     







Avrupa ve milliyetçilik 


Merhaba ey 76 


Vapura selam 


Çiller Kürtçe dahil anadilde yayın yapılsın 


1 trilyona ne yapılır 


İflasın eşiğine gelmeden olmuyor 


Yeni "üç" mü 


Vakıf üniversitelerinin vizyon arayışı 


Sevilla fırsatı kaçtı, ama... 


Başarıya başarı demem sanatla taçlandırılmayınca... 


Bodrum’da aile zirvesi 


İstanbul'un karma mahalleleri... 


Senegal anıları 


Dünyanın en manzaralı müzesi 


Tercih sizin 


Üçüncü büyük üniversite rektör seçiyor 


</TEXT>
</DOC>
