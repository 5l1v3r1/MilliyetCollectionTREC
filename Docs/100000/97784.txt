<DOC>
<DOCNO> 97784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur19.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Amcaoğluna kız verilmedi... Sokaklar kan gölüne döndü... 
</HEADLINE>
<TEXT>

     Gaziantep'te, anne ve dün gece nişanlanan kızı, sokak ortasında öldürüldü. 
     Alınan bilgiye göre, kızı Nalan ile Almanya'da çalışan Ayşe Orhan'a, Yaprak Mahallesi Şose Sokak'taki Fuar Gıda'ya girdikten sonra, arkasından gelen ve ikinci eşinin oğlu olan Coşkun Orhan tarafından tabanca ile ateş edildi. 
     Coşkun Orhan, daha sonra dışarıya çıkarak, dün gece nişanlanan ve annesini, nişanlısı ile Fuar Gıda önündeki otomobil içerisinde bekleyen Nalan'ı kurşun yağmuruna tuttu. 
     Ayşe Orhan olay yerinde, Nalan ise Konukoğlu Tıp Merkezi'ne kaldırılırken yolda hayatını kaybetti. 
     Olaya tanık olan ve girdiği şoktan kurtulmaya çalışan Fuar Gıda sahibi Yaşar Ekici, Ayşe Orhan'ın ''iyi günler'' diyerek içeriye girdiğini, o sırada arkasından gelen bir kişinin tabancayla Ayşe Orhan'a ateş ettiğini söyledi. 
     Coşkun Orhan olduğu belirlenen kişinin, ''sen ne yapıyorsun'' diye tepki gösterdiğinde, ''karışma'' yanıtını verip Ayşe Orhan'a ateş ettikten sonra dışarıya çıkıp otomobilde bulunan Nalan'ı kurşun yağmuruna tuttuğunu belirten Ekici, ''Herşey çok kısa sürede oldu. Yapabildiğim tek şey, durumu polise bildirmekti'' dedi. 
     Çevre sakinleri, Coşkun Orhan ile birlikte kardeşi Hasan Orhan'ın da geldiği ve olaydan sonra ikisinin 27 LK 601 plakalı otomobille kaçtıklarını belirttiler. 
     Bu arada, ilk evliliğinden olan kızı Nalan ile birlikte Almanya'da yaşayan Ayşe Orhan'ın, Almanya'da Yusuf Orhan ile ikinci evliliğini yaptığı öğrenildi. 
     Yusuf Orhan'ın, Nalan'ı, kardeşinin oğluna istediği, Ayşe Orhan'ın bu evliliğe karşı çıkıp, kızını, kendi yakını Mustafa isimli birisi ile dün akşam nişanladığı, cinayetlerin bundan kaynaklanmış olabileceği kaydedildi. 
     Polis, Orhan kardeşlerin yakalanması için kentte operasyon başlattı. 
     





</TEXT>
</DOC>
