<DOC>
<DOCNO> 86425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sontur16.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünnette çocuğa tabanca hediye edildi, babası mahkemede ne dedi 
</HEADLINE>
<TEXT>

     Oğlu Ahmet Ekdi'ye, Galatasaray Adası'nda yaptığı sünnet düğününde hediye edilen silah nedeniyle haklarında dava açılan Bedrettin Ekdi ile eşi Ayşe Ekdi'nin yargılanmasına başlandı. 
     İstanbul 5. Asliye Ceza Mahkemesi'ndeki duruşmaya, tutuksuz yargılanan Bedrettin Ekdi katıldı. Diğer tutuksuz sanık Ayşe Ekdi ise duruşmaya gelmedi. 
     Kimlik tespiti sırasında müteahhitlik yaptığını belirten Ekdi, oğlunun sünnet düğününün yapıldığı tarihte ise İstanbul 7. Ağır Ceza Mahkemesi'nce ''adam öldürme'' suçundan aldığı hapis cezası nedeniyle Çanakkale Yarı Açık Cezaevi'nde hükümlü olarak bulunduğunu kaydetti. 
     Cezaevinden bir hafta izin alarak düğüne katıldığını anlatan Ekdi, önceden bir süre spor kulübü başkanlığı da yaptığını, çevresinin geniş olduğunu ve bu nedenle düğüne çok sayıda sanatçının katıldığını söyledi. 
     Düğün gecesi takı merasimi sırasında oğlunun yanında bulunmadığını, yatağın başında durmasının adetlerine göre ayıp sayıldığını belirten Ekdi, şöyle dedi 
     ''Biz, o sırada konuklarla ilgileniyorduk. Hediye edilen silah bizim için çok sıradandı. Çok konuk vardı, çok hediye geldi. Söz konusu silah da küçüktü. Kimin tarafından verildiğini merak etmedim. 
     Sonra basında yazıldı, çizildi. Bu nedenle iznim bitmeden cezaevine teslim oldum. Cezaevinde beni yarı açık bölümden, kapalı bölüme aldılar. Konuyla da fazla ilgilenemedim. 
     Bu konuda savcılık aşamasında ifadem alındıktan sonra silahın kimin tarafından verildiğini araştırma gereği duydum. Arkadaşlarımdan Şahin Özsoy vermiş. Kendisi mahkemede de bu konuda ifade verebilir.'' Hakim Mehmet Demirci'nin, ''fotoğraflardaki silah ile mahkemeye sunulan silahın farklı olduğuna dair iddia olduğunu'' hatırlatması üzerine Ekdi, polisler silahı isteyince eşinin evdeki bir silahı teslim ettiğini söyledi. 
     Adli emanette bulunan silah ile fotoğraflardaki silahın aynı olup olmadığına dair Adli Tıp Kurumu'ndan rapor istenmesine karar veren hakim, Ayşe Ekdi'nin bir sonraki celseye polis marifetiyle getirilmesini kararlaştırdı. 
     Duruşma, Ayşe Ekdi'nin sorgusunun yapılması ve eksikliklerin giderilmesi için ertelendi. 
     
     İDDİANAMEDEN 
     İstanbul Cumhuriyet Savcısı İsmail Onaran'ın hazırladığı iddianamede, sanık Bedrettin Ekdi'nin, 7 Temmuz 2001 tarihinde Galatasaray Adası'nda, oğlu Ahmet Ekdi için çok sayıda sanatçının katılımıyla yaptığı sünnet düğününün, basında uzun süre yer aldığı belirtiliyor. 
     Haberlerde, Ahmet Ekdi'ye babası tarafından altın kaplama bir silah hediye edildiğinin belirtildiği anlatılan iddianamede, başlatılan soruşturma kapsamında emanete alınan silah ile fotoğraflardaki silahın aynı olmadığının anlaşıldığı kaydediliyor. 
     Bedrettin Ekdi'nin ''küçük yaştaki çocuğa ruhsatsız silah vermek'', Ayşe Ekdi'nin de ''ruhsatsız silahı evde bulundurmak'' suçlarını işledikleri belirtilen iddianamede, sanıkların, ''6136 sayılı Ateşli Silahlar Kanunu'' uyarınca 5 ile 8'er yıl arasında hapis cezasına çarptırılması isteniyor. 
     





</TEXT>
</DOC>
