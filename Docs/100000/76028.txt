<DOC>
<DOCNO> 76028 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo16.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe, Fenerbahçe'de en çok Johnson'dan çekiniyor 
</HEADLINE>
<TEXT>

     Göztepe Teknik Direktörü Ümit Kayıhan, Fenerbahçe maçını kazanarak, 40 puan barajını geçme hedefine bir an önce ulaşmak istediklerini söyledi. 
     Malatyaspor galibiyetiyle puanlarını 38'e çıkararak, önemli bir avantaj yakaladıklarını belirten Kayıhan, peş peşe zorlu rakiplerle oynayacaklarını, kalan 5 maçtan en az 3 puan almayı düşündüklerini kaydetti. 
     Kayıhan, düzenlediği basın toplantısında, şampiyonluk mücadelesi veren Fenerbahçe'nin kendi sahasında seyircisiyle çok iyi bütünleştiğini ve stadın akustiğinin buraya gelen takımları etkilediğini anlattı. Rakiplerinin iç sahada çok forvetle hücum ettiğini, ancak bunun karşılığında defansında da açıklar verdiğini belirten Kayıhan, şöyle konuştu 
     ''Biz de oyun anlayışımızı bu bilinçle sahaya yansıtacağız. Böyle maçlara öncelikle zihinsel açıdan hazırlanmak gerekir. Taktik, teknik sonra gelir. Futbolcu 35 bin kişi önünde başka, 10 bin kişi önünde başka oynamamalı. Saha dışı faktörlerden etkilenmemeli. Bunların çalışmasını yapıyoruz.'' Fenerbahçe'de en çok çekindiği oyuncunun Johnson olduğunu dile getiren Kayıhan, ''Bu futbolcunun bize karşı oynamamasını isterdim. 
     Enerjisiyle takıma hayat veriyor. Biz de gerekli önlemleri alacağız'' dedi. 
     Göztepe'de, kart cezası biten Emre Güsar, bu hafta takımdaki yerini alabilecek. 
     






</TEXT>
</DOC>
