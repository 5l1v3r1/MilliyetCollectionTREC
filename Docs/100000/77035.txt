<DOC>
<DOCNO> 77035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/siyaset/siy02.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağ-sol İsrail’e karşı birleşti... 
</HEADLINE>
<TEXT>

ÖDP’nin İstanbul’daki İsrail operasyonunu kınama mitingine yaklaşık iki bin kişi katıldı 
     BÜLENT ÖZDEMİR, DİNÇER ŞEREF İstanbul 

     İsrail’in Filistin’deki operasyonu, ÖDP’nin düzenlediği mitingle protesto edildi. Şişli Abide - i Hürriyet Meydanı’ndaki mitinge, sanat ve edebiyat dünyasından ünlü isimler ile sağ görüşlü vatandaşların da aralarında bulunduğu yaklaşık 2 bin kişi katıldı. ÖDP Genel Başkanı Ufuk Uras, İsrail’e işgal ve katliama son vermesi için çağrıda bulunurken, Ariel Şaron’u da "21. yüzyılın Hitler’i" olarak tanımladı. Gruptan ayrı olarak toplanan ve sık sık tekbir getiren bir grup, olaylara sessiz kaldığı gerekçesiyle hükümete tepki gösterdi. 
     Bu arada Avrupa’ya gitmek isteyen 5 Filistinli, Türkiye - Bulgaristan sınırında yakalandı. Güvenlik kuvvetleri, yakalanan Filistinliler’in, Avrupa ülkelerine "canlı bomba" eylemi yapmak için gitmek isteyebilecekleri ihtimalini göz önünde bulundurarak soruşturma başlattı. 
     
Ailem öldürüldü      Sorgulanmak üzere Edirne İl Jandarma Komutanlığı’na teslim edilen Filistinliler, İsrail’in saldırıları üzerine işgal altındaki Gazze’den kaçtıklarını söyledi. Ailesinin 12 üyesinin gözleri önünde İsrail askerleri tarafından kurşuna dizildiğini anlatan Jassen adlı Filistinli, "Gazze’de bize yaşam şansı kalmadı. İstanbul’da kaçakçılarla, Bulgaristan üzerinden Avrupa ülkelerine gitmek için 5000 dolar karşılığı anlaştık" diye konuştu. 
     



 SİYASET 













</TEXT>
</DOC>
