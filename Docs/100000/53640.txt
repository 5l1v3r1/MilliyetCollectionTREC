<DOC>
<DOCNO> 53640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur25.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni medeni kanun... 
</HEADLINE>
<TEXT>

     TBMM Genel Kurulu'nda, yaklaşık bir aydan beri ''temel yasa'' olarak görüşülen Türk Medeni Kanunu Tasarısı, kabul edildi. 
     Aile hukukunda önemli değişiklikler içeren 1030 maddeden oluşan Yasa, 1926 tarihli kanunun değişmesi için 50 yıldır süren çalışmalara da son noktayı koydu. 
     Medeni Kunun'daki en önemli değişiklik, dilinin sadeleştirilmesinde yapıldı. Kanunun dili anayasa ve günümüz Türkçesine uygun hale getirilirken, ''karı'' yerine ''kadın'' sözcüğü kullanılmasına özen gösterildi. Ancak sınırlı da olsa bazı maddelerde ''karı'' sözcüğüne yer verildi. Dilindeki sadeleştirmeye rağmen, uygun karşılığı bulunamayan ''ehliyet'', ''velayet'', ''kayyım''. 
     ''tereke'', ''zilyetlik'', ''irtifak'', ''intifa hakkı'', ''emtia'', ''terkin'', ''muacceliyet'', ''ihraz'' gibi kelimeler aynen korundu. 
     1926 tarihli kanunun, dönemin Adalet Bakanı Mahmut Esat Bozkurt 
     tarafından kaleme alınan gerekçesi, yeni kanunda da korundu. 
     Kanunda, dernek ve vakıflarla ilgili düzenlemelere de yer verildi. 
     Buna göre, hukuka ve ahlaka aykırı amaçlarla dernek kurulamayacak. 
     Cumhuriyetin Anayasa ile belirlenen niteliklerine ve Anayasa'nın temel ilkelerine, hukuka, ahlaka, milli birliğe ve milli menfaatlere aykırı veya belli bir ırk ya da cemaat mensuplarını desteklemek amacıyla vakıf kurulamayacak. İçişleri Bakanlığı, Anayasa'da öngörülen hallerde ve belirlenen usullere uygun olarak, denetim makamının da görüşünü almak suretiyle, mahkemece bir karar verilinceye kadar vakfı geçici olarak faaliyetten alıkoyabilecek ve derhal mahkemeye başvurabilecek. Hakim, başvuruyu gecikmeden karara bağlayacak. 
     
     Cinsiyet değiştirmek zorlaştırılıyor 

     Cinsiyetini değiştirmek isteyen bir kimse, mahkemeye şahsen başvurarak ''cinsiyet değiştirme izni'' verilmesini isteyebilecek. 
     Cinsiyet değiştirme izninin verilebilmesi için istem sahibinin 18 yaşını doldurmuş bulunması ve evli olmaması, fiziksel durumunun resmi hastaneden alınacak sağlık kurulu raporuyla belgelenmesi koşulu aranacak. Verilen izne bağlı olarak amaç ve tıbbi yöntemlere uygun şekilde cinsiyet değiştirme ameliyatının resmi sağlık kurulu raporuyla doğrulanması durumunda, mahkeme, nüfus sicilinde gerekli düzeltmenin yapılmasına karar verecek. 
     
     Eşit söz hakkı 

     Evlenme işlemi kadının bulunduğu yerde de gerçekleştirilebilecek. 
     ''Kocanın evin reisi'' olması hükmü değiştirilerek, evlilik birliğinin yönetiminde kadın ve erkeğe eşit söz hakkı tanınacak. Eşler evlilik birliğini temsil etme yetkisine sahip olacaklar. 
     Eşler, birliğin temsil yetkisini kullandıkları durumlarda üçüncü kişilere karşı da müteselsilen sorumlu sayılacaklar. 
     Kadının evlilik birliğini temsil yetkisini kötüye kullanması halinde, kocanın bu yetkiyi kaldırmasına ilişkin hüküm değiştiriliyor. 
     Buna göre, eşlerden her birinin temsil yetkisini aşması veya yetkiyi kullanmada yetersiz kalması durumunda, temsil yetkisinin sınırlandırılması veya kaldırılması konusunda karar verme yetkisi hakime bırakılıyor. 
     Eşler, oturacakları evi birlikte seçme hakkına sahip olacaklar. 
     Yürürlükteki yasada, kadının, kocanın belirlediği evde oturma zorunluluğu bulunuyordu. 
     
     Kızlık soyadı 

     Evlenen kadın, isterse kocasının soyadının yanı sıra kızlık soyadını da kullanabilecek. Boşanan kadın, evlenmeden önceki soyadını kullanabilecek. Bu soyadı, kadının tanındığı soyadı da olabilecek. 
     Üçüncü kişilerle kadın arasındaki davalarda kadını kocanın temsil edeceği hükmü de kaldırılıyor. Eşitlik ilkesi uyarınca eşlerden her biri, üçüncü kişilerle her türlü hukuki işlemi yapabilecek. Ailenin oturduğu ev konusunda istisna getirilerek, bu ikametgah ile ilgili işlemler konusunda, eşlerden her birinin diğerinin açık rızasını alma zorunluluğu getirildi. 
     
     Evlenme yaşı 

     Yeni düzenlemeyle evlenme yaşında kadın ve erkek arasındaki eşitsizlik gideriliyor. Daha önce erkeklerde 17, kadınlarda 15 olan evlenme yaşı her ikisi için 17 yaşın doldurulması, 18 yaşından gün alma şartına bağlanıyor. Olağandışı durumlarda kadın-erkek arasındaki fark kaldırılarak 16 yaşını doldurma, 17 yaşından gün alma olarak değiştiriliyor. 
     Akıl hastaları, evlenmelerinde tıbbi sakınca bulunmadığı resmi sağlık kurulu raporuyla anlaşılmadıkça evlenemeyecekler. 
     Aile cüzdanı olmadan, dini nikah yapılamayacak. 
     Kocanın, ''kadın ve çocukların bakımından sorumlu olduğu'' ilkesi kaldırılarak, yerine ''eşit mali sorumluluk'' getiriliyor. Evin giderlerine katılmada eşlerin mali güçleri, emek ve mal varlıkları esas alınacak. 
     Eşlerden her biri meslek ve iş seçiminde serbest olacak. Ancak bu seçimde diğer eşin ve aile birliğinin huzuru ve yararı göz önünde bulundurulacak. Kadının kocası lehine borç altına girmesine ilişkin işlemleri hakimin iznine tabi tutan hüküm kaldırılıyor. Eşler, mali sorumluluğu birlikte taşıyacak. Eşlerden her biri, kendi borçlarından dolayı üçüncü kişilere karşı bütün mal varlığıyla sorumlu olacak. 
     Evlik dışı çocuklara da evlilik içi çocuklar gibi eşit haklar getiriliyor. Buna göre, evlilik dışı çocuklar da evlilik içi çocuklar gibi mirasta eşit hakka sahip olacaklar. 
     Evlatlıkla evlenmek, kesin olarak yasaklanıyor. Daha önce evlatlıkla evlenmek yasak olmasına rağmen, evlenme gerçekleşmişse buna izin veriliyordu. 
     
     Boşanma davasına gizli oturum 

     ''Onur kırıcı davranışlar'' da boşanma nedenleri arasında yer alacak. Boşanma nedenlerinden ''terk''te süre 3 aydan 6 aya çıkarılıyor. Buna göre, halen 3 ay sonunda ihtar çekme zorunluluğu kaldırılarak, 6 ay sonunda uyarıya gerek kalmaksızın boşanma davası açma imkanı getiriliyor. 
     Boşanma davalarında, taraflardan birinin isteği doğrultusunda hakim davanın gizli olarak sürmesi kararını verebilecek. 
     Boşanma durumunda eşler aile konutu ve ev eşyasını kimin kullanacağı konusunda anlaşamazlarsa, hakim, eş ve çocukların geleceğini göz önüne alarak adil bir karar verecek. 
     Miras hukukunda saklı oranlar azaltılarak, miras bırakanın mallarındaki tasarruf özgürlüğü genişletiliyor. Sağ kalan eşin miras payı da yükseltiliyor. 
     Eşlerden birinin ölümünde tereke malları arasında ev eşyası veya eşlerin birlikte yaşadıkları konut varsa, sağ kalan eşin korunması için bunlar üzerinde miras hakkına mahsuben mülkiyet hakkının tanınmasını isteyebilecek. Böylece eşler, bu haklarını ölünceye kadar kullanabilecek. 
     
     Erkek de nafaka alabilecek 

     Yoksunluk nafakasını sadece kadın isteyemeyecek kadın ve erkekler, refah düzeyi iyiyse her ikisi de nafaka isteme talebinde bulunabilecek. 
     Boşanmadan sonra açılacak nafaka davalarında, nafaka alacaklısının yerleşim yer mahkemesi yetkili olacak. Evliliğin boşanma sebebiyle sona ermesinden doğan dava hakları, boşanma hükmünün kesinleşmesinin üzerinden 1 yıl geçmekle zamanaşımına uğrayacak. 
     
     Çocuğu olan da evlat edinebilecek 

     Evlat edinme kolaylaştırılıyor. Evlat edinmede çocuksuz olma veya altsoyun olmaması şartı aranmayacak. Evlat edinme yaşı 35'ten 30'a indirilirken, çocuğu olan da diğer şartlar uygunsa evlat edinebilecek. 
     Evlat edinmede 2 yıllık deneme süresi öngörülüyor. Böylece bir küçüğü evlat edinmek isteyen kişinin 2 yıl süreyle ona bakıp eğitmesi şartı aranarak gelişigüzel evlat edinme önlenecek ve küçükler korunacak. 
     Daha önce erkeğe tanınan vesayet hakkı, kadına da tanınıyor. ancak vesayet süresi, 4 yıldan 2 yıla indiriliyor. 
     
     Mal rejimi 

     Yeni düzenlemede ''edinilmiş mallara katılma rejimi'', yasal mal rejimi olarak kabul ediyor. 
     Evlilik birliğinin boşanma, ölüm veya diğer sebeplerle sona ermesi halinde ''edinilmiş mallara katılma'', yasal mal rejimi olarak kabul edilmesine karşın, eşler istedikleri takdirde ''mal ayrılığı'', ''paylaşmalı mal ayrılığı'' ve ''mal ortaklığı'' rejimlerinden birini mal rejimi sözleşmesi yaparak seçebilecekler. 
     
     Mal rejimi tercihi 

     Edinilmiş mallara katılmada iki tür mal esas alındı. Buna göre, ''kişisel eşya, mal rejimi kurulmadan önce kazanılan mallar, miras olarak kazanılan mallar, manevi tazminat alacakları, kişisel malların yerine geçen mallar'' kişisel mallar olarak sıralandı. 
     Edinilmiş mallar, ''çalışma ile elde edilen kazanç, sosyal güvenlik, sosyal yardım ve kuruluşlarının veya personele yardım amacı ile kurulmuş sandık ve benzerlerinin yaptığı ödemeler, çalışma gücünün kaybı nedeniyle ödenen tazminatlar, kişisel malların gelirleri ve edinilmiş mallar yerine geçen değerler'' olarak tanımlandı. 
     Mal rejimi sözleşmesi, noterde düzenleme veya onaylama şeklinde yapılacak. Ancak, taraflar evlenme başvurusu sırasında hangi mal rejimini seçeceklerini yazılı olarak bildirebilecekler. 
     
     Artık değer hesabı 

     Her eş veya mirasçıları, diğer eşe ait artık değerin yarısı üzerinde hak sahibi olacak Alacaklar takas edilebilecek. 
     Zina veya cana kast nedeniyle boşanma halinde hakim, kusurlu eşin artık değerdeki pay oranının hakkaniyete uygun olarak azaltılmasına veya kaldırılmasına karar verebilecek. 
     Mal rejiminin sona ermesinden önceki 1 yıl içinde diğer eşin rızası olmadan olağan hediyeler dışında yapılan karşılıksız kazandırmaların bu eşin payını azaltmak kastıyla yapıldığı varsayılacak. Bu tür kazandırmalara ilişkin uyuşmazlıklarda mahkeme kararı, davanın kendisine ihbar edilmiş olması koşuluyla, kazandırmadan yararlanan üçüncü kişilere karşı da ileri sürülebilecek. 
     
     Serserilik artık zor 

     Koruma amacıyla özgürlüğün kısıtlanması, ilk kez Medeni Kanun içinde düzenlendi. Buna göre, akıl hastalığı, akıl zayıflığı, alkol ve uyuşturucu madde bağımlığı, ağır tehlike arzeden bulaşıcı hastalık veya serserilik sebeplerinden biriyle toplum içinde tehlike oluşturan her ergin kişi, kişisel korunmasının başka şekilde sağlanmaması halinde, tedavi, eğitim veya ıslahı için elverişli bir kuruma yerleştirilip, alıkonulabilecek. 
     Görevlerini yaparken bu sebeplerden birinin varlığını öğrenen kamu görevlileri, durumu yetkili vesayet makamına bildirmek zorunda kalacak. Yerleştirme veya alıkoymaya karar verme yetkisi, ilgilinin yerleşim yeri veya gecikmesinde sakınca bulunan hallerde bulunduğu yer vesayet makamına ait olacak. 
     
     Vasilikten kaçınma nedenleri 

     Haklı sebepler engel olmadıkça, vesayet makamı, vesayet altına alınacak kişinin öncelikle eşini veya yakın hısımlardan birini, vasilik koşullarına sahip olmaları kaydıyla bu göreve atayacak. Bu atamada yerleşim yerlerinin yakınlığı ve kişisel ilişkiler göz önünde tutulacak. 
     Bedensel özürleri veya sürekli hastalıkları olanlar, 60 yaşını doldurmuş olanlar, dörtten çok çocuğun velisi olanlar, üzerinde vasilik görevi olanlar ile Cumhurbaşkanı, TBMM ve Bakanlar Kurulu üyeleri ile hakimlik ve savcılık mesleği mensupları vasiliği kabul etmeyebilecekler. 
     Kısıtlılar, kamu hizmetinden yasaklılar veya haysiyetsiz hayat sürenler, menfaati kendisine vasi atanacak kişinin menfaati ile önemli ölçüde çatışanlar veya onunla aralarında düşmanlık bulunanlar vasilik yapamayacaklar. 
     
     Yasal mirasçılar 

     Yasal mirasçılar yeniden belirlendi. Miras bırakanın birinci derece mirasçıları, o kişinin altsoyu olarak kabul edildi. Miras bırakandan önce ölmüş olan büyükanne ve büyükbabaların miras payları miras bırakanın amca, dayı, hala veya teyzesine geçecek. Bunlar ölmüş ise onların çocuklarına geçemeyecek. 
     Mirascı, miras bırakana veya miras bırakanın yakınlarından birine karşı ağır suç işleyenler veya aile hukukundan doğan yükümlülüklerini önemli ölçüde yerine getirmeyenleri mirasçılıktan çıkartabilecek. 
     Evlat edinilmiş çocuklar ile evlilik dışı doğmuş çocuklar da evlilik içi hısımlar gibi mirasçı olacaklar. 
     
     Hayırsız evlatlara önlem 

     şlerden birinin ölümü halinde tereke malları arasında ev eşyası veya eşlerin birlikte yaşadıkları konut varsa sağ kalan eş, bunlar üzerinde kendisine miras hakkına mahsuben mülkiyet hakkı tanınmasını isteyebilecek. Haklı sebeplerin varlığı halinde, sağ kalan eşin veya mirasbırakanın diğer yasal mirasçılarından birinin istemi üzerine, mülkiyet yerine intifa veya oturma hakkı tanınmasına da karar verilebilecek. 
     Miras bırakanın bir meslek veya sanat icra ettiği ve altsoyundan birinin aynı meslek ve sanatı icra etmesi için gerekli olan bölümlerde, sağ kalan eş bu hakları kullanamayacak... 
     
     Yabancı para üzerinden rehin 

     Yabancı veya Türk parası karşılıklarının hesabında hesap günündeki Merkez Bankası döviz alış kuru esas alınacak. Rehin haklarının hangi yabancı paralar üzerinden kurulabileceği Bakanlar Kurulunca belirlenecek. 
     Kabul edilen bir önergeye göre, yurt içinde veya dışında faaliyette bulunan kredi kuruluşlarının yabancı para üzerinden veya yabancı para ölçüsüyle verdikleri kredilerin güvence altına alınması için yabancı para üzerinden taşınmaz rehni kurulabilecek. 
     Tasarıda, yabancı para üzerinden taşınmaz rehnin vadesi 5 yıl ve daha fazla olan dış kaynaklı krediler kurulabileceği hükmediliyordu. 
     Önerge, bu hükmü değiştirdi. 
     






</TEXT>
</DOC>
