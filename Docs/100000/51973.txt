<DOC>
<DOCNO> 51973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/guncel/agun.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zulüm gibi yardım 
</HEADLINE>
<TEXT>

Yoksula gıda yardımını duyan koştu geldi. Halk bir parça erzak için birbirini ezdi. İzdihamda bayılanlar oldu. Dağıtım ertelendi 
     ORHAN UZUN Kocaeli DHA 

     Sosyal Yardımlaşma ve Dayanışma Vakfı’nın İzmit’te yardıma muhtaç ailelere yaptığı gıda yardımının dağıtılması sırasında izdiham çıktı. Yardım paketlerinden alabilmek için vatandaşlar birbirini ezdi bayılanlar olunca, dağıtım durduruldu. 
     Kocaeli Valiliği’nin muhtarlıklar aracılığıyla mahallelerde isim isim belirlediği yardıma muhtaç aileler için pirinç, çay, yağ, şeker, makarna, un, zeytin, sucuk ve kuru üzümden oluşan paketler hazırlandı. 
     
     Liste delindi 
     Dağıtım da dün sabah Kültür Müdürlüğü binası önünden başlatıldı. Ancak listede isimleri bulunanların yanı sıra erzak dağıtıldığını öğrenen diğer yoksul vatandaşlar da buraya akın edince büyük bir izdiham çıktı. 
     İzdiham sırasında bazı kadınlar kalabalıkta baygınlık geçirdi. Görevliler bu gelişmeler üzerine 20 kadar aileye erzak paketi verdikten sonra dağıtımı durdurmak zorunda kaldı. Listede isimleri olan ailelere erzaklarını daha sonra gelip almaları için birer makbuz verilerek, dünkü dağıtımdan vazgeçildi. 
     
Bir hücum da İstanbul’da      ŞENOL DEMİRCİ İstanbul 

     İstanbul Büyükşehir Belediyesi’nin öğrencilere yapacağı yardımı yanlış anlayıp para dağıtılacağını zanneden dar gelirli vatandaşlar, Ümraniye’de törenin yapılacağı salona akın etti. Kalabalıkta bayılan bir kadına, kurabiye yedirilerek ilkyardım yapılmaya çalışıldı. 
     Belediye Başkanı Ali Müfit Gürtuna, belediyenin yardım programını Ümraniye Haldun Alagaş Spor Kompleksi’nde düzenlenen törenle başlattı. Gürtuna, okul masraflarını karşılamakta zorlanan 20 bin İstanbullu öğrenciye eğitim yardımı yapacaklarını, önceliğin ise ilköğretim ve liselerde öğrenim gören şehit çocuklarının olacağını bildirdi. Gürtuna, 20 öğrenciye sembolik olarak 80’er milyon liralık yardım çeklerini verdi. Gürtuna, şehit ailelerinin çocuklarını okutmak için ellerinden gelen gayreti yapacaklarını belirtti. 
     
     Erzak dağıttı 
     Daha sonra Ümraniye Belediyesi’ne geçen Gürtuna, yardıma muhtaç ailelere 27’şer kiloluk erzak kolileri dağıttı. İlk etapta 200 aileye yapılan gıda yardımlarının ilerleyen günlerde 50 bin aileyi kapsayacağını belirten Gürtuna, "Ramazan ayında da 5 bin ton kömür dağıtacağız" dedi. 
     
     



 GÜNCEL 


















</TEXT>
</DOC>
