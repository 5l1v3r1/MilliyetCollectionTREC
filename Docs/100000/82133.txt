<DOC>
<DOCNO> 82133 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur25.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Marmara depreminin maliyeti 12 milyar dolar" 
</HEADLINE>
<TEXT>

     Boğaziçi Üniversitesi Deprem Araştırma Enstitüsü ve Kandilli Rasathanesi Müdürü Prof. Dr. Ahmet Mete Işıkara, Marmara Depremi'nin Türkiye'ye maliyetinin 20 milyar dolar olduğunu belirterek, ekonomik krizin başlangıcının 17 Ağustos olduğunu söyledi. 
     Prof. Dr, Işıkara, Kocaeli'nin Gölcük İlçesi'nde, Mahalle Afet Destek Projesi'ne kapsamında eğitimlerini tamamlayan gönüllülere sertifika verilmesi dolayısıyla düzenlenen törene katıldı. 
     Afete hazırlıkların küçük adımlarla başlayacağını, herşeyin bir anda olamayacağını ifade eden Işıkara, şöyle konuştu 
     ''Güçlendirmeler planlı bir şekilde yapılmalıdır. Bize düşen görev ise eğitim kavramının mahalle ve birey düzeyine inmesini sağlamaktır. 
     Mahalle Afet Destek Projesi ile gösterilen çaba, bu konuda Türkiye'ye örnek olmalı. Bu çabayı gösterenlere, saygıyla teşekkür ediyorum.'' dedi. 
     Türkiye'nin, deprem gerçeğinin farkına çok geç vardığını ifade eden Işıkara, şunları kaydetti 
     ''Bildiğiniz gibi, İstanbul'a kar yağmadan Türkiye'ye kış gelmez. 
     Erzincan, Dinar ve Afyon depremlerine uzaktan baktık. Ama biz İstanbul'da yaşayanlar depremi hissedince, bireylerden karar verme mercilerine kadar Türkiye'nin deprem bölgesi olduğu gerçeğinin farkına vardık. Bu gerçeğin farkına daha önceden varsaydık, çok farklı durumda olurduk. Bu depremin resmi rakamlarla ülkeye maliyeti 12 milyar dolardır. İş kaybını da koyarsak 20 milyar dolar eder. Ekonomik krizin başlangıcı 17 Ağustos'tur.'' 
     
     ''KOCAELİ, DEPREMİ UNUTMUŞ'' 
     Afetlere karşı hazır olmada herkese sorumluluk düştüğünü, korunmanın bireylerden başladığını belirten Işıkara, şunları söyledi 
     ''Devlet de iki önemli adım attı. Bunlardan biri Zorunlu Deprem Sigortası. Riski sigorta havuzuna atıyoruz. Ancak kimse buna ilgi göstermiyor. Afyon en çok sigorta yaptıran il. Kocaeli'nde sigorta yaptıranların sayısı ise bir önceki yıla göre yüzde 5 azalmış. Kocaeli depremi unutmuş. 
     İkinci önemli adım ise Acil Durum Yönetim Genel Müdürlüğü'nün kurulmasıdır.'' 
     
     ALLAH AŞKINA... 
     Depremden sonra ilk 24 saatin, insan hayatı açısından çok önemli olduğuna dikkati çeken Işıkara, çoğu kişinin depremde bu yüzden hayatını kaybettiğini söyledi. 
     Gölcük'te yapılan araştırmaya göre, hasarlı binalardan kaynaklanan yaralanma oranı yüzde 47, dolap devrilmesi ve düşme gibi nedenlerden kaynaklanan yaralanma oranının da yüzde 42 olduğuna işaret eden Işıkara, ''Bu konuda bilinçlenmeliyiz. Allah aşkına 3 kattan fazla bina yapmayın, rant için masum insanların hayatıyla oynamayın'' diye konuştu. 
     
     SİYASETE ATILIRSA... 
     Bir öğrencinin, ''Siyasete girmiş olsaydınız neler yapardınız'' şeklindeki sorusunu da, Işıkara şöyle yanıtladı 
     ''Öncelikle Acil Durum Yönetim Genel Müdürlüğü'nü işler hale getirirdim. Ayrıca Ulusal Afet Yönetim Stratejisi'nin hayata geçmesi için çalışırdım. Bu hükümetin görevi. Bunlar olursa, afet bizi değil, biz afeti yönetir duruma geleceğiz. Karar verme mercileri, afet öncesi yapılan yatırımların afet sırasında geri döneceğini bilmelidir.'' 
     
     ''YAŞAMA DAHA FARKLI BAKIYORUZ'' 
     Kocaeli Valisi Erdal Ata da, Marmara depremi sırasında Rize Valisi olduğunu anımsatarak, ''Sakarya'ya hemen 55 kişilik bir kurtarma ekibi gönderdik. İlk müdahalede geç kalınmasaydı can kaybı sayısı azaltılabilirdi. Bu yüzden Mahalle Afet Destek Projesi, Türkiye için çok önemlidir'' diye konuştu. 
     Gölcük Kaymakamı Kemal Karadağ ise deprem sonrasında tüm dünyaya örnek olacak bir dayanışma yaşandığını ve yaraların sarılmasında bunun büyük rolü olduğunu belirterek, ''Japonlar buraya geldiklerinde bize hayran oldular. Bizde bu duygu yok, geliştirmeliyiz dediler'' şeklinde konuştu. 
     Mahalle Afet Destek Projesi kapsamında eğitime katılarak sertifika almaya hak kazanan gönüllülerden Filiz Esin Boztaş da, 8 hafta süren eğitimden sonra yaşama daha farklı baktıklarını ifade ederek, ''Bu birikim ve eğitimle zamanı geri getirme imkanımız olsaydı, yaşadığımız depremde daha çok kişiye yardım edebilirdik'' dedi. 
     Konuşmaların ardından, eğitime katılan 131 gönüllünün sertifikaları, Vali Erdal Ata, Prof. Dr. Işıkara ve diğer yetkililer tarafından dağıtıldı. 
     





</TEXT>
</DOC>
