<DOC>
<DOCNO> 54630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/guncel/gun08.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopyalamak için yasal engel var mı 
</HEADLINE>
<TEXT>

ÇAPRAZ ATEŞ 
     BELMA AKÇURA 

     Dünyada kopyalama alanında araştırmalar, denemeler artarken, neredeyse insanın kopyalanması tartışılırken, Türkiye’de hayvan kopyalanmasında bile yasal engel olduğu iddia ediliyor. Kimi yetkiliye göre hayvanlar üzerinde çalışma konusunda yasal hiçbir engel yok. Aksini iddia edenler ise bir an önce yasal düzenlemelerin yapılarak, hiç değilse hayvan kopyalaması konusunda çalışılması gerektiğini düşünüyor. 
     
     Dr. Haydar Bağış TÜBİTAK’ta Uzman 
Yasal engel yok      Kopyalamaya karşı çıkmamak gerekir. Bu bir teknoloji. Zaten bu teknolojinin çıkışı, nesli tükenmekte olan hayvanların korunmasına yönelik olmuştur. Bu kopyalama teknolojisi insanlar üzerinde değil ama bir embriyo düzeyinde uygulanabilir ve bunun hiçbir sakıncası yok. Binlerce insan kürtaj yaptırıyor. Buna ne demek lazım o zaman İnsanlar organ sıkıntısı yüzünden hayatlarını kaybediyor. Sonuç olarak insanlar, organ kaybını engellemek için birtakım teknoloji ve metodlar geliştirmeye çalışıyor. Bizde hayvanların klonlanması yasak değil. Tarım ve Köyişleri Bakanlığı bu konuda izin veriyor. İnsanlar üzerindeki yasaklama zaten bütün dünyada var. Hücresel düzeyde yapılan çalışmaları biz destekliyoruz. Bu teknoloji ile yapay organ üretme yolunda büyük bir aşama kaydedileceği ortada. O zaman niçin buna karşı çıkalım. 
     
     Fevzi Topal Tarım ve Köyişleri Bakanlığı 
Yönetmelik çıkarıyoruz      Hayvan Islah Yasası çerçevesinde bir yönetmelik hazırladık. Bu tür biyoteknolojik faaliyetler içerisinde embriyo transferi, kopyalama her biri ayrı birer metod olarak ele alınıp kullanılıyor. Teknolojik klonlamayla ilgili yönetmeliğimiz de çıkmak üzere. Bu çalışmayı yapacak olan bilim adamları, kurumlar, bakanlıktan gerekli izni almak zorunda. Teknik esasları ve idari boyutuyla ilgili çalışmalar son aşamaya geldi. "Engel olunuyor" dedikleri, usulle ilgilidir. Yoksa, "böyle bir çalışma yapılamaz" diye bir şey yok. Bu teknolojiden yararlanmamız gerekiyor. ABD nasıl yapıyorsa, bizim de aynen yapmamız lazım. Bu kopyalamadan ıslah, organ üretimi, nakli konusunda yararlanmak gerekir. 
     
     Prof. Dr Hakan Şatıroğlu 
Yasalar açık değil      Bu konuda yasalar açık değil. Yönetmeliği Sağlık Bakanlığı çıkarır. Ancak Sağlık Bakanlığı’nın yardımcı üreme teknikleri yönetmeliğinde, embriyoların bu amaçla kullanılma konusu yeterince açık değil. Yönetmelik çıktığında henüz kopyalama uygulanabilir halde değildi. Dolayısıyla uygulama yapılamıyor. Türkiye yardımcı üreme teknolojisi konusunda dünya teknolojisine sahip. Özellikle hayvan çalışmalarının desteklenmesi gerekir. Bu genellikle insanlara hemen uygulanacak sanılıyor. 
     
     Prof. Dr Hasan Serdaroğlu İ. Ü Tıp Fak. 
Altyapı ve teknoloji yok      Sadece Türkiye’de değil, dünyanın hiçbir yerinde embriyolar için yasal düzenleme söz konusu değil. Bundan önce yapılması gereken bazı yasal düzenlemeler var. Daha onlar getirilmedi. Mesela başka birinin yumurtasıyla döllenme konusunda yasal düzenleme yapılamamış. Dünyanın hiçbir yerinde bir insanın kopyalanması etik, dini ve hukuki açıdan yerli yerine oturtulmadı. Türkiye’de bunun gündeme gelmesi söz konusu değil. Çünkü uygulanması diye bir hadise yok. Türkiye’de altyapı, teknoloji, böyle bir çalışma yok. Bilimsel araştırmalar konusunda çok titiz davranmak gerekir. Yanlış ve negatif bilgileri topluma pompalamak son derece yanlış. Bu işin nereye gideceği ya da ne olacağı belli olmayan bir çalışma. 
     



 GÜNCEL 


















</TEXT>
</DOC>
