<DOC>
<DOCNO> 55733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur28.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer ile Powell neler konuştu.. 
</HEADLINE>
<TEXT>

     Cumhurbaşkanı Ahmet Necdet Sezer, ABD Dışişleri Bakanı Colin Powell'ı kabulünde, Türkiye'nin ABD'yi terörizme karşı savaşımında desteklemeyi sürdüreceğini söyledi. 
     Cumhurbaşkanlığı Basın Merkezi'nden yapılan açıkalamada, Sezer'in bugün Powell'ı kabul ettiği, görüşmede Dışişleri Bakanı İsmail Cem'in de hazır bulunduğu anımsatıldı. 
     Açıklamaya göre, Sezer, görüşmede, Türkiye ile ABD'nin her zaman örnek bir dostluk ve dayanışma içinde olduklarını, iki ülke arasındaki ilişkilerin 11 Eylül saldırılarından sonra daha da güçlendiğini, Türkiye'nin dostu ve müttefiki ABD'yi terörizme karşı savaşımında desteklemeyi sürdüreceğini belirtti. 
     Cumhurbaşkanı Sezer, Türkiye ile ABD arasındaki stratejik ilişkinin Güneydoğu Avrupa'dan Afganistan'a uzanan geniş bir coğrafyada barış ve istikrar ile işbirliği anlayışının güçlendirilmesinde temel öneme sahip olduğunu vurguladı. 
     11 Eylül saldırılarının, terörün gerçek niteliğinin uluslararası 
     toplum tarafından anlaşılmasını sağlaması gerektiğini kaydeden Sezer, teröristlerin ve onları destekleyen grupların adalet önüne çıkarılmasında olduğu gibi, terörün tanımlanmasında da uluslararası düzeyde bir tutum benimsenmesinin önemine dikkati çekti. Cumhurbaşkanı Sezer, Türkiye'nin, ABD ile ekonomik ve ticari ilişkilerini iki ülke arasındaki stratejik ortaklığa uygun bir düzeye çıkarmak istediğini ve Amerikan şirketlerinin Türkiye'deki yatırımlarını artırmalarını beklediklerini ifade etti. Powell ise ABD yönetiminin Türkiye'nin dostluğuna verdiği önem üzerinde durdu, Türk hükümetinin ve halkının 11 Eylül saldırılarından bu yana ABD'ye sağladığı desteğe teşekkür etti. Görüşmede, Afganistan, Ortadoğu, Irak ve Kafkaslar'daki durum gibi bölgesel sorunlar üzerinde görüş alışverişinde de bulunuldu. 
     






</TEXT>
</DOC>
