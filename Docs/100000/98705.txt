<DOC>
<DOCNO> 98705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur12.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaeli Valisi "1300 konutun tahliye edilmesi gerekiyor" 
</HEADLINE>
<TEXT>

     Kocaeli Valisi Erdal Ata, Akçagaz Dolum Tesisleri'nde meydana gelen patlama ve sonrasındaki yangında zarar gören vatandaşların mağduriyetinin giderileceğini belirterek, bu tür felaketlerin bir daha yaşanmaması için çok ciddi önlemlerin alınacağını bildirdi. 
     Vali Erdal Ata, düzenlediği basın toplantısında, Körfez İlçesi'ndeki Akçagaz Dolum Tesisleri'nde bir tankere ana vanadan yapılan LPG aktarmı sırasında gaz sıkışmasının neden olduğu patlamada 2 kişinin yaralandığını ifade ederek, ''Yaklaşık 4 trilyon liralık maddi hasar meydana gelen bu felakette tek tesellimiz, can kaybının olmayışıdır'' dedi. 
     Yangın esnasında öncelikle çevrede yaşayanların bölgeden tahliye edilerek can güvenliklerinin sağlandığını, D-100 karayolu ile demiryolunun trafiğe kapatıldığını anlatan Ata, şunları kaydetti 
     ''Patlamalardan ve yangından çevrede bulunan bazı binaların çatısında yangın çıkmış, toplam 12 bina zarar görmüştür. Binalarda hasar tespiti yapıldı ve vatandaşlarımızın mağduriyetlerinin giderilmesi için yetkililere talimat verilmiştir.'' 
     
     CİDDİ TEDBİRLER ALINACAK 
     Marmara depreminde Kocaeli'nde bulunmadığını, ancak TÜPRAŞ'taki yangını televizyonlardan izlediğini ifade eden Erdal Ata, ''İlimizin bir daha bu tür felaketlerle karşı karşıya kalmaması için çok ciddi tedbirler alınacak. Sanayi tesisleri sıkı biçimde denetlenecek. Eksiklerin giderilmesi için gerekirse tesis kapatmaya kadar yaptırımlar uygulayacağız'' dedi. 
     Ata, bölgede yaşayan vatandaşların can güvenliğinin sağlanması için, yerleşimin başka bir bölgeye kaydırılması gerektiğini de belirterek, şunları söyledi 
     ''Dolum tesislerinin bulunduğu bölge afet bölgesi ilan edilip, yaklaşık 1.300 konutun tahliye edilmesi gerekiyor. Bunun için Bakanlar Kurulu'nun karar alması gerekiyor. Deprem nedeniyle bölgemize 17 bin 500 konut yapılıyor. Bakanlar Kurulu bu kararı alırsa, 1.300 konut daha yapılıp o bölgeyi de kurtarmış oluruz.'' Ata, Kocaeli Sanayi Odası'nın, bölgenin Enerji Organize Sanayi Bölgesi haline getirilerek, güvenlik çemberi oluşturulması yönündeki önerisini de desteklediklerini bildirdi. 
     Vali Ata, Cumhuriyet Savcılığı'nın olayla ilgili soruşturmasının ardından ihmal ve kusuru olan kişi ya da kişiler hakkında suç duyurusunda bulunulabileceğini sözlerine ekledi. 
     





</TEXT>
</DOC>
