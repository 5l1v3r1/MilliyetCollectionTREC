<DOC>
<DOCNO> 73289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo21.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Takımın deneyimli oyuncularla desteklenmesi gerekiyor" 
</HEADLINE>
<TEXT>

     Beşiktaş Teknik Direktörü Christoph Daum, her antrenörün liginde şampiyon, Avrupa'da da başarılı olmayı istediğini, ancak bunun için gerekli şartların yerine getirilmesi gerektiğini belirtti. 
     Daum, Beşiktaş Kulübü'nün resmi internet sitesi ''www.besiktasjk.com.tr''de yaptığı açıklamada, bugüne kadar imkanları dahilinde en iyisini yapmaya çalıştıklarını kaydederek, ''Bazen kendi kendime düşünüyorum. Acaba Beşiktaş için çok mu iyimser düşünüyorum diye. Ancak olanaklarımızı gerçekçi olarak ortaya koyduğum zaman, şanslı olduğumuza inanmadığım şeklinde yorumlanıyor. Beşiktaş'ın iddiası her zaman yüksektir. Her antrenör şampiyon olmak ve Avrupa'da başarılı olmak ister. Bunun içinde gerekli şartların yerine getirilmiş olması gerekir'' dedi. 
     
     "Eksiklerimizi takım ruhu ile destekliyoruz" 
     Ulusal ve uluslararası düzeyde yetersiz deneyimi olan, henüz şampiyonluk görmemiş birçok oyuncusunun bu eksikliklerini takım ruhu, hırs ve güvenle eşitlemeye çalıştıklarını vurgulayan Daum, şöyle devam etti 
     ''Bu sebepten bütün oyuncularımız bir övgüyü hak ettiler. Tabii ki hepimiz takımımızdan kupa ve şampiyonluk bekliyoruz. Ancak bunun için tüm oyuncularımızın her maçta en iyi performanslarını ortaya koymaları gerekir. Galatasaray ve Denizli maçlarında olduğu gibi bu durum gerçekleşmez ise biz de başarıya ulaşamayız. Aynı şekilde bazı temel oyuncularımızın takımdan düşmesi de bizi sıkıntıya sokabiliyor.'' Daum, tüm futbol otoritelerinin Beşiktaş'ın başlangıçtaki problemli döneminden sonra göze hoş gelen ve başarılı bir futbol ortaya koyduğu yönünde hem fikir olduğunu belirtti. 
     Modern futbol teriminin sorunlu bir terim olduğunu belirten Alman çalıştırıcı, şöyle dedi 
     ''Sonuç olumlu ise oyun da hemen modern olarak adlandırılır. Her oyun stili mevcut oyuncunun kalitesine göre yönlenir. Kişisel kalite ne kadar yüksekse takım oyunu da o kadar varyasyonlu ve başarılı olur. 
     Kaliteyi oluşturan faktörler oyuncuların mesleklerine profesyonel bakış açıları, ulusal ve uluslararası maçlardan edinilen deneyim, kendi kendine motivasyon, kulüple bütünleşme, kendine ve diğer takım arkadaşlarına güven, kondisyonel taktik ve teknik yeteneklerdir.'' 
     
     "İstediğim futbolcuların listesini yönetime verdim" 
     Beşiktaş'ın mevcut oyuncularıyla en iyisini yapmaya çalışan bir takım olduğunu vurgulayan Daum, genç ve deneyimsiz bir takımın performans dalgalanmaları göstermesini yadırgamadığını ifade etti. 
     Daum, Beşiktaş'ın bu nedenle zirvede değil, zirve mücadelesi yapan ekipler içerisinde yer aldığını belirterek, ''Türkiye ve Avrupa futbolunda sürekli olarak zirvede kalmak için bu genç takımın deneyimli oyuncularla süslenmesi gerekiyor. Gelecek sezon için takımda görmek istediğim oyuncuların listesini yönetime verdim ve bunlardan hangilerini gerçekleştireceğimizi gelecek günlerde birlikte göreceğiz. 
     Takımımız ve kulübümüzün morali yüksek, kupayı ve şampiyonluğu elde etmek için hırsı büyüktür. Şampiyonluk yarışında tek yapmamız gereken maçtan maça düşünmektir'' dedi. 
     Yönetim seçiminin kritik bir döneme girdiğini, bu nedenle de artık tek taraflı yorumlanan görüşlerini dile getirmeyeceğini kaydeden Daum, ''Sözleşmemin uzatılmasıyla ilgili konuyu da günü geldiği zaman sorumlu kişilerle görüşeceğim'' açıklamasını yaptı. 
     
     Erteleme 
     Trabzonspor-Galatasaray maçının ertelenmesine de değinen Daum, açıklamasını şöyle tamamladı 
     ''Bu erteleme her ne kadar Trabzon spor için bir ek yük getirecek, takımlar arasındaki eşitlik prensibini nispeten sınırlayabilecek yönde bir karar ise de, ayrıca televizyon yayınları ve Spor-Toto açısından, benim bilgim dışında birtakım problemler yaratmışsa da, Galatasaray-Barcelona karşılaşmasının Galatasaray tarafından kazanılması, şüphesiz Türk futboluna yapacağı katkı açısından çok olumlu olacaktır.'' 
     






</TEXT>
</DOC>
