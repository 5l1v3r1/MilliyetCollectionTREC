<DOC>
<DOCNO> 96546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sondun27.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız basını, Leyla adası krizini, Kardak krizine benzetti. 
</HEADLINE>
<TEXT>

     Fransa'da yayımlanan Liberation gazetesi, Akdeniz'de yerleşim bulunmayan Leyla Perejil adacığıyla ilgili İspanya ile Fas arasında ortaya çıkan krizi, Türkiye ile Yunanistan arasında yaşanan ''Kardak krizine' benzetti. 
     Liberation, ''Kaya parçası için savaş'' başlığıyla verdiği haberde, İspanya ve Fas'ı adeta savaşın eşiğine getiren krizin arkasında, 13 hektarlık bir toprak parçasının yattığını belirtti. 
     Türkiye ile Yunanistan arasında 1996 yılında ortaya çıkan krize atıfta bulunan Fransız gazetesi, Çin Denizi'ndeki adacıkların Çin, Filipinler, Vietnam, Malezya ve Tayvan arasında, Güney Atlantik'teki Malouine adacıklarının ise İngiltere ve Arjantin arasında yarattığı krizlere dikkat çekti. 
     Liberation, İspanya ve Fas arasındaki görüş ayrılığının arkasında, ''Cebelitarık Boğazı'nın kontrolü'' olduğu yolunda bölge uzmanlarınca yapılan yorumlara yer verdi. 
     





</TEXT>
</DOC>
