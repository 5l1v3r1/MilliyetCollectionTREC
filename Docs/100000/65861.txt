<DOC>
<DOCNO> 65861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/soneko18.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Zorunlu Deprem Sigortası yaptırmayanlar yardım alamayabilir... 
</HEADLINE>
<TEXT>

     Afyon depremi mağdurlarından zorunlu deprem sigortası yaptırmayanlar, devletin yaptığı yardımlardan istifade edememe durumuyla karşı karşıya bulunuyorlar. 
     Deprem sigortası yaptırma zorunluluğu 27 Eylül 2000 tarihinde başladı. Zorunlu Deprem Sigortası'na dair 587 Sayılı Kanun Hükmünde Kararname, konutu olan herkesin zorunlu sigorta poliçesi yaptırmasını zorunlu kılıyor. 
     Tapu işlemlerinde de aranan uygulama yürürlüğe girdiğinde, Doğal Afet Sigortaları Kurumu azami 20 milyar Türk Lirası tutarına kadar sigorta teminatı veriyordu. 
     Meskenin gerçek değerinin bu bedelden daha fazla olması durumunda, sigortalı söz konusu bedelin üzerindeki kısım için sigorta şirketlerinden isteğe bağlı olarak ek teminat alabilecek, böylece evinin toplam değeri sigortalanabilecekti. Prim miktarı, risk bölgesine, büyüklüğüne ve inşa tarzına göre değişiyor. 
     Tapu tescil işlemlerinde zorunlu deprem sigortasına ilişkin poliçe ibrazı, erteleme sonrası 29 Kasım 2000 tarihinde yürürlüğe girmişti. 
     Uygulamadan ilk yararlananlar da yine Afyon depremi mağdurları oldu. Doğal Afet Sigortaları Kurumu DASK 15 Aralık 2000 tarihinde Afyon ve çevresinde meydana gelen ve bazı konutlarda hasara yol açan depremle ilgili ilk tazminat ödemelerini gerçekleştirdi. 
     Depremi izleyen günlerde yapılan araştırma sonucu hasarlı konutlardan çok azının Zorunlu Deprem Sigortası Poliçesi'ne sahip olduğu anlaşılırken, sigortalı konutlardan 4 adedinin sahiplerine hasar tesbiti sonrası 22 milyar 492 milyon lira tazminat ödendi. 
     O dönemde de yapılan uyarılarda, 27 Mart 2001 tarihinden sonra geçerli Zorunlu Deprem Sigortası bulunmayanların, bu sigorta kapsamında karşılanacak zararlar için doğal afetlerle ilgili mevzuat çerçevesinde hak sahibi olamayacağı ve olası bir deprem felaketinde mağdur olmamaları için sigorta yaptırmaları gerektiği bildirilmişti. 
     Tüm meskenleri doğal afete karşı sigortalayan Doğal Afet Sigortaları Kurumu'nun DASK teknik işlerini yürüten Milli Reasürans T.A.Ş'nin Genel Müdürü ve Türkiye Sigorta ve Reasürans Şirketleri Birliği Başkanı Cahit Nomer, 27 Mart tarihten sonra bir deprem olması durumunda zorunlu deprem sigortası yaptırmayanların devletin yaptığı yardımlardan istifade edemeyeceği hükmü doğrultusunda Dünya Bankası'na da taahhüt verildiğini bildirmişti. 
     Depremin bir kez daha vurduğu Afyon'da, DİE'nin 2000 yılı bina sayımı sonuçlarına göre 132 bin 924 bina, 171 bin 512 konut bulunurken, 1 Şubat 2002 tarihine kadar Afyon'da sadece 9 bin 661 Zorunlu Deprem Sigortası poliçesi satıldığı belirlendi. Verilen teminat tutarı ise 133 trilyon 674 milyar 290.5 milyon lira oldu. 
     1.849'u internet üzerinden satılan poliçelerin ilçelere göre 
     dağılımında ilk sırayı 76 trilyon 736.6 milyar liralık teminat ve 5 bin 226 poliçe ile merkez ilçe alıyor. Depreme adını veren merkez üssü Sultandağı'nda 344, Şuhut'da 165, Başmakçı'da 60, Bayat'da 21, Bolvadin'de 558, Çay'da 160, Çobanlar'da 25, Dazkırı'da 98, Dinar'da 959, Emirdağ'da 747, Evciler'de 36, Hocalar'da 40, İhsaniye'de 111, İscehisar'da 124, Kızılören'de 19, Sandıklı'da 796 ve Sincanlı'da 172 poliçe satıldı. Türkiye Sigorta ve Reasürans Şirketleri Birliği Başkanı Cahit Nomer, Afyon'da satılan poliçelerin genel toplamın binde 0.7'sini oluşturduğunu belirterek, poliçe sayısının diğer illere göre az olduğunu söyledi. Zorunlu Deprem Sigortası yaptıranlara ödemenin en fazla bir ay içinde yapılabileceğini belirten Cahit Nomer, hasarların tutarı konusunda da, ''Toplam ödenecek rakam tahminime göre 2-2.5 milyon doları geçmez'' dedi. 
     
     Afyon'un bina haritası 
     DİE'nin 2000 yılı bina sayım sonuçlarında Afyon'daki binaların 2 bin 215'inin harap ve yıkılması planlananlardan oluştuğu belirlendi. 
     Sayım sonuçlarına göre Afyon'daki binaların 8 bin 362'si esaslı tamir ve tadilat gerektirirken, 40 bin 190'ı basit tamir ve tadilata ihtiyaç duyuyor. 80 bin 289 binanın ise tadilata ihtiyacı olmadığı ortaya çıktı. 
     Ayrıca, Afyon'da 1984 ile 2000 yılları arasında geçen 16 yılda bina sayısı yüzde 85.7 artışla 132 bin 924'e yükseldi. Konut sayısı da yüzde 89.3 artışla 171 bin 512'ye ulaştı. 
     Bir başka hesapla Afyon'a 16 yılda 61 bin 351 bina ve 80 bin 892 adet konut eklendi. 
     Afyon'da belediye sınırları içindeki 132 bin 924 adet binanın 86 bin 334'ü konut, 22 bin 835'i konut ve konut dışı karışık, 5 bin 351'i ticari, bin 946'sı sanayi, 541'i eğitim, 462'si kültür, sosyal ve spor, 164'ü sağlık, amaçlı kullanılıyor. 465'i resmi daire, 633'i dini amaçlı, 14 bin 147 adedi diğer amaçlı ve 46'sı da amacı konusunda cevap alınamayanlardan oluşuyor. 
     Afyon'da belediye sınırları içindeki binaların 34 bin 586'sı 1990-2000 yılları arasında, 35 bin 511'i 1980-1989 yılları arasında, 
     28 bin 495'i ise 1970-1979 yılları arasında bitirildi. 
     Yine Afyon'daki 132 bin 924 binanın en büyük bölümünü oluşturan 106 bin 175'inin taşıyıcı sistemi yığma olarak belirlendi. 
     






</TEXT>
</DOC>
