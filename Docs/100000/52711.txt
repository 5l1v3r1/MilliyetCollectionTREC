<DOC>
<DOCNO> 52711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/guncel/gun02.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski belediyeciye gıyabi tutuklama 
</HEADLINE>
<TEXT>

DGM’nin "BİT" takibi sürüyor 
     SEMRA PELEK, ERDEM ÖZTÜRK İstanbul 

     İstanbul Büyükşehir Belediyesi ve belediye şirketlerindeki yolsuzluk iddialarını soruşturan İstanbul Devlet Güvenlik Mahkemesi, Recep Tayyip Erdoğan döneminde dört yıl Büyükşehir Belediyesi Genel Sekreterliği yapan Mustafa Açıkalın hakkında gıyabi tutuklama kararı verdi. 
     DGM Cumhuriyet Savcısı Abdülaziz Özatlan, yolsuzluk iddialarıyla ilgili yürütülen soruşturma kapsamında kısa bir süre önce ifadesi alınıp serbest bırakılan Açıkalın'la karara itiraz etti. Bunun üzerine DGM, Açıkalın hakkında gıyabi tutuklama kararı aldı. 
     Aynı soruşturma kapsamında ifadesi alındıktan sonra tutuksuz yargılanmak üzere serbest bırakılan İstanbul Büyükşehir Belediyesi eski İştirakler Daire Başkanı Necmi Kadıoğlu hakkında da Savcı Özatlan'ın itirazı üzerine geçen hafta gıyabi tutuklama kararı çıkartılmıştı. 
     
     İGDAŞ'ta 11 gözaltı 
     Mali Şube Müdürlüğü ekipleri, soruşturma kapsamında İGDAŞ'a dün düzenlediği operasyonda, şirket yöneticilerinin de aralarında bulunduğu 11 kişiyi gözaltına aldı. İfadelerine başvurulan bu kişilerden yedisi emniyette serbest bırakılırken, Genel Müdür Yardımcısı Serdar Taflan, İnşaat İşleri Müdürü Mesut Kösebaşkan, İnşaat İşleri Müdür Yardımcısı Murat Öztürk ve İnşaat İşleri Şefi İlker Sarıaydın, dün akşam İstanbul DGM'ye sevk edildi. 
     



 GÜNCEL 





















</TEXT>
</DOC>
