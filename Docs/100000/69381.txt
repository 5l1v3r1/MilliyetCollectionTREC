<DOC>
<DOCNO> 69381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/spor/spo01.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Seba depremi 
</HEADLINE>
<TEXT>

Beşiktaş’ın olağan mali kongresi olaylı geçti. Genel Kurul’da söz alan Nevzat Demir’in Süleyman Seba’yı eleştirmesi üyelerin büyük protestosuna neden oldu 
     BİLAL MEŞE 

     BEŞİKTAŞ’ın Olağan Mali ve İdari Genel Kurulu tartışmalı geçen bir kongreden sonra yapıldı ve yönetim güven tazeledi. Erdoğan Tuncer’in divan başkanlığına getirilmesinden sonra söz alan Başkan Serdar Bilgili, "Bu kriz ortamında bile kaynaklarımızı son noktasına kadar zorlamaktayız. Tüm kuruluşlar bu ekonomik sıkıntıyı yaşarken, Beşiktaş bu krizi en iyi şekilde atlatan kulüplerin başındadır. Ateşten gömlek giydik, yeniden göreve soyunacağız" diye konuştu. 
     KONGRENİN dilekler bölümünde konuşan Nevzat Demir’in yönetimin hazırladığı kitapçığı överken, geçmişteki kitaplara kağıt parçası diyerek üstü kapalı olarak Süleyman Seba’yı eleştirmesi büyük tepkilere neden oldu. Ümraniye Tesisleri’nin yapımını üstlenen Demir önce alkışlandı, Seba’ya çattığı için ardından uzun süre protesto edildi. Üyelerin bu çıkışına sinirlenen Nevzat Demir’in, kulüp üyeliğinden istifa etmesi şaşkınlık yarattı. 
     İSTİFA dilekçesini gizlice kongre başkanlığına veren Demir’i, Başkan Serdar Bilgili ve yöneticiler uzun süren uğraşlar sonucu kararından geri çevirdiler. Gerginliğin zaman zaman üst sınıra çıktığı kongrede muhalefet lideri Hasan Arat, Halka Arz, Ümraniye ve Fulya Tesisleri konusunda yönetimi eleştirdi. Arat, işbaşındaki yönetimi hayal üretmekle suçladı ve mart ayında yapılacak seçimlerde göreve talip olduklarını resmen açıkladı. 
     

</TEXT>
</DOC>
