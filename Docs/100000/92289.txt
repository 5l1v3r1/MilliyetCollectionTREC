<DOC>
<DOCNO> 92289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/dunya/adun.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bitiren rapor 
</HEADLINE>
<TEXT>

Bush, Arafat’ın canlı bomba örgütü El Aksa Tugayları’na 20 bin dolar aktardığını belirten istihbarat raporu üzerine Filistin liderini sildi’ 
     SEMA EMİROĞLU New York 

     ABD Başkanı George W Bush’un Filistin lideri Yaser Arafat’a yönelik "Bu yönetimle barış olmaz, yeni bir liderlik gerekiyor" şeklindeki sert çıkışının perde arkasında bir istihbarat raporunun olduğu belirlendi. 
     Beyaz Saray’ın eline geçen hafta geçtiği belirtilen rapor, Arafat’ın İsrail’e intihar saldırıları düzenleyen El Aksa Şehitleri Tugayı adlı Filistin terör grubuna 20 bin dolar 32 milyar lira yardım yapılmasını onayladığını gösteriyor. 
     The New York Times gazetesinin adını gizli tutan Amerikalı yetkililere dayandırdığı haberine göre, Başkan Bush bu rapor üzerine şimdiye kadar izlediği Ortadoğu politikasında bir dönüm noktasına geldi ve ’Filistin’de terörle uzlaşmayan yeni bir yönetimin işbaşına gelmesi’’ çağrısında bulundu. Başka bir deyişle, Bush Ortadoğu’da çatışan tarafları barış masasına oturtmayı amaçlayan ve "saldırgan diplomasi" olarak tanımlanan politikasını radikal biçimde değiştirdi. 
     Bir başka yetkili gelinen noktada, "Durumun düzgün giden bir politikanın bundan sonraki adımının belirlenmesi olmaktan çıktığını", Beyaz Saray’ın artık "Bu koşullarda bir şey yapamayız, önce masaya düzgün temsilcilerin oturmasını sağlamalıyız" demeye başladığını belirtti. 
     Ancak Bush’un Arafat’a sert çıkışı Arap dünyasında fazla taraftar bulmadı. Filistin liderliğini değiştirmeye yönelik girişimlerin önünde de çok sayıda engel bulunduğuna dikkat çekiliyor. 
     
     Ocak 2003’te seçim 
     ABD Savunma Bakanlığı kaynakları, Filistin güvenlik örgütünün CIA Başkanı George Tenet gözetiminde kurulacağını belirtirken Filistinli Bakan Saib Erekat da Arafat’ın liderliğini garanti etmek için devlet başkanlığı ve parlamento seçimlerinin hemen 10 - 20 Ocak 2003’de yapılacağını açıkladı. 
     



 DÜNYA 











</TEXT>
</DOC>
