<DOC>
<DOCNO> 98374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur01.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 11 bin hasta böbrek nakli bekliyor... 
</HEADLINE>
<TEXT>

     Türkiye'de yaklaşık 11 bin kişinin böbrek nakline ihtiyacı olduğu, buna karşın yılda ancak 400 nakil yapılabildiği bildirildi. 
     Erciyes Üniversitesi Tıp Fakültesi Öğretim Üyesi ve Türk Nefroloji Derneği Yönetim Kurulu Üyesi Prof. Dr. Cengiz Utaş, A.A muhabirine yaptığı açıklamada, Türkiye'de böbrek yetmezliği olan ve diyalize giren 22 bin hasta bulunduğunu, bunlardan yarısının böbrek nakline ihtiyacı olduğunu söyledi. 
     Organ bağışının yetersizliği nedeniyle yılda ancak 400 hastaya böbrek nakli yapılabildiğini belirten Utaş, şunları anlattı 
     ''Türkiye'de böbrek nakli sadece 18 merkezde yapılabiliyor ve bu merkezlerde bugüne dek 5 bin kişiye böbrek nakli yapıldı. Bunlardan 350'sine de Türkiye'de böbrek bulunamadığı için yurdışındaki hastanelerde nakil yapılmış. Bizim en büyük sorunumuz organ bağışının yeterli düzeyde olmamasıdır. Öldükten sonra alınmak üzere organlarımızı bağışlayarak 8 kişiye yeni bir yaşam armağan edebiliriz. Diyanet İşleri Başkanlığı Din İşleri Yüksek Kurulu da organ bağışını, insanın insana yapabileceği en büyük yardım olarak tanımlamıştır. Bu nedenle bağışın dinen de bir sakıncası yoktur.'' Utaş, böbrek nakli sonrası yaşam oranlarının da yüksek olduğunu ifade ederek, 1 yıl yaşam oranının yüzde 95'e, 5 yıl yaşam oranının da yüzde 85'e ulaştığını kaydetti. 
     Böbrek yetmezliğine neden olan hastalıkların başında böbrek iltihabı olarak tanımlanan ''nefrit''in geldiğine işaret eden Utaş, son yıllarda şeker hastalığına bağlı böbrek yetmezliğinin tüm dünyada olduğu gibi Türkiye'de de artış gösterdiğini vurguladı. 
     





</TEXT>
</DOC>
