<DOC>
<DOCNO> 68419 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/yasam/yas05.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG patlamasına hapis istemi 
</HEADLINE>
<TEXT>

Kale Oto Fabrikası’ndaki patlamayla ilgili olarak savcılık soruşturma başlattı 
     ŞÜKRAN ÖZÇAKMAK 

     Şişli Savcılığı, Kağıthane’de Kale Oto Radyatör Fabrikası’nda üç gün önce LPG tankının patlaması üzerine meydana gelen, 11 kişinin yaralandığı olayla ilgili "tedbirsizlik ve dikkatsizlik sonucu patlama, yangın ve yaralamaya sebebiyet vermek" suçundan soruşturma başlattı. 
     Şişli Savcısı Mecit Ceylan, Sanayi Mahallesi’ndeki dört katlı fabrikanın sahibi Halit Kaya ile patlamada yaralanan fabrika güvenlik görevlileri Yahya Karakurt ve Murat Özarslan’la iş makinesi operatörü Mehmet Bektaş’ın bilgisine başvurdu. 
     Soruşturma kapsamında, olay günü Bektaş’ın çalıştığı iş makinesiyle LPG tankına temas etmesiyle gaz sızıntısı oluştuğu, bu sırada paniğe kapılan güvenlik görevlilerinden birinin elektrik akımını kesmek amacıyla şalteri indirdiği ve bu nedenle patlama meydana geldiği belirlendi. Soruşturma sonucuna göre, fabrika sahibi, güvenlik görevlileri ve Bektaş hakkında 6 aydan 5’er yıla kadar hapis cezası istemiyle dava açılabilecek. 
     
Öğrenciler göçebe olacak      İlk günkü çalışmalarda 790 konut ile 508 işyerinde hasar tespit edildi. Orta derecede hasar gören Profilo Barış İlköğretim Okulu’nun öğrencilerinin, 600 öğrencisi olan bin 500 öğrenci kapasiteli Kağıthane İmam Hatip Lisesi’ne taşınacağı bildirildi. 
     
Fabrika, işgalci çıktı      Patlamanın meydana geldiği fabrikanın büyük bir kısmı Hazine arazisi üzerine inşa edilmiş. Büyükşehir Belediyesi, geçen yıl Hazine arazilerinin boşaltılmasıyla ilgili 775 sayılı yasa gereği fabrika hakkında yıkım kararı verdiklerini belirtiyor. 
     



 YAŞAM 




















</TEXT>
</DOC>
