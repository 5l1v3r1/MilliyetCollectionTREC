<DOC>
<DOCNO> 69939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/spor/spo03.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom farkı 
</HEADLINE>
<TEXT>

     HAKAN CAN 

     60.91’lik pay 
     ŞAMPİYONLAR Ligi’nde ilk sekiz takım arasına girme şansını sürdüren Galatasaray, son beş sezonda inanılmaz bir grafik çizdi. Avrupa kupalarına son beş sezonda katılan tüm takımlarımız 121.5 ülke puanına ulaştı. 9 ekibimiz bu puana 47.5’luk bir katkı sağlarken, Cim - Bom tek başına 74 puan kazandırdı. Böylece Sarı - Kırmızılı ekip, Türkiye’nin UEFA sıralamasını belirleyen puanların 60.91’ini elde etti. 
     
     Yoğun trafik 
     GALATASARAY, bu sezon da Avrupa’da yoğun bir trafik içine girdi. Sarı - Kırmızılılar, ikinci tur kaderini belirleyecek Roma deplasmanı ve İstanbul’daki Barcelona maçlarıyla birlikte sadece bu yıl 16 karşılaşma oynamış olacak. Cim - Bom’un ezeli rakibi Fenerbahçe ise son beş sezonda, ancak 16 Avrupa kupası maçı oynadı ve bu süre içinde 7.5 puan aldı. Oysa Galatasaray sadece bu sezon 15.5 puan topladı. 
     
     Açık ara 
     BEŞİKTAŞ da, beş sezonda 24 Avrupa kupası maçına çıkarken, Galatasaray bu kadar sürede tam 63 karşılaşma oynadı. Sarı - Kırmızılı takım yine aynı sürede Beşiktaş’ın 4.11, Fenerbahçe’nin ise 9.86 katı puan kazandırmayı başardı. Cim - Bom ayrıca, son beş sezonda ülkemizi temsil eden 9 takımın toplamından daha fazla galibiyet ve beraberlik elde etti. Galatasaray bu sezon çeyrek finali çıkarsa, iki maç daha yapacak. 
     
Hepsi müthiştiGalatasaray Başkanı Mehmet Cansun, futbolcuların Liverpool karşısında insan üstü mücadele ortaya koyduklarını vurguladı, "Çok etkilendim" diye konuştu 
     HALİL ÖZER 

     İki misli efor 
     MEHMET Cansun, Sarı - Kırmızılı futbolcuların, kendisini çok etkilediğini söyledi. Başkan, "İnsanüstü bir mücadele ortaya koydular. Hepsi müthişti" dedi. Cansun, "Hangisini sayayım. Tümü iki misli eforla oynadı. Çok eksiğimiz vardı. Ama bu maçtan kim gülerek çıkardı, diye sorsanız yanıt veremem. Doğrusunu söylemek gerekirse, böyle bir şey beklemiyordum. Bütün futbolcuları ayrı ayrı kutlamak gerekirödiye konuştu. 
     
     Takım ruhu 
     BAŞKAN, kendilerinden daha güçlü bir rakiple oynadıklarını da hatırlattı ve şöyle devam etti "1.85’in üzerinde birçok oyuncuları vardı. Bütçe farkını söylemiyorum bile. Bazı oyuncuları bedava oynatıyoruz. Örneğin Radu. Ama bizde takım ruhu var. Avrupa’da milyon dolarlar yatıranlar bile bunu başaramıyor. 11 oyuncusunu kaybedip, yine başarıdan başarıya koşan bir takımın, futbol tarihinde benzeri yok." 
     
Yönetim kahroldu      ERHAN TELLİ 

     SARI - Kırmızılı yöneticiler, Livorpool önünde kaçan galibiyete yanıyorlar. II. Başkan Fatih Altaylı, oynanan futbolla gurur duyduklarını belirtti, "Ama beraberlik bizi çok üzdü. Kısmet bu. Olmayınca, olmuyor. Futbolumuz, Avrupa’da çok farklı. Keşke Avrupa Ligi kurulsa da orada oynasak. Bizim takıma hep kötü diyorlar. Peki kötü bir takım bu futbolu nasıl oynar" ifadesini kullandı. 
     ABDÜRRAHİM Albayrak, Lucescu’ya övgüler yağdırdı. Albayrak "Maç öncesi hocanın motivasyonunu yaşamak lazım. Tüm oyuncular ile tek tek ilgileniyor. Onlara tek tek taktik veriyor. Herkes büyük motivasyon ile sahaya çıkıyor. Kimin nasıl oynayacağını, nasıl top kullanacağını tek tek biliyor. Avrupa’nın devlerine yenilmedik. Bu çocukların hakkını ödeyemeyiz" diye konuştu. 
     
Bedava kahraman      LİVERPOOL önünde ilk kez ilk on bir şansı bulan ve attığı golle ön plana çıkan Radu Niculescu’nun, Lucescu tarafından bedava getirildiği öğrenildi. Romanya’nın National Bükreş takımından, sezon sonuna kadar bedelsiz olarak kiralanan golcünün, peşin para almadığı ve maç başına 5 bin dolara imza attığı ifade edildi. Bu arada Göztepe maçı için sakatlıkları süren Sergen, Murat Sözkesen ve Bülent Akın dışında tam kadro çalışan Cim - Bom’da, cezalı Hasan Şaş ile Batista dışında eksik bulunmuyor. 
     
Hakan imzalıyor      İNGİLTERE Premier Ligi takımlarından Blackburn Rovers’la anlaşan Hakan Ünsal’a dün gece çalışma ve oturma izni çıktı. Yıldız futbolcu, bugün Blackburn’la resmi sözleşme imzalayacak. 
     
BASIN      İNGİLİZ 
     Hayat öpücüğü 
     THE Daily Telegraph "Heskey’in golü Liverpool için hayat öpücüğü oldu. Ali Sami Yen’de bir konuk takıma yapılacak en büyük ikram sessizlik. Emile Heskey’in golünün ardından da Galatasaray seyircisi bu golü sessiz kalarak takdir etti." 
     
     Heskey canlandırdı 
     THE Guardian "Heskey Liverpool’u canlandırdı. Liverpool belki Altınboynuz’daki içi ağzına kadar nefretle dolu kazandan kurtulmayı başardı ama, Avrupa Şampiyonlar Ligi düşü de askıda kaldı. Ali Sami Yen’i aşağılayıcı bir ortam olarak nitelendiren Liverpool böyle bir ortamla karşılaşmadı. Ancak seyirci en az her zamanki kadar gürültülüydü. Zemin düzgün değildi." 
     
     Cankurtaran halatı 
     THE Times "Liverpool, Heskey’in uzattığı cankurtaran halatına, zayıf olmasına bakmaksızın büyük bir sevinçle yapıştı. Ali Sami Yen Stadı için yakıştırılan cehennem benzetmesinin bazı durumlarda doğru olduğu ortaya çıktı. Ancak Liverpool, Şampiyonlar Ligi’nde, düşük de olsa, bir yaşama umudu kazandı. Küçük bir konsantrasyon eksikliğini bir yana bırakırsak, Liverpool oyun boyunca rahattı ve güzel bir sonuçla kazanabilirdi." 
     
     Meşale yandı 
     THE Independent "Heskey, Liverpool’un meşalesini yanık tutmayı başardı. Maç boyunca üstün olan taraf Liverpool’du. Ancak alınan sonuç, bu takımı gelecek maçlarda daha iyi oynamak zorunluluğuyla karşı karşıya bıraktı. Umut devam ediyor." 
     
     İTALYA 
     Tur Aslan’ın ağzında 
     ÇİZME medyası, Barcelona’yı yenerek liderliğe yükselen Roma’nın gözünü 13 Mart’taki Galatasaray maçına diktiğini yazdı. Gazeteler, Roma’nın, Cim - Bom’u yenmesi halinde turu garantileyeceğinin altını çizdiler. Galatasaray - Liverpool maçıyla ilgili yorumlarda ise La Gazzetta dello Sport "Galatasaray, 8 dakika inandı, daha sonra Heskey Liverpool’u yarışa geri aldı" ifadesini kullandı. Corriere dello Sport "Liverpool riskteydi, ama Heskey Galatasaray’ı durdurdu" yorumunu yaptı. 
     
     



 SPOR 




















</TEXT>
</DOC>
