<DOC>
<DOCNO> 89413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun20.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Atina baskı altında" 
</HEADLINE>
<TEXT>

     Yunanistan Hükümet Sözcüsü Hristos Protopapas, Avrupa Güvenlik ve Savunma Politikası AGSP konusunda ''İyimserliğe yol açacak bir gelişme olmadığını'' söyledi. 
     Protopapas, basın toplantısında, gazetecilerin, Yunanistan Başbakanı Kostas Simitis'in dün AB Dönem Başkanı İspanya'nın Başbakanı Jose Maria Aznar ile yaptığı görüşmede AGSP konusunda yeni bir önerinin gündeme gelip gelmediğine ilişkin sorularını yanıtladı. 
     Protopapas, ''Her görüşmede yeni bir şey olur. Sayın Simitis ve Aznar dün Sevilla zirvesinin gündemi ve AGSP konusunda görüş alışverişinde bulundular. Şu an iyimserliğe yol açacak bir gelişme yok. Sevilla zirvesine kadar gidilecek çok yol ve yapılacak çok iş var'' dedi. 
     
     ATİNA'YA BASKI 
     Bu arada, Yunan basını, Atina'nın, AGSP konusunun bir an önce çözülmesi için İspanya, Fransa ve Almanya'nın ağır baskısı altında olduğunu yazdı. 
     AGSP'deki ''çıkmazın'' giderilmesi için uluslararası basının ''uzlaşmaz'' ilan ettiği Atina'nın öneri getirmekte geciktiğini belirten gazeteler, Simitis'in dün Aznar'a, ''Ankara metni''nin 2. 
     maddesine, bir NATO ülkesinin bir AB ülkesine saldıramayacağı doğrultusunda bir ek yapılması ve 12. maddedeki, Ege ve Kıbrıs'ı ''Avrupa ordusu''nun operasyon alanından çıkaran ''coğrafi yakınlık'' ifadesinin kaldırılmasını talep eden bir öneri sunduğunu kaydettiler. Aznar'ın, öneriyi, Madrid'de Devlet Bakanı ve Başbakan Yardımcısı Mesut Yılmaz ile yapacağı görüşmede gündeme getireceğini söylediğini öne süren Yunan basını, Türkiye'nin bu teklifi kabul etmesinin beklenmediği yorumunu da yaptı. 
     





</TEXT>
</DOC>
