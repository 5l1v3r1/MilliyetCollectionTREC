<DOC>
<DOCNO> 61452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur12.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gözünüzü dört açın...İşte kapkaççıların yeni yöntemi... 
</HEADLINE>
<TEXT>

     Kapkaç yöntemiyle vatandaşların para ve eşyalarını çalan kişiler yeni yöntemler kullanmaya başladılar. Lüks araba ve iyi giyimli şebekeler, araçlarıyla yanlarına yanaştıkları kişilerin insani duygularını istismar ederek cep telefonlarını çalmaya başladılar. 
     Ankara Emniyet Müdürlüğü Asayiş Şube Müdürlüğü'ne, lüks arabalı ve iyi giyimli kişilerin, araçlarıyla yanlarına yanaştıkları kişileri kandırarak cep telefonlarını alıp kaçtıkları ihbarları gelmesi üzerine Yankesicilik ve Dolandırıcılık Büro Amirliği'ne bağlı ekipler harekete geçti. 
     Polis, şikayetlerin artması üzerine, içerisinde zaman zaman 3, bazen de 4 kişi bulunan Clio marka gri renkli, arka plakası sökülmüş otomobili aramaya başladı. 
     Polis aramasını sürdürürken Tolga Y. adlı bir kişi polise başvurarak, 'Kazım Karabekir Caddesi üzerinde İzmir'den geldiklerini söyleyen Clio marka otomobilli 4 kişinin, Ankara'yı bilmediklerini, cep telefonlarının bataryası bittiği için arkadaşlarını arayamadıklarını belirterek, mesaj çekmek maksadıyla cep telefonunu istediklerini, daha sonrada telefonu alarak arka plakası sökülmüş araçlarıyla kaçtıklarını' kaydetti. 
     Bunun üzerine çeşitli semtlerde çalışma yapan ekipler plakasız otomobili Altındağ'da ele geçirmeyi başardı. Otomobilde bulunan Sevkan Y., Birol B., Bahadır K., İrem B. adlı kişiler gözaltına alındı. Bu kişilerin yapılan sorgulaması sonucu, bir ay içerisinde Kemal A., Özgür Ç., Adem Ç., Burhan Y., Adem Ö., Ali Rıza A., Çağlar B. adlı kişilerin telefonlarını kapkaç yöntemiyle çaldıkları saptandı. 
     Sorgulanan bu kişiler, otomobilleriyle yanlarına yanaştıkları kişilere, ''Hastamız var'', ''Cenazemiz var'', '''Ankara'nın yabancısıyız'' şeklinde yalanlar söyleyerek telefona ihtiyaç duyduklarını, bazen yanlarında bulunan cep telefonunun bataryasını bitmiş gibi gösterdiklerini itiraf ettiler. Kapkaççılar kullandıkları otomobil ve iyi giyimin kendilerine avantaj sağladığını vurgulayarak, telefonları aldıktan sonra hemen kaçtıklarını, arabanın arka plakasını söktükleri için de kolay deşifre olmadıklarını bildirdiler. 
     






</TEXT>
</DOC>
