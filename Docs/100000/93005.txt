<DOC>
<DOCNO> 93005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo14.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını Türkiye'yi alkışlıyor... 
</HEADLINE>
<TEXT>

     İtalya, 17. Dünya Kupası'nda 3. olan Türkiye'yi, ''sergilediği gösterişli futbol, yetenekli oyuncuları ve dostluğu'' için alkışlıyor. 
     Dünyanın en yüksek tirajlı spor gazetesi olan La Gazzetta dello Sport, ''Türkiye üçüncü, herkes için bayram'' başlığı altında verdiği haberinde, Türk ve Güney Koreli futbolcuların maç sonrasında sergiledikleri görüntünün ''gerçekten değer biçilemez'' olduğunun altını çizdi. 
     Gazetenin ifadelerinde, ''Galatasaray plakalı Türkiye'nin 2000 UEFA Kupası'nı kazanması, Türk Milli Takımı'nın Avrupa Kupası finallerine katılması ve Dünya Kupası finalerinde 3.lük kürsüsüne çıkması, yalnızca kolektif oyun ruhundan değil, FIFA'nın tanıdığı 3 futbolcu Rüştü, Hasan Şaş, Alpay gibi büyük yetenekli futbolcularının olmasından da kaynaklandı'' denildi. 
     Türk Milli Takımı'nda kaleci Rüştü Reçber'in diğerlerine oranla kupadan daha saygın ve değerli olarak çıktığı kaydedildi. 
     Türkiye-Güney Kore maçıyla ilgili İtalyan gazetelerinde Hakan Şükür daha fazla ön plana çıkartılan isim olurken, Corriere dello Sport'ta birinci sayfadan verilen bir köşe yazısında, ''Tesadüfi bir kahraman Dünya Kupası'nı kurtarıyor'' denildi. 
     Yazıda Hakan Şükür için ''Samimi olarak, tesadüfi kahraman Hakan Şükür'e, bu Dünya Kupası ateşinin verimsiz ve yalın heyecanlı zararının tazminatını ödediği için teşekkür ediyoruz'' ifadesi kullanıldı. 
     Corriere dello Sport'taki köşe yazısında ayrıca, Türk Milli Takımı'nın ''kararlı, sürekli, simgesel yükselişte'' olduğu vurgulanarak, ''Zorlu ve kavgalı kulüpleriyle Avrupa'da baş aktör kesilen Türk takımları hayretler uyandıran bir yenilik'' yorumunda bulunuldu. 
     La Republica Gazetesi ise, ''Yoksulların küçük finali ama, Dünya Kupası tarihine rekor ve çok anlamlı etkileyici bir fotoğraf güzellikleri verdi'' ifadesini yazının girişinde kullandı. 
     Diğer gazetelerde Türkiye'nin Dünya Kupası'nda üçüncülüğü şu ifadelerle duyuruldu 
     Corriere dello Sport ''Hakan Şükür'ün yıldırımı, Türkiye üçüncü.'' Tutto Sport ''Hakan Şükür ve İlhan Mansız Güney Kore'yi yere seriyor. Her iki ülke için de unutulmaz bir Dünya Kupası.'' La Repubblica ''Hakan Şükür'ün yıldırım golü, Türkiye-Kore ne güzel sarılma.'' La Stampa ''Hakan Şükür'den tüm zamanların en hızlı golü. 11. saniyedeki gol Güney Korelileri yıkıyor. Tarihi bir bronz Türklere bayram yaptırıyor.'' Corriere della Sera ''Hakan Şükür'ün yıldırımı Güney Kore'yi kör ediyor, üçüncülük için ne güzel gösteri.'' 
     





</TEXT>
</DOC>
