<DOC>
<DOCNO> 69316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur04.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaleci ''kadın'' olunca golcüler kuyruk oldu... 
</HEADLINE>
<TEXT>

     Şanlıurfa'nın Viranşehir İlçesi'nde kurdukları lunaparkta kalecilik yapan 18 yaşındaki Gurbet Demirkıran'a gol atmak isteyen erkekler, birbirleriyle yarıştı. 
     Yaklaşık 8 yıldır amatör kalecilik yapan Gurbet Demirkıran, Türkiye'nin birçok il ve ilçesinde kurdukları lunaparklarda, kalecilik yaparak aile bütçesine katkı sağladığını belirtti. 
     Lunaparkın bir köşesinde kurdukları portatif kaleye atılan 3 penaltı atışını da gole çevirebilen kişilerin bir paket sigara kazandığını ifade eden Demirkıran, ''Bazı erkekler kadın olduğum için yaptığım işi yadırgıyorlar, ancak ben halimden memnunum. İşim gereği de olsa hem spor yapıyorum hem de para kazanıyorum'' dedi. 
     Gurbet Demirkıran, kaleciliği, bir dönem Altay Spor Kulübü'nün altyapısında futbolcu olan babası Satılmış Demirkıran'dan öğrendiğini anlatarak, kadın olmasından dolayı erkeklerin kendisine gol atabilmek için kuyruk oluşturduğunu kaydetti. 
     Baba Satılmış Demirkıran da, 7 çocuğunun da sporla uğraştığını, ancak sadece kızı Gurbet'in kalecilik yaparak aile bütçesine katkıda bulunduğunu belirterek, ''Amacım kızımı iyi bir kaleci olarak yetiştirmektir. İleride belki bayanlar futbol takımında ay yıldızlı formayı bile giyebilir'' diye konuştu. 
     






</TEXT>
</DOC>
