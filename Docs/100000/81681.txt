<DOC>
<DOCNO> 81681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/soneko21.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası büyük ekran TV satışlarını arttırdı 
</HEADLINE>
<TEXT>

     Profilo-Telra Elektronik A.Ş Genel Müdür Yardımcısı Tevfik Ellibeş, yaklaşan Dünya Kupası'nın özellikle büyük ekran televizyon satışlarını artırdığını söyledi. 
     Ellibeş, Bursa Holiday Inn Hotel'de düzenlediği basın toplantısında, Çerkezköy'de kurulu Profilo-Telra fabrikasında, Profilo, Telefunken, Saba ve Siemens marka televizyon üretildiğini belirtti. 
     Elektronik cihaz satışlarının son aylarda hareketlendiğini, bunda değişik etkenlerin rol oynadığını dile getiren Ellibeş, bu etkenlerin başında haziran ayında Güney Kore ve Japonya'da oynanacak dünya kupası finallerinin geldiğini bildirdi. Ellibeş, şunları söyledi 
     ''Yaklaşan dünya kupası özellikle büyük ekran televizyon satışlarımızı artırdı. Bu dönemde, Dünya Kupası'nı büyük ekran bir televizyonda seyretme tercihi satışlarda belirleyici oluyor. Ama, biz EPG teknolojisini büyük ekranlara uyarlamakla avantaj yakaladık. 70 ekran televizyonların, 55 ekranlara göre daha fazla satıldığını rahatlıkla söyleyebilirim. 
     İç pazarda, son 1.5 aydır ciddi bir hareketlilik var. Ertelenmiş talepler de geri dönmeye başladı. Tabii çok güçlü kampanyalar düzenliyoruz. Talebi motive eden unsurlardan biri de bu. Ama iç pazarda gerçek ve kalıcı bir hareketlilik için biraz zamana, dolayısıyla ekonomik istikrara ihtiyaç var.'' Ellibeş, KDV oranlarının yüksek olduğuna da değinerek, yüzde 6- 7'lik bir indirimin dahi satışları büyük ölçüde artıracağını ve iç piyasanın daha da hareketleneceğini ifade etti. 
     Profilo-Telra'nın, Olivetti ve Profilo marka ''yazar kasa'' üretimi de yaptığını ve bu konuda Türkiye'de lider konumda olduğunu belirten Ellibeş, firmanın televizyon üretimindeyse iç pazar payının yüzde 30'lar dolayında olduğunu kaydetti. 
     Ellibeş, yılda 2 milyon adet televizyon üretiminin, yaklaşık 1.7 milyonunu Avrupa Birliği AB ülkeleri başta olmak üzere, Rusya, Türk Cumhuriyetleri ve Avusturalya'ya ihraç ettiklerine işaret ederek, bu yıl 200 milyon dolar ihracat ve 350 milyon dolar ciro hedeflediklerini bildirdi. 
     -EPG'Lİ TELEFUNKEN TELEVİZYONLAR- Basın toplantısında satışlarına nisan ayında başlanan Elektronik Program Rehberi EPG teknolojisine sahip Telefunken televizyonları da tanıtan Ellibeş, ''Geleceği Gösteren TV'' sloganıyla piyasaya sunulan bu televizyonların satışından memnun olduklarını söyledi. 
     Ellibeş, EPG'li televizyonların, ana fonksiyonlarının dışında izleyicisine özel hizmetler de sunduğuna işaret ederek, bu televizyonların 5 günlük TV program bilgilerine ulaşabilmeyi ve isteğe göre programlamaya olanak tanıdığını kaydetti. 
     Telefunkenlerin, başka bir program seyrederken dahi izlenmek istenen programın saati geldiğinde, seyircisini uyarma ya da saati geldiğinde programlanan kanala kendiliğinden geçme ve programlanan saatte kayıt yapma özelliklerine sahip olduğunu anlatan Ellibeş, Picture in Picture PIP özelliği sayesinde, bir programı izlerken başka bir programı da açılan küçük pencereden takip etme imkanını verdiğini söyledi. 
     Ellibeş, EPG teknolojisi için Profilo-Telra'nın 4 milyon dolar yatırım yaptığını, tüketiciden ise son derece olumlu tepkiler aldıklarını dile getirerek, ''Son, 1.5 ayda 10 bin EPG teknolojisine sahip Telefunken, televizyon sattık'' dedi. 
     EPG'li 55 ekran Telefunken televizyonlar 600, 70 ekran olanlar da 850 milyon liradan satılıyor. 
     





</TEXT>
</DOC>
