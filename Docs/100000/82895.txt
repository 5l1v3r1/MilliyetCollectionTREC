<DOC>
<DOCNO> 82895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/dunya/adun.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul’da görüşelim’ 
</HEADLINE>
<TEXT>

Ortadoğu barış konferansı için İstanbul’un ev sahipliği yapması kesin gibi... İsrail Başbakanı Şaron, Filistin lideri Arafat ve Amerikan yetkilileri, aynı gün "Masaya İstanbul’da oturmak istiyoruz" dediler 
     DIŞ HABERLER SERVİSİ 

     Ortadoğu’da kalıcı barış için İsrail ve Filistin’i görüşme masası etrafında bir araya getirecek konferansın Türkiye’de yapılması, tarafların ortak görüşü olarak belirginleşti. İsrail Başbakanı Ariel Şaron, Filistin lideri Yaser Arafat ve ABD Dışişleri yetkilileri, konferansın Türkiye’de düzenlenmesi yönünde görüş belirtirken, Başbakan Bülent Ecevit böyle bir toplantıya ev sahipliği yapmaktan memnun olacağını söyledi. 
     
Arafat, Ecevit’i aradı      Filistin Devlet Başkanı Yaser Arafat, dün telefonla görüştüğü Başbakan Bülent Ecevit’e İsrail ile yapacakları barış konferansının Türkiye’de gerçekleşmesinden memnuniyet duyacağını söyledi. Ecevit’e geçmiş olsun diyen Arafat, İsrail - Filistin arasında yaşanan ihtilaf için öngörülen konferansla ilgili Ecevit’e bilgi verdi. Türkiye’nin bölgedeki durumun yatıştırılmasına yardımcı olmasını beklediklerini belirten Arafat, Ecevit’e, "Konferansa Türkiye de katılsın" önerisini getirdi. Ecevit de, barış konferansının Türkiye’de yapılmasını eskiden beri istediğini söyledi. 
     
Türkiye’yi Şaron önermiş      İsrail Başbakanı Ariel Şaron da, "Türkiye’yi ziyaretim sırasında, Başbakan Bülent Ecevit ile görüşmemde, böyle bir konferans düzenlenecekse, Türkiye’nin ev sahiplik etmesini ben önerdim’’ dedi. Şaron, "Türk yetkililer, bu öneriyi çok iyi bir fikir sözleriyle değerlendirdiler. Gerçekten de çok iyi fikir. Ancak henüz kesinleştirilmedi’’ diye konuştu. 
     Türkiye’yi konferans için en önde gelen ev sahibi adayı olarak gösteren Amerikan Dışişleri Bakanlığı yetkilileri de, Türkiye’nin hem İsrail hem Filistin tarafıyla yakın ilişkide bulunmasının, eski Cumhurbaşkanı Süleyman Demirel’in Mitchell Raporu’nu hazırlayanlar arasında yer almasının ve Türkiye ile Yunanistan Dışişleri bakanlarının ortak girişiminin, Türkiye seçeneğini güçlendirdiğini kaydettiler. 
     
     
     



 DÜNYA 












</TEXT>
</DOC>
