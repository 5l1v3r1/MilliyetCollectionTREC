<DOC>
<DOCNO> 73586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun14.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika bazı illerinde olağanüstü hal ilan ediyor 
</HEADLINE>
<TEXT>

     Belçika hükümeti, suç oranı çok yüksek kentlerde ''olağanüstü hal'' durumu ilan ederek, sorunlara çözüm aramaya başladı. 
     Belçika'nın Charleroi, Anvers, Gand ve Brüksel kentlerine öncelik veren hükümet, polis birimlerinin personel açığının giderilmesi için, bu mesleği ''maddi açıdan daha cazip hale getireceğini'' bildirdi. 
     Başbakan Guy Verhofstadt, İçişleri Bakanı Antoine Duquesne ve Adalet Bakanı Mark Verwilghen ile üst düzey adalet ve polis yetkilileri, ilk olarak Charleroi'da, yerel yetkili ve yöneticilerle buluştu. 
     Eski maden ocakları bölgesi olan ve ''Siyah Kent'' olarak adlandırılan Charleroi'da, suç örgütleri, polis komiserliklerine roket saldırısı tehdidinde bulunacak kadar rahat davranıyor. ''Kurtarılmış bölgelere'' giremediğini belirten polis, suç oranının yüksekliğinden şikayet ediyor. Kentte, 2001 yılının ilk iki ayında, 31 banka soygunu, 191 silahlı soygun, 61 araba hırsızlığı kaydedildi. Sigorta 
     şirketleri, bu bölgedeki tüccarları ve bankaları, ''sürekli soyguna uğradıkları'' gerekçesiyle sigortalamayı reddediyor. 
     Verhofstadt, ülke genelinde güvenlik sorunlarına çözüm arayacaklarını, maddi olanakları genişleteceklerini, bazı kentlerde olağanüstü hal uygulaması başlatarak, suç örgütlerine karşı mücadele verenlerin yetkilerini artıracaklarını söyledi. 
     Suç oranı yüksek bölgelerde işsizlik oranının da yüksek olduğu gözlemleniyor. Sosyologlar, sadece polis sayısının artırılmasının sorunlara çözüm getirmeyeceğini savunuyor ve federal hükümetten ''toplumsal bunalımın giderek arttığı Belçika'da, çözüm için daha ciddi ve sağlıklı öneriler getirmesini'' istiyorlar. 
     






</TEXT>
</DOC>
