<DOC>
<DOCNO> 56925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/siyaset/asiy.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e DSP'den resmi yanıt 
</HEADLINE>
<TEXT>
Tarafsızlığına gölge düştü 
Genel Başkan Yardımcısı Tayfun İçli, "Cumhurbaşkanı, olumlu gelişmeleri engelleyen tutum sergiliyor" dedi. Sezer’in eleştirileri politikacıları da kızdırdı... 
     ANKARA Milliyet 

     Hükümete yönelik sert eleştirilerde bulunan Cumhurbaşkanı Ahmet Necdet Sezer'e bu kez Başbakan Bülent Ecevit yerine, alışılmışın dışında DSP Genel Merkezi'nden "resmi" yanıt geldi. 
     Ecevit, gazetecilerin sorularına, "Bu konulara girmek istemiyorum. Türkiye umut verici bir sürece girmiş durumda. Buna gölge düşürecek herhangi bir davranışın Türkiye'de şu sırada olmamasını diliyorum" derken, DSP Genel Başkan Yardımcısı Tayfun İçli imzasıyla yapılan açıklamada şöyle denildi 
     "Türkiye ne zaman iyileşme sürecine girse, birileri ortaya çıkıp ortalığı karıştırmaya çalışıyor. TBMM'de grubu bulunan tüm siyasi parti liderlerinin ve TBMM'nin tarihi uzlaşısıyla seçilen Sayın Cumhurbaşkanı da, zaman zaman bu olumlu gelişmeleri engelleyen bir tutum sergilemektedir. Yetki kullanımında tarafsızlığına gölge düşüren bir tutum sergilemektedir." 
     
     Arif olan anlar 
     MHP'li TBMM Başkanvekili Murat Sökmenoğlu da, bütçe görüşmeleri sırasında oturumu kapatırken, Anayasa'nın, cumhurbaşkanının "görev ve yetkilerini" düzenleyen 104. maddesinin ilk fıkrasındaki, "Cumhurbaşkanı devletin başıdır. Anayasa'nın uygulanmasını, devlet organlarının düzenli ve uyumlu çalışmasını gözetir" bölümünü okuduktan sonra "Bera - i malumat arz ederim" dedi. Sökmenoğlu'nun, "Bilmeyenlere hatırlatma" anlamına gelen bu sözlerin ardından "Arif olan anlar" demesi üzerine, milletvekilleri alkışladı. 
     TBMM Başkanvekili ve Uzlaşma Komisyonu Başkanı Yüksel Yalova da, Sezer'i Meclis'in kararlarına saygı göstermeye çağırarak, "Parlamenter rejimlerde aslolan yüce parlamentonun iradesidir. Yüce parlamento bu karara ulaşmışsa, ona, bu parlamentonun seçtiği Sayın Cumhurbaşkanı başta olmak üzere, herkesin saygı duyma görevi vardır" diye konuştu. 
     
Sezer zoraki onayladı      Cumhurbaşkanı Ahmet Necdet Sezer, veto ettikten sonra Meclis tarafından, hiçbir değişiklik yapılmadan tekrar kendisine gönderilen, "çete kurmak" ve "çeteye yardım etmek" suçlarını DGM kapsamından çıkaran, Suç Örgütleriyle Mücadele Kanunu’nda önemli değişiklikler yapan yasayı Anayasal zorunluluk gereği onayladı. Sezer yasanın tamamı veya bir kısmının iptali için isterse 60 gün içinde Anayasa Mahkemesi’ne dava açabilecek. 
     Yasayı daha önce veto ederken "yasanın bu halinin kamu vicdanını derinden yaralayacağı"nın altını çizen Sezer’in önceki gün kendisini ziyaret eden Türk - İş heyetine de "DGM’yi mecburen yayınlayacağım" dediği belirtilmişti. 
     



 SİYASET 














</TEXT>
</DOC>
