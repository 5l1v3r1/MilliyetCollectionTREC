<DOC>
<DOCNO> 88482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sondun04.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush, güvenlik bakanlığı kurulmasını istiyor 
</HEADLINE>
<TEXT>

     ABD Başkanı George W. Bush, kongreden, terörizme karşı savaşta koordinasyonun sağlanması amacıyla yıl sonundan önce bir "Anavatan Güvenlik Bakanlığı" oluşturulmasını istedi. 
     Bush'un önerdiği "Anavatan Güvenlik Bakanlığı", Amerikan kongresi tarafından da onaylanırsa, 9 federal bakanlığa gelen istihbarat bilgilerinin analiz edildiği bir merkez olarak işlev görecek. Bunun dışında, terörist saldırıların önlenmesi, ulaşım ve sınır güvenliği, acil durumlara hazırlık ve anında yanıt verme, kimyasal, biyolojik ve radyoaktif saldırılara karşı tedbirler de Anavatan Güvenlik Bakanlığı'nın görevleri arasında yer alacak. 
     Yeni bakanlıkta yaklaşık 169 bin kişinin çalışması planlanıyor. Beyaz Saray, yeni bakanlığın bütçesinin 37 milyar dolar olacağını tahmin ediyor. 
     ABD kongresindeki iki büyük parti Demokrat Parti ve Cumhuriyetçi Parti'ye mensup milletvekili ve senatörler, öneriye olumlu yaklaşım gösterdiklerini belirtti. 
     





</TEXT>
</DOC>
