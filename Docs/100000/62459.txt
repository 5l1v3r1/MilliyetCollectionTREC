<DOC>
<DOCNO> 62459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/ekonomi/eko07.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası da Çörtük’ün peşinde 
</HEADLINE>
<TEXT>

Bayındır Grubu’ndan alacaklı olan İş Bankası da Bolu Tüneli için alınan 105 milyon dolarlık sigorta tazminatının peşine düştü. İş Bankası tazminata haciz için çalışma başlattı 
     ANKARA Milliyet 

     12 Kasım Depremi’nde hasar gören Bolu Tüneli ve bağlantı viyadükleri karşılığında sigorta şirketinden alınacak 105 milyon dolarlık tazminatla ilgili sorunlar çözülemedi. Bayındırlık Bakanlığı’nca Londra’da bloke ettirilen tazminat üzerinde hak iddia eden Bayındır Holding, bu para ile BDDK’ya borçlarını ödemek isterken, İş Bankası da Bayındır’dan alacakları karşılığında sigorta tazminatina haciz koydurmak için girişim başlattı. 
     Bayındırlık Bakanı Abdülkadir Akcan, ilk olarak Milliyet’in duyurduğu konuya ilişkin olarak dün bir basın toplantısı düzenledi. Bayındır Holding’in sahibi Kamuran Çörtük’ün "Ben hak iddia etmiyorum" sözlerinin gerçeği yansıtmadığını kaydeden Akcan, depremde bir kısmı çöken tünel ve hasar gören bağlantı viyadüğü için sigorta şirketinden sağlanan ve bloke ettirilen 105 milyon dolarlık tazminatın Karayolları Genel Müdürlüğü’nün parası olduğunu söyledi. 
     Söz konusu paranın Bayındır AŞ ile Astaldi arasındaki sorunlar nedeniyle kullanılamadığını bildiren Akcan, Bayındır Holding’in 105 milyon doların yarısını el konulan Bayındırbank’ın ödeme planına dahil etmeye çalıştığını söyledi. 
     
     BDDK’ya yazı yazdı 
     Merkezi Londra’da bulunan Generali Sigorta’nın hasara karşılık ödeyeceği 105 milyon dolarlık tazminatı Londra’da bloke ettirdiklerini söyledi. "Bu para Karayolları’nın. Başka yerde kullanılamaz. Okul bile yaptırılamaz" diyen Akcan, tazminatın 35 milyon dolarının yüklenici firma Astaldi’ye ödeneceğini, kalan parayla da çöken kısmın yerine yapılacak by - pass tüneli için yeni yüklenici firma olan Astaldi’ye hakediş olarak ödenmesine karar verildiğini belirtti. 
     Bayındır’ın BDDK’ya 19 Kasım 2001’de gönderdiği yazıda paranın yarısının kendisine ait olduğunu iddia ettiğini ve paraya el konulmasını talep ettiğini hatırlatan Akcan, BDDK’nın incelemesi sonuçlanmazsa başka bankaların da hacize başlayacağı uyarısında bulundu. 
     



 EKONOMİ 




















</TEXT>
</DOC>
