<DOC>
<DOCNO> 85308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur03.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kritik Liderler Zirvesi ilk kez hastanede toplandı 
</HEADLINE>
<TEXT>

     Koalisyonu oluşturan partilerin genel başkanları, Başbakan Bülent Ecevit'in tedavi gördüğü Başkent Üniversitesi Hastanesi'nde biraraya geldiler. 
     Hastanenin toplantı salonundaki zirve, saat 16.00'da başladı. 
     Toplantıya, DSP Genel Başkanı ve Başbakan Bülent Ecevit, MHP Genel Başkanı, Devlet Bakanı ve Başbakan Yardımcısı Devlet Bahçeli, ANAP Genel Başkanı, Devlet Bakanı ve Başbakan Yardımcısı Mesut Yılmaz, Devlet Bakanı ve Başbakan Yardımcısı Hüsamettin Özkan katılıyor. 
     Toplantıda ayrıca, Dışişleri Bakanı İsmail Cem, Dışişleri Bakanlığı Müsteşarı Uğur Ziyal, AB Genel Sekreteri Volkan Vural, AB Genel Sekreter Yardımcısı Volkan Bozkır, AB Genel Müdürü Akın Alptuna ve Dışişleri Bakanı Cem'in özel danışmanı Engin Soysal da bulunuyor. 
     Toplantı için hastaneye ilk olarak, saat 15.35'de Dışişleri Bakanlığı Müsteşarı Uğur Ziyal geldi. Ziyal'ı sırasıyla, 15.38'de Özkan, 15.39'da Cem ve Soysal, 15.44'de Vural, 15.47'de Bahçeli, 15.57'de ise Yılmaz izledi. 
     Toplantıda, Dışişleri Bakanlığı yetkilileri ile AB Genel Sekreteri Vural, Türkiye'nin AB üyeliği müzakereleri sürecinin hızlandırılmasına yönelik çalışmalar hakkında bilgi verecekler. 
     Bu arada, Başkent Üniversitesi Hastanesi civarında, geniş güvenlik önlemleri alındı. Bu amaçla Ankara Emniyet Müdürü Hasan Yücesan da önlemleri yerinde denetlemek üzere, hastaneye geldi. 
     Liderleri, hastaneye gelişlerinde Başbakan Ecevit'in Özel Kalem Müdürü Zeynel Yeşilay ile Başkent Üniversitesi Rektörü Prof. Dr. 
     Mehmet Haberal karşıladı. 
     Toplantıya Başbakan Ecevit'in takım elbise giyip kravat takarak katıldığı gözlenirken, Bahçeli ve Yılmaz, Ecevit'in sırasıyla sağına ve soluna oturdular. 
     Toplantının başlangıcında, yalnızca Anadolu Ajansı foto muhabiri ile Başbakanlık kameramanı ile TRT kameramanının görüntü almalarına izin verildi. 
     





</TEXT>
</DOC>
