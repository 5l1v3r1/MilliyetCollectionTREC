<DOC>
<DOCNO> 97754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo12.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şok... Roma ve Lazio, bütçe açıklarından dolayı lige kabul edilmedi 
</HEADLINE>
<TEXT>

     Geçmişten biriken açıklarla birlikte ekonomik açıdan oldukça sıkıntılı bir dönem geçiren İtalyan futbol kulüplerinden, birinci ligde mücadele eden AS Roma ve SS Lazio, bütçe açıklarından dolayı lige henüz kabul edilmedi. 
     İtalyan birinci liginde mücadele eden 18 ile ikinci ligdeki 20 takım gelir ve giderler hesaplarının yer aldığı bütçelerini 1. ve 2. lig kulüplerinin bağlı olduğu, başkanlığını Adriano Galliani'nin yaptığı Lega Calcio'daki Kulüpler Birliği , bütçeleri gözaltında tutma komisyonu Covisoc'a sundu. 
     Komisyon, bütçelerinde açıklar bulunan 1. ligden Roma ve Lazio, 2. ligden de Napoli, Fiorentina, Genoa, Messina, Palermo, Verona kulüplerini şimdilik lige kaydetmedi. 
     Bütçesinde yaklaşık 27 milyon euro açık olan Lazio, Roma'ya nazaran daha ciddi krizde bulunan kulüp olarak görünüyor. Lazio Kulübü Başkanı Sergio Cragnotti, hisselerinin borsada olmasının Covisoc tarafından dikkate alınmamasının büyük bir hata olduğunu savunarak, açığı kapatmak için sermaye artırımına gideceklerini belirtti. 
     29 Temmuz tarihine kadar bütçelerini sağlıklı duruma getirip, Covisoc'a sunmak zorunda olan kulüpler aksi halde ligden çıkartılıyor. 
     Bu arada geçtiğimiz sezondan buyana ekonomik krizden çıkamayan ve iflasıyla ilgili soruşturmanın devam ettiği 2. lige düşen Fiorentina, durumu en kritik kulüp olarak gösteriliyor. 2. lige yazılması için 22 milyon Euro'ya ihtiyacı olan Fiorentina'da gelişmelerden futbolcuların da rahatsızlık duyduğu belirtiliyor. 
     Lega Calcio Başkanı Galliani, gerek televizyondan alınan canlı yayın gelirleri, gerekse diğer ekonomik konularda zorda olan kulüplere yardım edilmesi gerekliliğini savunmasına karşın ''kurallara saygı göstermek zorundayız'' sözünün altını çiziyor. 
     Öte yandan üçüncü ligde de bütçe açığından dolayı 15 kulübün henüz kayıtlarının yapılmadığı bildirildi. 
     





</TEXT>
</DOC>
