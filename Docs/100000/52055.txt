<DOC>
<DOCNO> 52055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sondun19.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban "Usame bin Ladin sağ ve güvende" 
</HEADLINE>
<TEXT>

     Taliban Lideri Molla Ömer, diğer üst düzey yetkililer ve Usame Bin Ladin'in sağ ve güvenli bir yerde oldukları bildirildi. 
     Kimliğinin açıklanmasını istemeyen bir Taliban yetkilisi, Pakistan'ın başkenti İslamabad'da İRNA'ya yaptığı açıklamada, Molla Ömer, Bin Ladin ve bütün üst düzey yetkililerin sağ ve güvende olduklarını belirttikten sonra, Molla Ömer'in emrine uygun olarak Taliban güçlerinin ülkenin güneyine doğru çekildiklerini söyledi. 
     ''Molla Ömer'in Kabil'den çekilme ve uzun süreli bir gerilla savaşına hazırlanma emri bazı Taliban komutanları için de sürpriz oldu'' diyen yetkili, son birkaç günde, ABD ve İngiltere'nin başlatığı askeri harekattan önce kontrolleri altında olan bölgelerin yüzde 40'ını kaybettiklerini açıkladı. 
     Son 3 günde Taliban'a karşı mücadele eden Kuzey İttifakı, Afganistan'ın kuzeybatısını neredeyse tamamen kontrolü altına alırken, bu sabah başkent Kabil'e de girdi. 
     İttifakın ülkenin doğusunda Pakistan sınırındaki önemli eyalet merkezi Celalabad'ı da kuşattığı ve her an ele geçirebileceği bildirildi. İttifakın son günlerdeki hızlı başarısının başladığı andan itibaren Taliban askerlerinin yenilmekten çok bir geri çekilme harekatı sürdürdükleri belirtiliyordu. 
     






</TEXT>
</DOC>
