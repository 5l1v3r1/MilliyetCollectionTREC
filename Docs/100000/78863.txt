<DOC>
<DOCNO> 78863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun22.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da bayan öğretmene kezzap attılar 
</HEADLINE>
<TEXT>

     Afganistan'da bir kadın öğretmen, kezzaplı saldırıya uğradı. 
     Yetkililer, Kandahar'a bağlı Çaman kasabasında dün okuldan evine dönen öğretmene kezzap attıktan sonra kaçan saldırganın yakalandığını bildirdi. 
     Öğretmenin durumuna ilişkin bilgi verilmezken, saldırıyla ilgili 5'i askeri üniformalı 37 kişinin gözaltına alındığı ve bu tür saldırılarda kullanılmak üzere saklanan bir miktarın kezzabın ele geçirildiği belirtildi. 
     Gözaltına alınanların, Amerikan askerlerinin bulunduğu Kandahar havaalanında sorgulandıkları kaydedildi. 
     Bu arada, bölgede bir süre önce, kadınlar ve kız çocuklarının işe ve okula gönderilmemesini isteyen kitapçıkların ortaya çıktığı bildirildi. 
     Kandahar Valisi Gül Ağa'nın sözcüsü Halid Paştun, söz konusu kitapçıklardan bazılarında, merkezi Pakistan'da bulunan Ceyş-i Muhammed örgütüne atıfta bulunulduğunu bildirdi. 
     





</TEXT>
</DOC>
