<DOC>
<DOCNO> 79448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sondun18.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Uluslarası krize karşı önlem paketi hazırladık" 
</HEADLINE>
<TEXT>

     Devlet Bakanı Kemal Derviş, ''Türkiye'nin, bir uluslararası kriz durumunda zor anlar yaşanmaması için, önlem paketi hazırlamış olduğunu'' açıkladı. 
     Atina'da yayımlanan To Vima gazetesinin haftalık ekonomi dergisi ''İkonomikos Tahidromos'', okuyucularına ''Türk ekonomisinin patronu'' olarak tanıttığı Derviş ile mülakatını kapak haberi yaptı. 
     Türkiye'nin ekonomik krizin aşılması yönünde bir program hazırladığını ve bu program doğrultusunda hareket ettiğini belirten Derviş, bölgesel krizlerin geniş boyutlara ulaşmaması halinde hazırlanan programın kolayca uygulanabileceğini söyledi. 
     Derginin, ABD'nin Irak'a saldırısı olasılığına ilişkin sorusunu yanıtlayan Derviş, ''Bu bir varsayımdır, ayrıca ben dış politika konuları ile ilgilenmiyorum. Ortadoğu krizinin nasıl gelişeceğini şimdilik kimse bilmiyor. Bir kriz durumunda zor anların yaşanmaması için bir önlem paketi hazırlamış bulunuyoruz. Yani bir miktar parayı bir kenara koymuş durumdayız'' dedi. 
     Türkiye ile Yunanistan'ın enerji başta olmak üzere pek çok alanda işbirliği yapabileceklerini belirten Derviş, Türkiye ve kuzey Yunanistan'ın enerjinin kuzeyden güneye, doğudan batıya sevk edilmesinde büyük rol oynayabileceklerini kaydetti. 
     Turizm alanında da işbirliği yapılabileceğini belirten Derviş, iki ülkenin bu alanda rakip değil, birbirlerini tamamlayıcı pozisyonlarda olduklarına dikkati çekti. 
     Derginin sorusu üzerine, Türkiye ve Yunanistan'ın savunmaya büyük para ayırdığını kaydeden Derviş, ''Ancak biz bazı dostlarımıza nazaran daha tehlikeli bir mahallede yaşıyoruz'' dedi. 
     
     AB üyeliği 
     Bu arada, yapılan kamuoyu yoklamalarının Türk halkının yüzde 70'inin Türkiye'nin AB'ye üye olmasını istediğini ortaya koyduğunu 
     söyleyen Derviş, bu noktada Avrupalıların Türkiye'nin bazı kaygılarını anlayışla karşılamaları gerektiğini vurguladı. Derviş şunları söyledi ''Avrupalı dostlarımız özellikle terör alanındaki kaygılarımızı anlayışla karşılamalıdırlar. 11 Eylül saldırısı hiçbir terör şeklinin anlayışla karşılanamayacağını açıkça gösterdi. Türk halkı AB üyeliğini istiyor. Avrupa'nın da yavaş yavaş Türkiye'nin değerini anlamaya başladığını ve AB içinde olacak bir Türkiye'nin uluslararası gelişmelerde Avrupa'ya büyük ölçüde yardımcı olacağını Avrupa'da anlayanların sayısının arttığını hissediyorum. Birçok Avrupa başkentine yaptığım ziyaretlerde bu izlenimi edindim.'' 
     
     Kriz ihtimali yok 
     Derginin, bir Türk-Yunan krizi olasılığını konu alan sorusunu, ''Ben olumsuz varsayımlar üzerinde konuşmayı sevmiyorum'' şeklinde yanıtlayan Derviş, ayrıca böyle bir şeyin olmasına ihtimal vermediğini de vurguladı. 
     Türkiye ve Yunanistan'ın aralarındaki ilişkileri geliştirmelerinin iki ülkenin de çıkarına olduğuna dikkati çeken Derviş, ''Yunanistan'ın bir AB üyesi ve Avrupa ortak para birimine katılan bir ülke olmasını dikkate alan Türkiye, ikili ilişkilere büyük önem veriyor. 
     Yunanistan'ın ekonomik ve siyasi önemini hem biliyor hem de değerlendirmeye bakıyor. Öte yandan bulunduğu mahalle iyi ya da kötü olsun hiç fark etmez, Türkiye büyük bir ülke olduğundan geniş olanaklara sahiptir. Bir mahallede yanınızdaki ev değer kazandığında nasıl sizin eviniz de değer kazanıyorsa ülkeler için de bu geçerlidir. 
     Dolayısıyla kalkınmış bir Türkiye, Yunanistan için büyük önem taşıyacaktır. Yunanistan'ın bu yönde Türkiye'ye katkıda bulunmasının kendi yararına olacağı kanısındayım'' dedi. 
     





</TEXT>
</DOC>
