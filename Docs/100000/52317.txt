<DOC>
<DOCNO> 52317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sontur19.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneydoğu'da şehit olan kardeşinin intikamı için HADEP'i bastı 
</HEADLINE>
<TEXT>

     Halkın Demokrasi Partisi HADEP 
     İstanbul İl Merkezi'nde bir kişiyi bıçakla yaralayan saldırganın, olaydan kısa bir süre önce de aynı partinin Şişli İlçe Merkezi'nde bir kişiyi silahla yaraladığı belirlendi. 
     Şişli Cumhuriyet Caddesi Celal Öker Sokak Çim Apartmanı'nda bulunan HADEP Şişli İlçe Teşkilatı'na gelen bir kişi, kapıyı çalıp açılmasını sağladıktan sonra içeri girdi. 
     Burada İlçe Gençlik Kolları Başkanı Ömer Kalaycı ile karşılaşan saldırgan, daha sonra silahını çekerek Kalaycı'yı sol dizinden yaraladı. 
     İlçe teşkilatından ayrıldıktan sonra Valikonağı Caddesi Süleyman Nazif Sokak'taki HADEP İstanbul İl Başkanlığı'na giden saldırgan, zile basarak büro sekreterine kapıyı açtırdıktan sonra içeri girdi. 
     Elinde tabanca, bıçak ve bir poşet bulunan saldırgan, il kadın kolları üyelerinin toplantı yaptığı sırada birkaç el ateş etti. 
     Adının ''Zeki Genç'' olduğunu ve ''Askerde şehit olan kardeşinin intikamını alacağını'' söylediği belirtilen saldırgan, il merkezinde karşılaştığı tek erkek olan HADEP eski Tuzla İlçe Başkanı Cemal Kılıklı'yı, bıçakla sağ baldırından yaraladı. Saldırgan, elindeki poşeti salona bıraktıktan sonra kaçtı. 
     Olayda yaralanan Kalaycı, Taksim Eğitim ve Araştırma Hastanesi, Kılıklı da Şişli Etfal Hastanesi'ne kaldırılarak tedavi altına alındı. 
     Üzerinde ''Şehitlerin kanı yerde kalmayacak'' yazılı ve ''Yalnızkurt'' imzalı poşet, olay yerine gelen bomba uzmanlarınca açıldı. Poşetten, boş pet şişe çıktı. 
     Güvenlik kuvvetleri, eşkali belirlenen saldırganın yakalanması amacıyla çevrede geniş çaplı araştırmalara başladı. 
     
     İl Başkanı'nın açıklaması 
     HADEP İstanbul İl Başkanı Doğan Erbaş, olaydan sonra basın mensuplarına yaptığı açıklamada, kendini ''Zeki Genç'' olarak tanıtan ve Güneydoğu'da şehit olan kardeşinin intikamını almak istediğini söyleyen bir kişinin, önce Şişli İlçe Merkezi'nde Ömer Kalaycı'yı bacağından silahla, ardından da yaklaşık 1 kilometre uzaklıktaki il merkezine gelerek Cemal Kılıklı'yı baldırından bıçakla yaraladığını bildirdi. 
     Erbaş, hastanelere kaldırılan Kalaycı ve Kılıklı'nın sağlık durumlarının iyi olduğunu bildirdi. 
     Olay sırasında parti binasında olmadığını belirten HADEP İstanbul İl Sekreteri Halil Salık da, görgü tanıklarından aldığı bilgiye göre, olayın nasıl gerçekleştiğini anlattı. 
     Salık, saldırganın, 25 Ocak 2001 tarihinden itibaren kendilerinden haber alınamayan ''HADEP Silopi İlçe Başkanı Serdar Tanış ve ilçe yöneticisi Ebubekir Deniz'i de kendisinin öldürdüğünü'' iddia ettiğini söyledi. 
     






</TEXT>
</DOC>
