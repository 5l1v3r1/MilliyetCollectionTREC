<DOC>
<DOCNO> 93290 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/soneko04.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı borcunu ödeyemeyenlerin sayısı 857 bine ulaştı 
</HEADLINE>
<TEXT>

     Bankalardan kullandıkları tüketici kredisi ve kredi kartı borçlarını ödemedikleri ya da geç ödedikleri için "kara liste"ye alınanların sayısı artmaya devam ediyor. 
     Mayıs ayında bir önceki aya göre azalmasına rağmen, listedekilerin sayısı 857 bine kadar yükseldi. 
     Merkez Bankası'ndan edinilen verilere göre, bankaların Merkez Bankası'na, Merkez Bankası'nın da tüm bankalara bildirdiği, tüketici kredisi ve kredi kartı borcunu ödemeyen ya da geç ödeyenlere ilişkin liste büyüyor. 
     Listeye mayıs ayında 10 bin 934'ü kredi kartı borcunu ödemeyen, 335'i geç ödeyen 1499'u tüketici kredisi borcunu ödemeyen, 197'si ise geç ödeyen olmak üzere toplam 12 bin 965 yeni isim eklendi. Listeye, mayıs ayında alınanların 
     sayısı bir önceki aya göre 240 kişi azaldı. 
     Mayıs ayında azalmasına rağmen, sözkonusu listedeki isimlerin sayısı 31 Mayıs itibariyle 856 bin 972'ye kadar ulaştı. Listeye, yılın ilk beş ayında alınanların toplam sayısı 85 bin 278 oldu. Krizin ardından hızla büyüyen sözkonusu listedeki isimlerin sayısı, 2001 yılı sonunda 771 bin 694 olarak gerçekleşmişti. 
     
     BÜYÜK BÖLÜMÜ KREDİ KARTI BORÇLULARI 
     Mayıs ayı sonu itibariyle "kara liste"de bulunanların 632 bin 196'yla en büyük bölümü, kredi kartı borçlularından 
     oluştu. Bu kişilerin 404 bin 85'ini borcunu ödemeyenler, 228 bin 111'ini ise gecikmeli olarak ödeyenler oluşturdu. Tüketici kredisi borçlularının sayısı ise 224 bin 776 oldu. Bunların 129 bin 120'si borcunu ödemeyenlerden, 95 bin 656'sı gecikmeli olarak ödeyenlerden oluştu. 
     
     LİSTEDEN ÇIKMAK ZOR 
     Bankalar, Merkez Bankası tarafından hazırlanan sözkonusu listeyi, yeni kredi kartı ve bireysel kredi başvurularında referans olarak dikkate alıyorlar. Listede ismi yer alanların yeni kredi ve kredi kartı talepleri kabul edilmiyor. 
     Listeden çıkmak için de borcunu hiç ödemeyenlerin beş yıl, geç ödeyenlerin ise üç yıl beklemesi gerekiyor. Merkez Bankası, bu süreden sonra sözkonusu kişilerin isimlerini listeden çıkarıyor. Ancak, Merkez Bankası'nın listeden çıkardığı isimleri, listeyi kendi veri tabanlarında da tutan bankaların çıkarma zorunluluğu bulunmuyor. Bu nedenle de kimi bankalar ismi bir kez bu listeye girenlere bir daha kredi kullandırmayabiliyor. 
     





</TEXT>
</DOC>
