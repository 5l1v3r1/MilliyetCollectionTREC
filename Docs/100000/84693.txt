<DOC>
<DOCNO> 84693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/spor/spo02.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kahrolacaklar" 
</HEADLINE>
<TEXT>

Fenerbahçe Başkanı Aziz Yıldırım, inanılamayacak isimleri transfer ettiklerini söyledi "Sahaya çıktıklarında rakiplerimizle birlikte içimizdekiler de dudaklarını ısıracak" dedi 
     ENGİN VEREL 

     İÇ transferi firesiz kapatan Fenerbahçe’de, Başkan Aziz Yıldırım temas kurdukları ünlü isimlere Sarı - Lacivertli formayı giydireceklerini söyledi. Başkan Yıldırım, "Aldığımız ve alacağımız futbolcular çoğu kimsenin inanamadığı isimler olacak. İmzayı atıp, formayı giydiklerinde rakiplerimizin yanı sıra içimizdekiler bile dudaklarını ısıracak" açıklamasını yaptı. 
     YILDIRIM, Ortega ve Almeyda’nın transfer maliyetlerinin de söylenenin çok altında olduğunu ifade ederek, "Bu yıldızların fiyatlarını açıkladığımda ise kıskançlıktan kahrolacaklar" iddiasında bulundu. Asbaşkan Mahmut Uslu da Lorant’ın istekleri doğrultusunda transferleri gerçekleştirdiklerini, Türkiye’de ve Avrupa’da ses getirecek bir takım kuracaklarını söyledi. 
     
Rapajc çıkmazı      HIRVAT futbolcu için eski kulübü Perugia’nın ısrarı sürüyor. İtalyanlar’ın Rapajc ile prensipte anlaştığı, ancak 10 milyon dolara sattıkları yıldız oyuncu için sadece 1 milyon doları gözden çıkardığı öğrenildi. Rapajc’ten 5 milyon dolar gelir bekleyen ve yabancı kontenjanını bir an önce boşaltmak isteyen Fenerbahçe bu öneri karşısında çıkmaza düştü. 
     
Pastalı kutlama      SARI-Lacivertli yönetim, sonunda Serhat’a üç yıllık resmi mukaveleye imza attırdı. Kulübe menajeri Alman Firtz ile gelen Serhat, sözleşmesini yenilemesi sonrası kutlama pastası kesti. Serhat, "Fener aşkı her zaman içimdeydi. West Ham’la anlaşmama rağmen geri adım attım" diye konuştu. 
     MİLLİ futbolcu, "Her şey yeni başlıyor. Milli Takım’a da seçildim. Hedeflerim daha da büyüdü" ifadelerini kullandı. Bu arada yönetimin yarın Beyşehir’e gidip kendilerine tahsis edilen araziyi inceleyeceği, ayrıca dün bir çok futbolcunun geçen sezonki alacaklarını da ödediği bildirildi. 
     
Simao rahatladı      BREZİLYALI futbolcunun, Başkan Aziz Yıldırım’dan garanti alması üzerine neşesi yerine geldi. 200 bin dolar alacağı da ödenen Simao, "Başkan bana gelecek sezon takımın jokeri olacaksın’ diyerek, güvenini gösterdi. Onu yanıltmayacağım" diye konuştu. Kulüpteki geleceği konusundaki belirsizliği çözen Simao’nun, bugün tatil için ülkesine gideceği öğrenildi. 
     
Kalla dünden razı      İRFAN KURTULMUŞ - KOPENHAG 

     KAMERUN Milli Takımı’nın liberosu Raymon Kalla Nkongo, Sarı - Lacivertli kulübe gelmeye hazır olduğunu söyledi. Dünya Kupası öncesi Danimarka ile hazırlık maçı yapmak amacıyla Kopenhag’a giden siyahi futbolcu, "Şampiyonlar Ligi’nde oynamak istiyorum. Bonservisim elimde. Beni istiyorlarsa, Dünya Kupası öncesi bu işi bitirsinler" diye konuştu. 
     İSPANYOL Extramadura ile sözleşmesi sona eren Kalla, Fenerbahçe hakkında milli takımdan arkadaşı Samsunsporlu kaleci Buker ve Rizeli Nicolas’tan bilgi aldığını söyledi. Kalla, "Buker, hiç düşünmeden git’ dedi. Yöneticilerin benimle temasa geçmesini bekliyorum. Tek ciddi teklif İngiliz Portsmouth’tan geldi." 
     
Tanıtım hazırlığı      FENERBAHÇE’NİN şirketleşmesini gerçekleştirecek olan Yapı Kredi Yatırım, üyeleri ikna etmek için multivizyon gösterisi yapacak. 1 Haziran’daki kongrede grupların kafalarındaki soru işaretlerini gidermek için yönetim kongre üyelerine detaylı rapor verecek. Yapı Kredi Yatırım, hazırladığı kitapçıklarla da üyeleri bilgilendirecek. 
     YÖNETİM, ezeli rakiplerinin piyasaya sürdüğü değerin üzerinde bir fiyatla halka arzı gerçekleştirmeyi planlıyor. Kadıköy Grubu ve Fenerbahçe 2000 grubunun şirketleşme konusunda muhalefet kanadını oluşturacağı öğrenilirken, dün bildiri yayınlayan Altyapı Derneği, olağanüstü genel kurulda şirketleşmeye tam destek vereceklerini açıkladı. 
     



 SPOR 





























</TEXT>
</DOC>
