<DOC>
<DOCNO> 61392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sondun22.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Suudi Arabistan "Ecyad Kalesi'nin yıkımı egemenliğimizle ilgili" 
</HEADLINE>
<TEXT>

     Suudi Arabistan'ın, Mekke kentindeki Osmanlı kalesi Ecyad'ın yıkım kararının, ülke egemenliğiyle ilgili bir konu olduğu öne sürüldü. 
     Okaz gazetesinin haberine göre, Suudi Dışişleri Bakanlığı'ndan bir yetkili, ''yıkım kararının Suudi Arabistan'ın egemenliğiyle ilgili bir konu olduğunu'' savunarak, ''burasının kutsal bir yer olmadığını ve Türkiye'nin protestolarının iç sorunlarını ihraç etme girişimi olduğunu'' ileri sürdü. Suudi yetkili, ''Türkiye'nin başka yerlerdeki benzer kalelerin yıkımında neden aynı tepkiyi göstermediğini'' sordu. 
     Gazetenin haberine göre, Suudi Arabistan'ın UNESCO nezdindeki temsilcilerinden Feda El Adil de Türkiye'nin kalenin yıkımıyla ilgili olarak UNESCO nezdinde girişimde bulunmadığını iddia etti. 
     Adil, Ecyad Kalesi'nin kültürel miras listesinde bulunmadığı için Ankara'nın böyle bir girişimde bulunma hakkı olmadığını söyledi. 
     UNESCO yetkilileri, Suudi Arabistan'ın, yıkım kararı aldığı, Osmanlılardan kalma tarihi Ecyad Kalesi'nin dünya kültürel miras listesine dahil edilmesi için daha önce UNESCO nezdinde herhangi bir girişimde bulunmadığını bildirmişlerdi. 
     






</TEXT>
</DOC>
