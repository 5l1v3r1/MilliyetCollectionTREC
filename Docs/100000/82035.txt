<DOC>
<DOCNO> 82035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/yazar/tamer.html </URL>
<DATE> 2002/05/04/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Kafes içinde yolculuk 
</HEADLINE>
<TEXT>

     Size bu hafta sonu için bir önerim var. Küçük bir eski İstanbul turu yapın. Sultanahmet Meydanı'nda camilerin arasında dolaşın ve bu arada Zeynep Erol'un Topkapı Sarayı'ndaki enfes takı sergisine mutlaka zaman ayırın. 
     Eğer siz de benim gibi ruhunuza hitap eden bir film ya da bir resim sergisini izledikten sonra saatler boyu kendinizi daha iyi hissedenlerdenseniz, özetle sanat sizi heyecanlandırıyorsa, Topkapı Sarayı'na uğramaktan pişman olmayacağınızı garanti edebilirim. 
     Ama daha da emin olasınız diye malum zevkler ve renkler tartışılmaz sizleri Zeynep Erol'la başbaşa bırakacağım. Bu serginin 1.5 yıllık oluşum serüvenini bizlere verdikleri broşürde bakın nasıl ifade etmiş 
     
Danstan takıya geçiş      "Bu sergi için hazırlandığım konu güç, zerafet, erotizm, estetik ve esaret gibi unsurları kadının içinde nasıl barındırdığı ve harmanladığıdır. Bu noktaya gelmemde, takıya başlamadan önce kendimi dans ile ifade edebildiğim 13 yılı nasıl geçirdiğim çok önemliydi. Dansı bırakmak zorunda kalınca yaşadığım tıkanmışlık ve engellemenin getirdiği müthiş küskünlük... 
     Seneler sonra bu hüzün, cesaret alarak takıda kendini göstermeye başladı. Hayat bedenin içine hapsolmuş tül inceliğinde bir ruh sanki. Buradaki çelişki ise bu incelik ve zerafetin ardında barınan güç. 
     'Kafes içinde yolculuk' sergisi serüveni, 2001 ocağında başlıyor. Aradan geçen 1.5 yılda ilk ürettiğim takılarla sonrakiler arasında bile şaşırtıcı farklılıklar görmek, "içsel özgürlüğe" giden yolculuğumda beni çok etkiledi ve sevindirdi. 
     
Harem kadınları      Bu konseptin ortaya çıkışı ilk Harem kadınlarıyla başladı. Okuduğum ve izlediklerimden yola çıkarak haremde tutsaklığını yaşayan kadın, kalıcı olmak ve varlığını sürdürmek uğruna verdiği güç savaşında, yalnızlık ve ulaşılmazlıkla başa çıkmak zorunda kaldı. Harem yaşantısı sanki çığlık çığlığa bir yer olarak kalbime kazındı. 
     Birden fark ettim ki bu yüzyılın kadınının Osmanlı dönemindeki kadından hiçbir farkı yok. Evet şimdi artık imparatorluğu idare etmiyor, ama kendine sahip çıkma, toplum içinde kalıcı bir yer edinme, kendini hoş görme, kendiyle barışma ve sevme, kendine karşı dürüst olma gibi sonu gelmek bilmeyen yolculuğunda zerafet ve estetiğinden yine de ödün vermiyor. 
     Sergi için uygun mekan arayışında karşıma çıkan Topkapı Sarayı'ndaki sergi salonunun eskiden hücre olduğunu öğrenmek, beni oldukça şaşırttı. Mekan ile ifadenin böylesine örtüşmesi çok hoş bir rastlantı oldu. 
     Malzeme arayışında ise hiç zorlanmadım. Kadının günlük yaşantısına ait parfüm şişeleri, oyalar, gözlük mercekleri, aynalar ve minyatür resimlerle takılarımı içselleştirdim. Bu sürede bir çocuk gibi neşelendim kafeslerimi yaparken zorlandım, hele onları yakarken... Yine de bu içi dolu, boş, renkli, sade kafeslerin kah içine sıkışmak, kah açıp çıkmak sürecini bir oyunda gibi yaşadım. 
     
Kafesten çıkış var mı      21. yüzyıl takıları yapan bir sanatçı olarak Osmanlı hatlarını muhafaza edip güncel çizgide takı üretmek, yani otantikte kalarak oryantalizmi stilize etmek endişesi, aynı o dönem kadınını hatırlayıp ama bugün ve şimdiyi yaşamak gerekliliği ve her seferinde tezatların içinde ne büyük bir zenginlik bulunabileceğini görmek, güzel çelişkilerdi. Aynı zamanda takı kendi başına bir çelişki. Zira sınırlandırıcı bir tarafı var. Boyutunu ve ağırlığını düşünmek zorundasınız. 
     Takılarımı yaparken sınırları nereye kadar zorlayabileceğimi ve sanatsal özgürlüğümü ne dereceye kadar yaşayabileceğimi deneyimledim ve kendime şu soruyu sordum 
     Bu kafesten çıkış var mı " 
     
     







Avrupa ve Türkiye 


"Avucun birinde 200 milyar dolarlık dış borç, ötekinde de sadece üçün biri var be..." 


Desimal saat... 


Cem'in adım önerisi 


BM ruhunu kaybetti 


Solun kendi oyununa gelmesi 


Türkiye'ye Pakistan rolü 


İnsanlık ağacında bir dal 


İSTEK okulları ve Dalan 


Kim korkar Le Pen'den .. 


Atalarımızın kafası çok mu karışıktı 


Liste tamam, taban bekliyor’ 


Açık istihbarat raporu... 


Boğazlarda tanker felaketi 


Kafes içinde yolculuk 


TV'nin gözden kaçan asıl tehlikesi 


WC’leri de yabancılar alacak 


</TEXT>
</DOC>
