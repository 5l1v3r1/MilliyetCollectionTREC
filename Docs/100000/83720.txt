<DOC>
<DOCNO> 83720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun38.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Haziran'a kadar çözüm ihtimali azaldı" 
</HEADLINE>
<TEXT>

     KKTC Cumhurbaşkanı Rauf Denktaş, doğrudan görüşmelerde beklenen ilerlemenin sağlanamaması nedeniyle Kıbrıs konusuna Haziran ayına kadar bir çözüm bulma ihtimalinin azaldığını söyledi. 
     Görüşme fırsatını kendilerinin yarattığını ifade eden Denktaş, bundan her iki tarafın yararlanması için tarafların eşitliğinin önemli olduğunu vurguladı. 
     Özürlüler Federasyonu'nu kabulü sırasında BM Genel Sekreteri Kofi Annan'ın Kıbrıs ziyaretiyle ilgili soruları yanıtlayan Denktaş, ''kesin olmamakla birlikte adaya yarın gelecek Annan'ın kendisini çarşamba günü saat 15.30'da ziyaret edeceğini'' söyledi. 
     Annan'ın ''gelişim mucize değil'' sözünü değerlendiren Denktaş, Annan'ın bir başka yere giderken Kıbrıs'tan geçeceğini belirterek, ''Yani özel olarak Kıbrıs'a gelmiyor'' dedi. 
     ''BM Genel Sekreteri Annan'ın Haziran'a kadar çözüm olup olmayacağını herhalde araştıracağını'' kaydeden Denktaş, şunları söyledi 
     ''Haziran'a kadar çözüm olabileceği ihtimali azalmıştır. Çünkü beklenen ilerlemeyi kaydedemedik. Taraflar birbirini suçlamakla beraber elden gelen çalışmalar yapılmıştır, fakat henüz beklenen açılım yapılmamıştır. Bu bir gerçektir. Bunları da kendisiyle konuşacağız.'' 
     
     "GERÇEKLER İNKAR EDİLEMEZ" 
     Cumhurbaşkanı Denktaş, Annan'ın ''Kaçırılmaması gereken bir fırsat var, taraflar bunu kaçırmasın'' sözünü de şöyle değerlendirdi 
     ''Taraflardan biri olarak biz fırsat kaçırmak için uğraşmıyoruz. 
     Görüşme fırsatını biz yarattık. Bundan her iki tarafın yararlanması gerekir. Her iki tarafın yararlanması için de tarafların birbirlerini eşit olarak kabul etmeleri, birinin diğerine hükümet olarak baskı yapmaması, hükümet olarak diğerini tahakkümü altına alma oyunundan vazgeçmesi lazımdır. Burada devletsiz bırakılmış insanların kurduğu bir devlet vardır. Bu devlet yokmuş gibi hareket edilemeyecektir. Bunu artık herkesin anlaması lazım. 
     Ne meclis kendi kendine 'devletim yoktur' der, ne de bunca yıl kendi kendini idare etmiş ve ancak ayrılık olduktan sonra insanca yaşama fırsatını bulmuş insanlar 'devletim yoktur, ben azınlık olarak Rumlara iltihak ederim' der. Onun için bazı gerçekler vardır ki bunlar inkar edilemez.'' 
     
     ANNAN'IN PROĞRAMI 
     Kıbrıs'a yarın gelecek Annan'ın, saat 15.00 ile 16.00 arası Larnaka Havaalanı'na varması bekleniyor. 
     Kıbrıs'taki BM Barış Gücü UNFICYP Sözcüsü Brian Kelly'in verdiği bilgiye göre Annan, Larnaka Havaalanı'nda basına kısa bir açıklama yapacak. 
     Ada'daki temaslarına 15 Mayıs Çarşamba günü sabah saatlerinde Klerides'le görüşerek başlayacak Annan, KKTC Cumhurbaşkanı Rauf Denktaş tarafından saat 15.30'da kabul edilecek. 
     Annan, Denktaş'la görüşmesinin ardından iki lidere akşam yemeğinde evsahipliği yapacak. Söz konusu yemekli toplantı, saat 19.00'da BM Genel Sekreteri'nin Kıbrıs Özel Temsilci Yardımcısı ve UNFICYP Misyon Şefi Zbigniew Wlosowicz'in ara bölgede yer alan Lefkoşa Uluslararası Havaalanı yakınlarındaki ikametgahında yapılacak. 
     Annan'ın, Denktaş'la Klerides'i buluşturacağı yemek öncesinde basının konuta girerek, görüntü almasına izin verileceği belirtildi, ancak yemek öncesinde ya da sonrasında açıklama yapılıp yapılmayacağı henüz kesinlik kazanmadı. 
     Temaslarını tamamlamasının ardından 16 Mayıs Perşembe günü Ada'dan ayrılacak Annan'ın ayrılışında da açıklama yapması bekleniyor. 
     





</TEXT>
</DOC>
