<DOC>
<DOCNO> 93458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun17.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
3000 ABD askeri Türkiye-Irak sınırına yerleşti iddiası 
</HEADLINE>
<TEXT>

     ABD'nin olası bir Irak harekatı için yaklaşık 3000 askerini Türkiye-Irak sınırına yerleştirdiği iddia edildi. 
     Aftabı Yezd gazetesi, Kuveyt'te yayınlanan El Diyar gazetesinin, Suriye'nin başkenti Şam'daki Irak rejimi muhaliflerine dayanarak verdiği haberde, ABD'nin Türkiye-Irak sınırına 3000 asker konuşlandırdığını öne sürdüğünü yazdı. 
     El Diyar, ABD'nin İncirlik üssüne göndermeyi düşündüğü 25 bin askerden 7000'inin üsse vardığını da iddia ederek, Iraklı Kürtlerin yaşadığı bölgede ABD'ye yardım için 3 havaalanı yapıldığını ve bunlardan en önemlisi olan Bamreli Havaalanı'nın C-130 nakliye uçakları için hazır olduğunu belirtti. 
     Batılı diplomatik kaynaklara dayanarak, ABD'nin bu yaz Irak'a askeri harekat düzenleyeceğini öne süren El Diyar gazetesine göre, ABD, Irak Devlet Başkanı Saddam Hüseyin'i devirdikten sonra bu ülkedeki Amerikan yanlısı gruplar, Irak hükümetini ele geçirecek. 
     El Diyar'a göre, İngiltere'de yayınlanan Independent gazetesi de, Amerikan Merkezi Haberalma Teşkilatı'nın CIA Kuzey Irak'taki Erbil, Dohuk ve Süleymaniye kentlerine giderek, ABD'nin olası saldırısı için gerekli bilgileri sağlayacak merkezleri kuracağını, Iraklı Kürt muhalif grupların Amerikan yardımıyla havaalanları ve binaları onardığını yazdı. 
     





</TEXT>
</DOC>
