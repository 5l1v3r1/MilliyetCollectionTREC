<DOC>
<DOCNO> 91573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun10.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye'nin Kıbrıs tehditleri zaafiyet göstergesi" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Yunanistan'ın Avrupa Güvenlik ve Savunma Politikası AGSP alanındaki çıkarlarının, AB'nin Sevilla zirvesinde garanti altına alındığını'' söyledi. 
     Atina'da yayımlanan ''Tipos Tis Kiryakis'' gazetesine demeç veren Papandreu, zirvede varılan uzlaşmanın Yunanistan açısından olumlu bir gelişme olduğunu belirtti. 
     Papandreu, ''Avrupa ordusu konusunda ülkemizin çıkarlarını tamamen garanti altına alan bir uzlaşmaya, ortaklarımızla sürdürdüğümüz çetin müzakereler sonucu vardık. Ancak, Türkiye itiraz ediyor. AB, NATO ile ilişkilerini düzenleyen bu uzlaşma metni çerçevesinde Türkiye ile müzakereleri sürdürecektir'' dedi. 
     Kıbrıs ile Ege'nin AGSP dışında bırakılamayacağını savunan Papandreu, ''Sınırlarımızın korunması, bizim sorumlulğumuz altındadır. Askeri bir çatışma ya da kriz halinde sınırlarımızın 3. bir tarafça savunulmasını öngören bir mantığa güvenemeyiz. Ancak, bir gün gelir de AB, Yunanistan ile diğer Avrupa ülkelerinin sınırlarını savunabilecek bir ordumuz var derse, durum değişir. Bu, ortak savunma mantığına ulaştığımız anlamına gelecektir'' ifadelerini kullandı. 
     Bu arada, Kıbrıs'ta ilgili tüm tarafların çıkarlarının korunabileceği bir çözüm şekli bulunabileceğini belirten Papandreu, son zamanlarda Türk tarafının Kıbrıs'a ilişkin bazı hareket ve açıklamalarının ''Tehdit içerdiğini'' ve bunun bir ''Zaafiyet göstergesi'' olduğunu savundu. Papandreu, şöyle dedi 
     ''Türkler'in Kıbrıs konusundaki eskimiş mantıklarını aşmak için bir fırsat vardır. Kıbrıs sorunu, hem Yunanistan ve Türkiye'nin hem de bölgenin genel istikrarı yararına çözülebilir.'' Gazetenin, Kıbrıs'ta sıcak bir çatışma olasılığı bulunup bulunmadığına ilişkin sorusunu, ''Yunanistan her türlü olası senaryoya karşı hazırdır'' diye yanıtlayan Papandreu, şunları söyledi 
     ''Her ne kadar görüşme sürecinde şu ana kadar olumlu bir sonuç elde edilememiş de olsa, Türkiye ve diğer komşularımıza barış içinde birlikte varolmanın herkesin çıkarına olacağını söylemek durumundayız. Eğer, Türkiye bunu anlamazsa, sorumluluk kendisine ait olacak ve sonuçta çok şey kaybedecek olan yine Türkiye olacaktır.'' Yunanistan'ın bir barış ülkesi olduğu mesajını verdiğini vurgulayan Papandreu, bu mesajın ''Herhangi bir komşu ülkenin Yunanistan'ın egemenlik haklarına göz dikebileceği anlamını taşımadığını'' söyledi. Papandreu, ''Egemenlik haklarımıza saygı gösterilmemesi halinde, biz başka şekilde de haklarımızı savunmak için gerekli önlemleri almaya hazırız'' şeklinde konuştu. 
     Kıbrıs Rum Kesimi'nin AB üyeliğine de değinen Papandreu, ''Kıbrıs'ın da Rum Kesimi içinde bulunduğu tren son hızla yoluna devam etmektedir. Bu trenin büyük bir çarpışma olmadan durması mümkün değildir. Bunu Türkiye ve Kıbrıslı Türkler de anlamış durumdadırlar'' dedi. 
     





</TEXT>
</DOC>
