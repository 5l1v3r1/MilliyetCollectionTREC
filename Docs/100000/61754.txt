<DOC>
<DOCNO> 61754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sondun14.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da skandal...Fas'lı kanser hastasını yatağa zincirlediler 
</HEADLINE>
<TEXT>

     Belçika'nın ''La Derniere Heure'' gazetesi, ileri seviyede beyin kanseri hastalığı nedeniyle başkent Brüksel'in Erasme Hastanesi'nde tedavi gören bir Faslı'nın, ayak bileğinden hasta yatağına zincirlenmiş fotoğrafını yayınladı. 
     Rıdvan B. 41 isimli Faslı, 7 yaşındaki çocuğunu annesinden kaçırdığı gerekçesiyle tutuklu bulunuyor. Kendisi gibi Faslı olan eşinden ayrılan Rıdvan B.'nin çocuğu, önce karısı tarafından kaçırıldı ve iki ay sonra, kaçırılan çocuklarla ilgilenen sivil toplum örgütü ''Child Focus'' tarafından bulundu. 
     Adli yetkililer, çocuğun bu sürede çok dövüldüğünü belirledi. 
     Faslı anne, daha sonra, çocuk tecavüzünden sabıkalı olan ve 3 yıl hapis cezasını yeni tamamlayan bir kişiyle yaşamaya başlayınca, Rıdvan B., kızını Fas'a götürdü. 
     Faslı baba, Belçika'ya dönüşünde, ''çocuk kaçırma'' ithamıyla tutuklandı. Davanın Fas mahkemelerinde görüldüğünü, ayrıldığı karısının da Faslı olduğunu, ülkesinde yargının kendisine hak verdiğini anlatan Rıdvan B., Brüksel Savcılığı'nın tavrı nedeniyle tutuklu kalıyor. 
     Savcılık, hastalığı ilerlemiş olan, umutsuz durumdaki Rıdvan B.'nin 7 hafta hastaneye yatırılması kararı üzerine, söz konusu şahsı hasta yatağına zincirlettikten sonra, 3 haftalık yoğun bakımın ardından tedaviyi kestirdi ve ''sanığı'' tekrar hapishaneye kapattırdı. 
     Rıdvan B. ''kızını Belçika'ya getirmesi halinde serbest bırakılacağı ve tedavi göreceğinin bildirildiğini ve kendisine adli şantaj yapıldığını'' söyledi. Buna boyun eğmeyeceğini, zaten ölmek üzere olduğunu belirten Rıdvan B, hiç bir suçunun olmadığını, ''Belçikalıların tavrının insanlığa ibret olması gerektiğini'' anlattı. 
     Faslı baba, çocuğunu, kendisini dövdüğü kanıtlanan bir anne ile sübyancılıktan 3 yıl hapis yatan sabıkalı dostuna teslim etmeyeceğini, annenin istediği zaman çocuğunu Fas'ta görebileceğini, masrafları kendisinin karşılayacağını, Fas mahkemelerinin kararını uyguladığını söyledi. 
     Tavrının ''mantıklı'' olduğunu savunan Brüksel Savcılığı ise, Belçika mahkemesinin, çocuğun bu ülkeye getirilmesini kararlaştırdığını belirtmekle yetiniyor. 
     






</TEXT>
</DOC>
