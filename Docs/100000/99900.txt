<DOC>
<DOCNO> 99900 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/siyaset/siy06.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ricayı kıramadı... 
</HEADLINE>
<TEXT>

     TOLGA ŞARDAN Ankara 

     ABD’den döndükten sonra yoğun bir çalışma temposuna giren Devlet Bakanı Kemal Derviş, önceki gün ilginç bir olayla karşılaştı. Derviş, günlük iş yoğunluğu devam ederken, arkadaşı olan Meksika Maliye Bakanı’nın İstanbul’da gözaltına alınan yakını için "devreye girmek" zorunda kaldı. 
     Milliyet’in aldığı bilgiye göre, hafta başında üç günlük turistik seyahat için deniz yoluyla Marmaris’e gelen Meksikalı Julian S. Rodriguez, eşiyle yaptığı tatilin ardından havayoluyla ABD’ye uçmak üzere İstanbul’a geçti. Ancak pasaport işlemleri sırasında Rodriquez zor durumda kaldı. 
     
     Bakan Ankara’yı aradı 
     Rodriquez, pasaportundaki sorun yüzünden "sahte pasaport kullandığı" gerekçesiyle gözaltına alındı. Tam bu sırada, Rodriguez’in, Meksika Maliye Bakanı’nın yakını olduğu bilgisi geldi. Ardından Meksikalı Maliye Bakanı, Ankara’yı arayıp arkadaşı Devlet Bakanı Kemal Derviş’ten yardım istedi. Derviş, İçişleri Bakanı Yücelen’i arayıp Rodriguez’e yardım edilmesini istedi. İstanbul Emniyeti, Rodriguez’in adli işlemlerini hızlandırdı. 
     Pasaportta yapılan laboratuar incelemesinde ve ultraviyole ışığı altında yapılan ikinci incelemede de pasaportun farklılık gösterdiğinin anlaşılması üzerine, Rodriguez, sahte pasaport kullandığı iddiasıyla hemen mahkemeye çıkarıldı. 
     Bu işlemler yapılırken, Ankara’daki Meksika Büyükelçiliği’nden bir yetkili hemen İstanbul’a gitti. İstanbul Başkonsolosluğu da Rodriguez için özel seyahat belgesi hazırladı. Böylece, mahkemede serbest bırakılan Rodriguez, eşiyle ABD’ye uçabildi. 
     x 


 SİYASET 

















</TEXT>
</DOC>
