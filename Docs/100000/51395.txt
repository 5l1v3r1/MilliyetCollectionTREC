<DOC>
<DOCNO> 51395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/spor/spo01.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat ikna oldu 
</HEADLINE>
<TEXT>

Milli Takım kampında, Real Sociedad’da forma giyen Tayfun ile görüşen genç yıldız, İspanya’ya gitmeyi kabul etti. Önümüzdeki hafta transferin resmiyete döküleceği belirtildi 
     BEŞİKTAŞ’TA Nihat krizi nihayet çözüldü. Real Sociedad’a gitmek konusunda sürekli sorun çıkaran genç yıldız, Milli Takım kampında bir araya geldiği Tayfun tarafından ikna edildi. Nihat, Real Sociedad’da forma giyen takım arkadaşı ile dört saatlik bir görüşme yaptı ve sonunda Siyah - Beyazlı yöneticileri arayarak İspanya’ya gideceğini bildirdi. 
     NİHAT’IN bu kararı üzerine rahat bir nefes alan Beşiktaş yönetimi de transfer çalışmalarını hızlandırdı. Menajer Sinan Engin, "Kulüpler zaten anlaşmıştı. Nihat’ta da artık sorun kalmadı. Bu iş önümüzdeki hafta resmiyete dökülecek" dedi. Bu arada Siyah - Beyazlılar, Antalya maçının hazırlıklarını dün yaptıkları tek çalışmayla sürdürdüler. Fevzi belindeki ağrılar nedeniyle idmanı yarıda bıraktı. 
     
Myhre geliyor      BEŞİKTAŞ’IN yeni kalecisi Norveçli Myhre bugün İstanbul’a gelecek. Resmi sözleşme imzalayacak olan tecrübeli kaleci daha sonra takımla birlikte çalışmalara başlayacak. Myhre’nin Antalyaspor maçında forma giymesi bekleniyor. 
     
Kartal, Hülya Şov’da      Rahman Sağıroğlu 

     Beşiktaşlı Bayram, Erman ve Tümer, Hülya Avşar Şov programına katıldılar. Avşar kendisine tüm futbolcuların imzaladığı Beşiktaş formasının hediye edilmesi üzerine "Burada Daum’un imzası yok. O nerede" diye sordu. Bu arada Ronaldo’nun para verilmediği için çekimlere katılmadığı belirtildi. 
     
Murat Sözkesen atağı      BEŞİKTAŞ, Bursasporlu Murat Sözkesen için harekete geçti. Menajer Sinan Engin dün biraraya geldiği genç futbolcu ile el sıkıştı. Engin, "Murat ile prensipte anlaştık. Kulübüne ise iki ayrı teklif götürdük. Ancak henüz anlaşma sağlayamadık" dedi. 
     



 SPOR 
























</TEXT>
</DOC>
