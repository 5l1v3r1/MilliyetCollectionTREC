<DOC>
<DOCNO> 70064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur11.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mızmız erkekler dikkat.. Testosteronunuz azalmış olabilir... 
</HEADLINE>
<TEXT>

     Erkeklik hormonu testosteron azaldığında erkekler üzgün, bezgin ve mızmız oluyorlar... 
     İngiliz New Scientist dergisinin son sayısında çıkan makaleye göre, bilim adamları mevsim değişikliklerinde hayvanların erkeklik hormonlarının düştüğünü, bunun da hayvanların huy değiştirmelerine yol açtığını belirlediler Tarzan gibi şişine şişine avazı çıktığınca bağıran erkekler, hormon seviyesi aniden düştüğünde süt dökmüş kediye dönüyorlar, içlerine kapanıyorlar, sessizleşiyorlar... 
     Uzmanlar, aynı tespitin insan türünün erkeği için de geçerli olduğunu düşünüyorlar. 
     Edinburgh'taki ''Medical Research Council's Human Reproductive Sciences Unit'' uzmanı Gerald Lincoln, ani testosteron düşüşünün erkek hayvanlarda yol açtığı bu ''sendrom''un insanlarda da görüldüğünü düşündüren ''bazı bulgular'' olduğunu kaydetti. 
     ''Bulguların'' henüz tatmin edici olmadığını kabul eden Lincoln, testosteronun insan davranışı üzerindeki etkisinin ise kesin olduğunu vurguladı. Stresin, testosteron seviyesini düşürdüğünü kaydeden uzman, bunun erkeklerin başına her yaşta gelebileceğine işaret etti. 
     Araştırmacılar, evcil ve yaban koyunlar, geyikler, ren geyikleri ve Hindistan filleri üzerinde gözlem yaparak testosteronu azalan erkeklerin mızmızlaştığını saptadılar. 
     Gazete, kendilerini bitkin, mızmız ve alıngan hisseden, olur olmaz şeylere ağlayan erkeklere testosteronlarını ölçtürmelerini tavsiye etti. 
     






</TEXT>
</DOC>
