<DOC>
<DOCNO> 71712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/ekonomi/eko02.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağ-Kur emeklisi, Cote D’Azur’da vergi rekortmeni, Galatasaray Başkan adayı 
</HEADLINE>
<TEXT>

İki hafta sonra yapılacak Galatasaray Kulübü Başkanlığı’na adaylığını koyan 59 yaşındaki Özhan Canaydın, 502 milyon lira aylıklı bir Bağ - Kur emeklisi, ama aynı zamanda onursal başkanlığını yaptığı şirketin ofisi Cote D’Azur’un en yüksek vergi veren ilk beş üyesinden biri 
     AÇIK KOYU SOHBETLER EYLEM TÜRK 

Kulüp başkanlığı adaylığı için işlerinizi profesyonellere devrettiğinizi açıkladınız. İşadamı geçmişinizi anlatır mısınız 
     Tekstille uğraşan bir ailenin çocuğuyum. 1969’a kadar ailemle çalıştım. Sonra kendi başıma iş yapmaya başladım. İlk şirketim İdeal Dokumacılık’ta perdelik kumaş üretiyordum. 1980’lere gelirken altı Galatasaraylı arkadaşımla beraber sargı bezi ve el havlusu üreten Dar Dokuma’yı kurduk. 1984’te İtalyanlarla ortaklığa girdik ve Biesseci adlı firmayı kurduk. Örgü, boya konfeksiyon olarak bin 200 çalışanı olan bir tesis haline geldik. 1994’e kadar ortaklığımız İtalyanlarla sürdü. 1994’ten sonra Fransızlarla çalışmaya girdik. Firmamızda Nike, Adidas, Puma, Cappa, Fila, Lacoste gibi firmalara üretim yapılıyor. Londra ve Hamburg’da birer ajansımız, Monaco’da ofisimiz var. Bütün pazarlamayı orası yapıyor. Toplam 50 milyon dolar ciromuz var. Monte Carlo’daki ofisimiz Cote D’Azur Ticaret Odası’nda beşinci büyük vergi ödeyen seçildi. 
     
Şirketlerin yönetimini ne zaman bıraktınız 
     İki senedir devamlı Galatasaray için hazırlanıyorum. Başkanlığa aday olduğumdan beri İstanbul’da yaşıyorum. 2000 Mart’ından beri bunun için çalışıyorum. Şirketi profesyonellere ve aileme devrettim. 2001’deki ciroda yüzde 300 fazla verdiler. Ben Bağ - Kur’dan en üst dereceden emekliyim. 502 milyon lira maaşım var. Şu anda şirketimin de Onursal Başkanıyım. 
     
Siz Galatasaray Başkanlığı’na daha önce de adaylığınızı koymuştunuz.. 
     Evet. 2000 yılında da adaylığımı koydum ama büyüklerimi dinleyerek, çekildim, ama o gün de, bugün aday olacağımı açıklamıştım. 2002 Mart’ta adayım. 
     
Yarışa nasıl hazırlandınız 
     Göreve karar verdiğim zaman bir arama konferansı düzenledim. 85 Galatasaraylı beyin bombardımanı yaptı. 2012 yılına kadar önümüzdeki 10 sene GS’nin yol haritasını çıkarttık. Amacımız dünya çapında başarılı, saygın ve mali yapısı kuvvetli, altyapısı güçlü, futboldaki başarısı öne çıkan bir marka, kurum, amatör branşlarıyla bir spor kulübü olmak. 
     
Ekibinizi hangi kriterlere göre belirleyeceksiniz 
     Kulübü basamak yapmayan, sadece Galatasaray’a hizmet edecek insanlardan oluşacak. Finansı ve pazarlamayı iyi bilen bir ekibimiz var. Ayrıca, Galatasaraylıların gönlünde olan teknik kadroyla konuşmayı taahhüt ediyoruz. Herkesin istediği kadroyu iş başına getireceğiz. Bugünkü kadromuz iyi gidiyorsa görevine devam edecek. 
     
     Babası kaleci, kendisi basketçi 
Nasıl Galatasaraylı oldunuz 
     Babam Bursa’nın ilk kalecisi, milli kayakçı. istanbul’a maç yapmaya geldiklerinde Galatasaray Lisesi’nde ağırlanıyorlar. Babam çok etkileniyor ve Bir oğlum olursa, bu liseye göndereceğim’ diyor. 1954’te imtihana girdim ve Galatasaray Lisesi’ni kazandım. 1957’den bu yana 45 yıllık kulüp üyesiyim. 58’de basketbol oynamaya başladım. Yıldız, Genç, A takımlarının hepsinde GS’de basketbol oynadım. Her üç bölümde de Türkiye şampiyonu oldum. 1962 senesinde genç milli oldum. Bunların hepsini GS’ye borçluyum. O yüzden kendimi Galatasaray’a borçlu hissediyorum. 
     
Siz basketbolcusunuz. Amatör sporlarla ilgili hedefleriniz nedir 
     UEFA kriterlerine 2004 yılına kadar uymak mecburiyetindeyiz. Eğer dünya takımı olmak istiyorsak futboldan gelen kaynağı başka hiçbir yere kullanmayacağız. Amatör şubelerinin yönetimlerini özerkleştireceğiz. Bu yönetimlere kaynak yaratacağız. TRT’nin yayın haklarını hemen devreye sokacağız. En önemlisi de sponsorluk bulacağız. 
     
     Borçları kasa kolaylığı’yla tasfiye edecek 
Galatasaray borçlarını nasıl tasfiye edecek 
     Borcumuz, alacak çıktıktan sonra 55 milyon dolar. Şu anki bütçemiz 100 milyon dolar. Biz arama konferansında önümüzdeki 10 yılda 300 milyon dolara çıkartmayı hedefledik. O zaman, borçlar ciromuzun yüzde 15’i kadar olacak. Kısa vadede borcu tasfiye edeceğiz. Kısa vadede kasa kolaylığı sağlayacağız. Kulübü şahıslarımıza borçlandıracağız. Sonra bunu öbür kaynaklarımızla tasfiye edeceğiz. 
     
Sizce halka arz başarılı oldu mu 
     Galatasaray mecburiyetten halka arz edildi. Kronikleşmiş borçların kapanması lazımdı. Halk için isabetli bir yatırım olacak. Galatasaray için düşünürsek sabit gelirlerinin yüzde 37’sini stratejik ortağa ve halka sattık. Bu senede 10 milyon dolardır. Gelirlerimizi önümüzdeki dönemde artıramazsak 10 milyon dolar bir kaybımız var. Hisse fiyatlarındaki inişlerden yatırımcı korkmasın. Çünkü gelir alabilecekleri tek kaynak Galatasaray. 1 - 2 milyon dolar masrafı, 30 milyon dolar geliri olan bir şirket. 
     
     Canaydın’ın mali programı 

</TEXT>
</DOC>
