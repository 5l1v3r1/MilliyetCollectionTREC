<DOC>
<DOCNO> 98017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur19.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
The Guardian ''İsmail Cem baskı altında'' 
</HEADLINE>
<TEXT>

     Yeni bir parti kuran Dışişleri eski Bakanı İsmail Cem için harekete geçme zamanının geldiği öne sürüldü. The Guardian gazetesi, "Türk basınının sevgilisi" olarak nitelendirdiği İsmail Cem'in kurduğu partisinin, TBMM'nin seçim tarihini belirlenmesine kısa bir süre kala vizyonunu ortaya koyması için baskı altında olduğunu öne sürdü. 
     The Guardian, İsmail Cem'in DSP'den istifa etmesinden bu yana iki hafta geçtiğini, yeni partinin 60'dan fazla milletvekilinin olduğunu ancak gerilimin belli etmeye başladığını öne sürdü. 
     İsmail Cem'in beş yıl Dışişleri Bakanı olarak görev yaptığı ve yıllarca Bülent Ecevit'in gölgesinde kaldığı belirtilen yazıda, Cem'in DSP'den istifa ettiğinde siyasi bir deprem yarattığını ancak ilk heyecanın geçmesinden sonra yanıtlanması gereken zor soruların bulunduğu belirtildi. 
     The Guardian, "Çok modern bir politikacı ve iletişim kurmakta yetenekli" olarak nitelendirdiği Cem'in 34 yaşında iken en genç TRT Genel Müdürü olduğuna da dikkat çekti. 
     Cem'in Lausanne ve Paris'te eğitim gördüğü, İngilizce ve Fransızcayı çok iyi konuştuğunu kaydeden gazete, 63 yaşında olan Cem'in yaşından çok daha genç göründüğünü de belirtti. 
     Cem'in yeni partinin oluşumunu ilk açıkladığında sosyal demokrat ilkelere dayanacağını ve AB üyeliği için çok aktif olacağını söylediğini anımsatan gazete, Cem'in The Guardian'a verdiği demeçte birinci kaygısının ekonomi olacağını ifade ettiğine dikkat çekti. Gazete, Cem'in "Verilere göre reel ekonomi iyi gidiyor. Ancak henüz hassas bir aşamadadır. Ancak seçimden sonra daha sağlam olur" sözlerini de aktardı. 
     Analistlerin Cem kadar emin olmadıklarını kaydeden gazete, İstanbul'daki Bender Menkul Değerler'in baş iktisatçısı Emin Öztürk'ün "Güçlü ve istikrarlı bir hükümet faiz oranlarının düştüğünü görebilir ancak Cem'in partisinin başarılı olabilmesi için geniş orta grubun desteğine ihtiyacı var ve bu desteği almayacağı yolunda bazı işaretler var" yorumunu da yer verdi. 
     The Guardian, merkez solun kalabalık olduğunu, Cem'in merkez sol ve sağın oynak oylarını çekmesi gerektiği için partisinin sosyal demokrat ilkelerine bağlı olacağı mesajının bazı tepkiler aldığına dikkat çekti. 
     Buna karşın, Cem'in muhafazar seçmenleri çekebilmek amacıyla "Türbanla bir sorunum yok" açıklamasını yaptığını belirten gazete, İsmail Cem'in Irak ile ilgili tutumuna da değinirken de, Cem'in olası bir harekat konusunda mevcut hükümetin derin kuşkularını paylaştığını savundu. 
     İngiliz gazetesi, Cem için en öncelikli dış politika konusunun AB olduğunu belirtirken Cem'in Türkiye'nin Kopenhag Zirvesi öncesi reform yapması gereken reformların gerçekleşebileceğini söylediğini kaydetti. 
     
</TEXT>
</DOC>
