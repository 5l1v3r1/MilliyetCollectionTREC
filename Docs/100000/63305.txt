<DOC>
<DOCNO> 63305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/son/sontur12.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçakta intihar girişimi yüzünden İstanbul'a acil iniş yapıldı... 
</HEADLINE>
<TEXT>

     Kronik karaciğer hastası olduğu bildirilen bir İngiliz yolcu, Sri Lanka-Londra seferini yapan uçağın tuvaletinde ayna parçasıyla boğazını keserek intihar girişiminde bulundu. Olay üzerine uçak İstanbul'a acil iniş yaptı. 
     Sri Lanka-Londra seferini yapmakta olan Sri Lanka Hava Yolları'na ait uçakta bulunan William Bernand Gates 49 adlı İngiliz yolcu, mürettebat tarafından tuvalette kanlar içinde bulundu. 
     Tuvaletteki ayna parçasıyla boğazını kestiği anlaşılan Gates'e ilk müdahale uçaktaki bir doktor tarafından yapıldı ve yarası mürettebatın da yardımıyla dikildi. 
     Yaşanan bu olay nedeniyle uçak, saat 07.00'de Atatürk Havalimanı'na acil iniş yaptı. Ardından uçaktan çıkarılan Gates, Özel Ataköy Hastanesi'nde tedavi altına alındı. 
     Hastane yetkilileri, getirildiğinde boğazındaki yarası dikilmiş olan Gates'in, olay sırasında aşırı kan kaybettiğini söylediler. 
     Yetkililer, Gates'in sağlık durumunun iyi ve boğazındaki yaranın da yüzeysel olduğunu belirterek, karaciğer komasına giren hastaların bilinç kaybı nedeniyle bu tür davranışlarda bulunabildiklerini, İngiliz yolcunun karaciğer komasına girip girmediğinin ise tahlillerden sonra anlaşılacağını kaydettiler. 
     Sri Lanka Hava Yolları uçağı ise Gates'i indirdikten sonra Atatürk Havalimanı'ndan ayrıldı. 
     






</TEXT>
</DOC>
