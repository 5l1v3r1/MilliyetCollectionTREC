<DOC>
<DOCNO> 67646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko32.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Linn "Dünya Bankası İcra Kurulu toplantısı için birkaç adım kaldı" 
</HEADLINE>
<TEXT>

     Dünya Bankası Başkan Yardımcısı Johannes Linn, Dünya Bankası İcra Direktörleri Kurulu toplantısı için tamamlanması gereken birkaç adım kaldığını söyledi. 
     Linn, Başbakan Ecevit ile görüşmesinin ardından gazetecilerin sorularını yanıtladı. 
     Linn, İcra Direktörleri Kurulu toplantısının yapılmasından önce atılması gerekli olan adımlar konusunda Bakan Kemal Derviş ile de görüşeceklerini ifade etti. 
     Bir başka soru üzerine Türkiye'ye 2003 yılında bitecek üç yıllık dönem için yapılacak yardım miktarını 6.2 milyar dolara çıkarttıklarını hatırlatan Linn, bu rakamın Türkiye için önemli bir miktar olduğunu kaydetti. 
     Linn, Başbakan Ecevit ile yaptığı görüşmede Köy-Kent projesi üzerinde durduklarını, bu projenin yoksul köylerin birleşerek karşılıklı işbirliği içinde beraberce çalışmalarını içerdiğini, Başbakan'ın şahsen ilgilendiği bu projeyi desteklemek için Dünya Bankası Yönetim Kurulu'na bu yıl içinde götüreceklerini bildirdi. 
     Johannes Linn, Başbakan ile görüşmelerinde Dünya Bankası Başkanı James Wolfenhson'ın deprem ile ilgili taziye mesajlarını ilettiklerini belirterek, deprem konusunda gerekli tedbirlerin alınmasını ve böyle bir durumda Türkiye'ye her zaman destek verebileceklerini ifade ettiklerini kaydetti. 
     Deprem sigortasının da önemli bir konu olduğunu ifade eden Linn, benzer bir deprem meydana geldiğinde koordinasyonun Başbakanlık düzeyinde daha iyi organize edilmesi ve kamuoyunun bilgilendirilmesi üzerinde durduklarını da vurguladı. 
     






</TEXT>
</DOC>
