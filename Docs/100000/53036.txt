<DOC>
<DOCNO> 53036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun16.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Tuvalet Zirvesi toplanıyor 
</HEADLINE>
<TEXT>

     Singapur'un başkenti Singapur'da, dünyada ilk kez düzenlenen ''Dünya Tuvalet Zirvesi'' başladı. 
     Temizliğiyle meşhur Singapur'da 3 gün sürecek ve 17 ülkeden 200 uzman ile temsilcinin katıldığı toplantıda, tuvaletler, çevre planlaması ve çevreyle ilgili sorunlar ele alınacak. 
     Singapur Çevre Bakanı Lim Swee Say, toplantının açılışında yaptığı konuşmada, dünyada hala çok sayıda yerde tuvaletle ilgili gerekli sıhhi tesisatın bulunmadığını ve bunun çok sayıda kişinin ölümüne yol açtığını söyledi. 
     Lim, dünya nüfusunun yaklaşık yüzde 40'ının gerekli sağlık imkanlarına sahip olmadığını ve bu kişilerin büyük bölümünün Asya'da yaşadığını belirtti. 
     Lim, ''Yetersiz sıhhi imkanlar, bulaşıcı hastalıklara, sağlık harcamalarının artışına, verimliliğin azalmasına ve çoğu 5 yaşından küçük olmak üzere yılda 2 milyon kişinin ölümüne yol açıyor'' dedi. 
     -HİNDİSTAN'DA DURUM- Sulabh adlı bağımsız uluslararası Hint örgütünün kurucusu Bindeshwar Pathak da ülkesinin sorunlarına değinerek, ''Hindistan'daki 1 milyar kişiden 700 milyonu evinde tuvalet bulunmaması nedeniyle 
     ihtiyacını dışarıda gidermek zorunda kalıyor'' dedi. 
     Pathak, insanların tuvalet ihtiyaçlarını yol kenarlarında, demiryollarında, parklarda ve ağaçlık yerlerde giderdiklerini, ülkede yılda yaklaşık 700 bin çocuğun ishal ve benzeri hastalıklardan öldüğünü belirtti. 
     Singapurlu uzmanlardan Jack Sim de toplantının amacının ortaya pahalı tuvaletler çıkarmak olmadığını, herkesin sıhhi tuvaletlere sahip olmasını istediklerini söyledi. 
     Konunun yeterince ciddiye alınmadığını belirten Jack, ''Bu her yerde tabu. Tuvaletlerden konuşmak çok terbiyesizce görülüyor, ama bu konuyu konuşmamız lazım'' dedi. 
     Toplantıya katılan İngiliz temsilciler de ülkelerindeki umumi tuvaletlerin gereksinimleri karşılayacak durumda olduğunu, yine de mali yetersizlik ve kötü kullanım nedeniyle durumun kötüye gittiğini söylediler. 
     2008 Olimpiyat Oyunları'nı düzenlemeye hazırlanan Çin, Singapur 
     Tuvaletler Derneği'nin düzenlediği toplantıya 20 temsilci gönderdi. 
     Zirveye katılan temsilciler, Singapur'da, ikisi iş merkezlerinde biri de hayvanat bahçesindeki 3 umumi tuvaleti gezecek. 
     






</TEXT>
</DOC>
