<DOC>
<DOCNO> 75509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sonspo04.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çinliler en çok teknik adamları Bora Milutonoviç'e güveniyor 
</HEADLINE>
<TEXT>

     Milli Takımlar Teknik Direktörü Şenol Güneş ile röportaj yapmak ve Türk futbolu hakkında ayrıntılı bilgi toplamak üzere İstanbul'a gelen Çinli gazeteci Ren Zhijiang, Çin halkının Türkiye maçında futbolcularından çok, teknik direktör Bora Milutinoviç'e güvendiğini söyledi. 
     Sorularını yanıtlayan, Çin'in Chengdu Zconomic Daily gazetesinin spor yazarı Zhijiang, Türk futbolunun Çin'den nasıl göründüğünü ve karşılaşmaya olan ilgiyi anlattı. 
     Çinli futbolcuların, fizik olarak süratli bir yapıya sahip olduğunu belirten Zhijiang, teknik kapasite açısından ise Türk futboluna oranla daha zayıf olduğunu kaydetti. 
     Türk Milli Takımı'nın Avrupa'nın en güçlü takımlarıyla boy ölçüştüğünü ve deneyimli bir ekip olduğunu anlatan Zhijiang, ''Biz ise tecrübesiz bir takımız. Çin'de herkes futbolculardan çok teknik direktör Bora Milutinoviç'e güveniyor. Çünkü kendisi, hangi ülkenin takımını çalıştırırsa çalıştırsın, bir üst tura yükseltmeyi başardı'' diye konuştu. 
     
     "Galatasaray'ı herkes bilir" 
     Türk futbolunun Çin'de iyi tanındığını ve Galatasaray'ın herkesçe bilindiğini dile getiren Zhijiang, şunları söyledi 
     ''1996 Avrupa Şampiyonası'nda Türkiye'nin oynadığı maçlar Çin'de televizyondan naklen yayınlandı. Türkiye Ligi maçları ve Avrupa Şampiyonlar Ligi'nde Türk takımlarının karşılaşmalarını seyrediyoruz. 
     Galatasaray'ı herkes biliyor. Türk Milli Takımı'nda Hakan Şükür, Emre Belözoğlu, Hasan Şaş ve kaleci Rüştü'yü tanıyoruz.'' 
     
     Çin'in 50 yıllık özlemi 
     Zhijiang, Çin'in Dünya Kupası finallerine katılmak için 50 yıl özlem çektiğini ve halkın büyük bir merakla finalleri beklediğini söyledi. 
     Çin'in 1 milyar 300 milyonluk nüfusa sahip olduğunu kaydeden Zhijiang, ''Türkiye ile oynayacağımız karşılaşmayı 1 milyar kişi televizyondan seyredecek. Maçı seyretmek için 50 bin kişi de Güney Kore'ye giderek, takımımızı destekleyecek'' dedi. 
     Milli takımın, Çin'in en iyi futbolcularından kurulduğunu anlatan Zhijiang, ''Bizim en iyi oyuncularımız forvette oynayan Hao Haidong, savunmada yer alan Sun Jihai, kalecimiz An Qi ve savunmadaki Zhang Znhua'dır. Bunlara tüm Çin çok güveniyor'' diyerek sözlerini tamamladı. 
     






</TEXT>
</DOC>
