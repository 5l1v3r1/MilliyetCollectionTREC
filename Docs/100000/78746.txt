<DOC>
<DOCNO> 78746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur26.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk etapta kapatılacak Köy Hizmetleri Bölge Müdürlükleri... 
</HEADLINE>
<TEXT>

     Devlet Bakanı Mustafa Yılmaz, ilk etapta Malatya, Sivas, Konya, Şanlıurfa, Eskişehir ve Kastamonu'daki Köy Hizmetleri bölge müdürlüklerinin kapatılmasına karar verildiğini belirterek, ''Bu illerdeki bölge müdürlüklerinin kapatılmasında hiçbir siyasi, hiçbir baskı düşünmedik. Sadece Türk köylüsünün hizmetinin aksamaması düşünülerek karar verilmiş net bir çalışmadır'' dedi. 
     Yılmaz, köy Hizmetleri bölge müdürlüklerinin kapatılması ile ilgili olarak makamında gazetecilere açıklamalarda bulundu. 
     IMF'ye verilen taahhütler çerçevesinde bazı bölge müdürlüklerinin kapatılmasının uzun süredir gündemde olduğunu belirten Yılmaz, bölge müdürlüklerinin kademe kademe kapatılması konusunda Bakanlar Kurulu'nda karar alındığını söyledi. 
     Köy hizmetlerinin bazı bölge müdürlüklerinin 18 ay içerisinde kapatılmasının kararlaştırıldığını kaydeden Yılmaz, şöyle konuştu 
     ''Bu kararların alınmasından sonra biz oturduk, düşündük. Ben 6 ayda iki bölge müdürlüğünü kapatmak yerine, kapatılacak olan 6 bölge müdürlüğünün hepsinin birden kapatılmasını uygun gördüm. Yoksa insanlar seninki mi kapandı benimki mi kapandı diye tartışacaklar, düşünecekler. Bu da benim çalışma stilime uygun gelmedi. Madem bu Bakanlar Kurulu kararı, ben bunları 18 ay yerine 18 günde kapatayım dedim. Madem bunun ekonomi yönetimi tarafından Türkiye'nin yararına olduğu belirtilmiş, bu yönde kanaat getirilmiş, bunların hepsini birden kapatalım.'' Bu konuda, Devlet Planlama Teşkilatı, Başbakanlık ve Maliye Bakanlığı'ndan yetkililerin katıldığı gizli bir çalışma yaptıklarını ifade eden Yılmaz, ''Hangisini kapatırsak köy hizmetlerinin çalışması aksamaz. Hangileri kalmadı diye bir karara vardık. Malatya, Sivas, Konya, Şanlıurfa, Eskişehir ve Kastamonu'daki köy hizmetlerinin bölge müdürlüklerinin kapatılmasına karar verdik. Bu illerdeki bölge müdürlüklerinin kapatılmasında hiçbir siyasi, hiçbir baskı düşünmedik. 
     Sadece Türk köylüsünün hizmetinin aksamaması düşünülerek karar verilmiş net bir çalışmadır'' diye konuştu. 
     ''MEMURLAR İHTİYACI OLAN İLLERE GÖNDERİLECEK'' 
     Bölge müdürlükleri kapatılan illerde 1900 işçi ile 363 mühendis ve memurun görev yaptığını ifade eden Yılmaz, bu çalışanları mağdur olmamaları için noter huzurunda çekilecek kurayla ihtiyacı olan illere göndereceklerini bildirdi. 
     Mustafa Yılmaz, bu kura çekme törenine sendika yetkililerini de çağıracaklarını ifade ederek, ''Hiç kimse Mustafa Yılmaz şundan dolayı partizanlık yaptı, şunu bıraktı, şunu gönderdi dedirtmemek için bunu noter huzurunda yapacağız. O insanlar tabii ki Türkiye'nin her yerinde görev yapabileceklerdir. Bazı arkadaşlarımız da kendi illerinde kalacaklar. Bunun adı belki bir piyango olacak. Kurada deniz kenarında bir yeri çekerse sevinecek. Artık o onun şansına...'' dedi. 
     MAKİNA İKMAL MÜDÜRLÜRİ KAPATILACAK 
     Devlet Bakanı Yılmaz, ekonomi yönetiminin tavsiyesi olmamasına rağmen, İstanbul, Mersin ve Elazığ'daki makina ikmal müdürlüklerinin de kapatılmasının kararlaştırıldığını belirterek, bu müdürlüklerin kapatılmasıyla serbest bölgenin içinde kalan arazi ile İstanbul Kartal'daki 800 dönümlük arazinin satımından 500 trilyon liraya yakın gelir sağlanacağını kaydetti. 
     Yılmaz, devletin, bu alanların satışında, bürokrasiyi azaltıp satışı çabuklaştırdığı zaman çok büyük gelirler elde edeceğini söyledi. 
     ''YETER Kİ BÜROKRATİK ENGELLER KALKSIN'' 
     Köy Hizmetleri Genel Müdürlüğü'nün Eskişehir yolundaki arazisinin tahmini değerinin satıldığı zaman katrilyona ulaşacağını düşündüğünü kaydeden Yılmaz, ''O arazi boş duruyor. Orayı tarım arazisi olarak kullanıyoruz, ama o arazi parçalanıp satıldığı zaman çok büyük bir gelir elde edilecektir, bunu da devreye sokacağım. Yeter ki bunun önünde satışı zorlayan bürokratik engeller ortadan kalksın'' diye konuştu. 
     Yılmaz, Köy Hizmetleri bölge müdürlüklerinin kapatılması ile de yaklaşık 1000 aracın satılacağını söyledi. 
     Devlet Bakanı Yılmaz, bu bölge müdürlüklerinin kapatılmasıyla ortaya çıkacak hizmet eksikliğinin nasıl giderileceğinin sorulması üzerine, kapatılan bölge müdürlüklerinin görevlerini il müdürlüklerinin yerine getireceğini ifade ederek, ''Ancak biraz fazla çalışacaklar. Belki uykusuz kalacaklar, ama hizmetlerde bir aksama olmayacak. Kimsenin bu konuda şüphesi olmasın'' dedi. 
     Devlet Bakanı Yılmaz, 6 ildeki köy hizmetlerinin bölge müdürlüklerinin kapatılmasına ilişkin kararın Bakanlar Kurulu'nun imzasına sunulmak üzere Başbakanlık'a gönderildiğini bildirdi. 
     





</TEXT>
</DOC>
