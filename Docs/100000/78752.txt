<DOC>
<DOCNO> 78752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur32.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıça Heykelini polise 1 milyon dolara satmaya kalkıştılar... 
</HEADLINE>
<TEXT>

     Afganistan'dan getirdikleri tarihi bronz tanrıça heykelini 1 milyon dolar karşılığında polise satmak isteyen 5 kişi yakalandı. 
     İstanbul Mali Şube Müdürlüğü Kaçakçılık Büro Amirliği'nden alınan bilgiye göre, bir istihbaratı değerlendiren polis ekipleri, Afganistan'dan getirdikleri heykeli Bursa'da pazarlamak isteyen bir şebekeyi belirledi. 
     Şebeke elemanlarıyla alıcı gibi davranarak pazarlık yapan güvenlik güçleri, bu kişilerle, 1 metre 25 santimetre boyunda, 28 kilogram ağırlığında, kaide üzerindeki heykeli 1 milyon dolar karşılığında satın almak üzere anlaştı. 
     Anlaşma üzerine heykeli İstanbul'da teslim etmek üzere Bursa'dan yola çıkan şebeke üyelerini izleyen polis ekipleri, Anadolu yakası Boğaziçi turnikelerinde bu kişilerin içinde bulunduğu aracı durdurdu. 
     Operasyonda, Abdülkerim Kaya, Cevdet Aksoy, Cumali Kaya, Ramazan Arıca ve Osman Yılmaz gözlem altına alındı. 
     Bu kişilerin otomobilinde yapılan aramada bronz tanrıça heykeli de ele geçirildi. 
     Polis yetkilileri, ele geçirilen heykelin Arkeoloji Müzesi'ne teslim edileceğini kaydettiler. 
     





</TEXT>
</DOC>
