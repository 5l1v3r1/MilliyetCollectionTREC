<DOC>
<DOCNO> 87957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/ekonomi/eko06.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Sermaye desteği ağustosta tamam’ 
</HEADLINE>
<TEXT>

BDDK Başkanı Engin Akçakoca, bankaların yeniden sermayelendirilmesinde üçlü denetimin tamamlandığını, programın ağustosta sonuçlandırılacağını söyledi 
     ANKARA Milliyet 

     Bankacılık Düzenleme ve Denetleme Kurulu BDDK Başkanı Engin Akçakoca, bankaların yeniden sermayelendirilmesi programında son aşamaya gelindiğini ve ağustos başında bitirileceğini söyledi. 
     Gecikme eleştirilerini cevaplamak için basın toplantısı düzenleyen Akçakoca, üçlü denetimin tamamlandığını belirterek, "Sonuçlar incelenerek, bir hafta - 10 gün içinde bankalara mektup göndereceğiz. Temmuz başında genel kurullar ile sermaye artırımı yapabilecekler. Kamunun katkısı da dahil süreç temmuz sonu - ağustos başı gibi tamamlanacak" dedi. 
     
     11 aydır izin yapmıyorum’ 
     Denetimin kalitesinden ödün verilmediği için ek süre talepleri olduğunu belirten Akçakoca, denetimlerde gizli rezerv ve gizli zararlar’ın ortaya çıkarıldığını anlattı. Denetimde kredi portföylerinin yüzde 75’i veya en büyük 200 müşteri ve grup kredilerinin incelendiğini söyledi. Akçakoca, "Teminatlar için ekspertiz raporları istendi. Yeterli karşılık ayrılması sağlandı. Sorunlu kredilerin faiz ve gelir reeskontları iptal edildi" dedi. 
     İstanbul Yaklaşımı’nda çerçeve sözleşmeye katılmayanların daha çok yabancı bankalar ile kredi portföyü bulunmayanlar olduğunu belirten Akçakoca, kuruma başkan yardımcısı atanmaması ile ilgili de şöyle konuştu "Halen altı kişiden oluşan Kurul’un bazı kararları alması zor. Atanmaması en azından benim şahsıma haksızlık. 11 aydır izin kullanamıyorum." 
     
     



 EKONOMİ 
























</TEXT>
</DOC>
