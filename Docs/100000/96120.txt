<DOC>
<DOCNO> 96120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur22.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın "Türk solu seçimlerden önce ittifak kurmalı" 
</HEADLINE>
<TEXT>

     Sosyaldemokrat Halk Partisi SHP 
     Genel Başkanı Murat Karayalçın, solun ve sosyal demokrasinin mutlaka Meclis'te temsil edilmesi, bunun için de sol partilerin seçimlerden önce bir ittifaka gitmesi gerektiğini söyledi. 
     Karayalçın, partisinin Park Otel'de düzenlenen 2. Kurucular Kurulu toplantısında son siyasi gelişmelere ilişkin görüşlerini açıkladı. 
     Türkiye'nin seçime gittiğini, partisinin ise Siyasi Partiler Yasası'ndaki, ''seçimden 6 önce kurultayını yapmış olma'' şartı yüzünden seçimlere giremeyebileceğini belirten Karayalçın, ''Seçimlere girebiliriz, girmeyebiliriz. Bunu bilmiyorum ama solu ve sosyal demokrasiyi mutlaka Meclis'e sokmamız gerektiğini biliyorum'' dedi. 
     SHP'nin solun ve sosyal demokrasinin Meclis'e girmesi için gerekli her türlü sorumluluğu üstlenmeye hazır olduğunu kaydeden Karayalçın, solun seçimlerden önce bir ittifak kurması gerektiğini savundu. 
     Karayalçın, şöyle devam etti 
     ''Bir ittifak kurulmalı, bir program hazırlanmalı bir ortak başbakan adayı çıkarılmalı. Bunların hepsine hazırız. Hiç kimseyi dışlamadan, anlaşabileceğimiz bütün partilere buradan çağrıda bulunmak istiyorum Anlaşabileceğimiz bütün partilerle, bir program üzerinde mutabakata varabileceğimiz bütün partilerle böyle bir ittifakın kurulmasına hazırız. Çağırıyorum gelsinler, çağırırlarsa gitmeye hazırız bilsinler.'' Türkiye'de solun mevsiminin başladığını, bir çok sağ siyasetçinin solun kavramlarını kullanmaya başladığını belirten Karayalçın, SHP'nin de bilgiye dayalı sol siyaset yapacağını söyledi. 
     
     ''KURBANINIZ OLAYIM YANLIŞ YAPMAYIN'' 
     Karayalçın, konuşmasının sonunda partililere seslenerek, şöyle konuştu 
     ''Ne olur bu kez yanlışlık yapmayın'' diyen Karayalçın, ''Sizlere yalvarıyorum gerekirse... Kurbanınız olayım bu yanlışlığı yapmayın. Ne olacak, sıfatlarımızı mı, koltuklarımızı mı kaybedeceğiz Kaybedelim. 
     Ulusumuzun, yurdumuzun halkımızın çıkarları için gelin bunu hep birlikte yapalım'' diye konuştu. 
     





</TEXT>
</DOC>
