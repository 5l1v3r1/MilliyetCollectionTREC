<DOC>
<DOCNO> 62638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur22.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczanelerle, Sağlık Bakanı uzlaştı...Eczaneler kepenklerini açtı 
</HEADLINE>
<TEXT>

     Türk Eczacıları Birliği'nin TEB yerli ilaçta yüzde 10'luk iskontonun kaldırılması için başlattığı kepenk kapama eylemine, hükümetle "diyalog ortamının sağlanması" üzerine son verildi. Hükümet yetkilileriyle sürdürülen görüşmelerde sağlanan uzlaşma üzerine TEB Başkanı Mehmet Domaç, eczacıları, hizmet vermeye çağırdı. 
     TEB Genel Başkanı Mehmet Domaç, Başbakan Yardımcıları Devlet Bahçeli ve Hüsamettin Özkan'la yaptıkları görüşmelerin ardından düzenlediği basın toplantısında, yüzde 10'luk fiyan indirimiyle başlayan krizin çözümü yönünde 
     gelinen aşamayı açıkladı. Diyalog sürecinde üç noktada uzlaşmaya varıldığını bildiren Domaç, ithal ilaçta eczacıların kar marjında sekiz ay önce yapılan yüzde 5'lik indirimin iade edilmesi yönünde anlaşmaya varıldığını bildirdi. Domaç, yerli ilaçta yüzde 10 iskontonun kaldırılması noktasında ise yeni bir çözüm için depocu, üretici, ilaç işverenleri, Eczacılık Genel müdürlüğü ve TEB temsilcilerinden oluşacak bir çalışma grubu kurulacağını bildirdi. Mehmet Domaç, yüzde 10 iskontonun kaldırılmasının söz konusu olmadığı sinyalini verirken, bu iskontonun kaldırılmasının maliyetinin sadece eczacıya değil, diğer taraflara da dağıtılması yönünde karar alınabileceğini söyledi. Domaç, kamu kuruluşlarına uygulanan yüzde 5'lik iskontonun kaldırılması ya da yüzde 1 gibi sembolik bir orana indirilmesi yönünde de uzlaşma sağlandığını bildirirken, KDV'nin kaldırılması yönünde de çalışma yapılacağını kaydetti. 
     
     Kepenkleri açın 

     Domaç, saat 13.30 itibariyle eczacıların kapılarını açarak, hizmet vermeleri çağrısında bulunurken, başlatılan eylemde halk sağlığının tehdit edilmediğini vurguladı. 
     Hüsamettin Özkan ile görüşmelerinde destek sözü aldıklarını, Bahçeli'nin sorunun çözümünde önemli katkısının bulunduğunu söyleyen Domaç, Maliye Bakanı Sümer Oral'dan da katkı sözü aldıklarını bildirdi. Domaç, Oral'ın Emekli Sandığı'nın katılım payının kaynağından kesilmesi kararını uyguladığını, diğer kurumlar için de aynı girişimlerde bulunacağını bildirdi. 
     
     Kovuşturma yok 

     Mehmet Domaç, Bakanlığın daha önce yanlış tespit yaparak, eczacıları cezalandıracağını söylediğini belirtirken, "Eczacılar hakkında hiç bir kovuşturma yapılmayacaktır. Sadece tespit yapılmış durumdadır" dedi. 
     Domaç, Durmuş'un sözlü olarak savcılığa suç duyurusunda bulunduğunun anımsatılması üzerine, "Yasal takipler ortadan kalkacak. Hiç bir yasal takip söz konusu değil" diye konuştu. 
     Domaç, ilaçta indirim yapılmasına ilişkin Başbakanlık genelgesinin delinmesinin söz konusu olmadığını, yüzde 10'luk iskontonun üretici, depocu ve ezcacıya adil şekilde 
     yansıtılacağını söyledi. Mehmet Domaç, çalışma grubunun süresinin uzaması durumunda başkanlar kurulu'nun 11 Ocak'ta aldığı eylem kararının tekrar gündeme geleceği uyarısında bulundu. 
     Mehmet Domaç, Bağ-Kur ve SSK'nın eczanelere olan borçlarının gündeme gelmediğini ancak, Çalışma ve Sosyal Güvenlik Bakanı Yaşar Okuyan ile bunu daha önce görüştüklerini, Okuyan'ın Hazine'den para alarak geciken borçlarını ödeme yönünde girişimde bulunacağını bildirdiğini kaydetti. Domaç, kamu kurumlarından 100 trilyon lira alacaklarının bulunduğunu ifade etti. 
     






</TEXT>
</DOC>
