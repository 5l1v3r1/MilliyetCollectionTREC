<DOC>
<DOCNO> 82535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/spo01.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu imzaya kaldı 
</HEADLINE>
<TEXT>

Beşiktaş’ın, Galatasaray’da görevine son verilen Rumen hocayla anlaştığı öğrenildi 
     BİLAL MEŞE 

     SİYAH - Beyazlı yönetim dün akşam Serdar Bilgili başkanlığında yaptığı toplantıda teknik direktör konusunu masaya yatırdı, gündemindeki isimleri tartıştı. Yabancı adaylar arasında ilk sıraya oturan ve Galatasaray’daki görevine son verilen Lucescu’ya bazı yöneticiler karşı çıktı. Ancak Bilgili’nin Rumen teknik adamla anlaştığı belirtildi. 
     SERDAR Bilgili, teknik direktör konusunda herkesin tek tek görüşünü alırken, bazı yöneticiler yeni bir yabancı hocanın risk taşıyacağını, şu aşamada Lucescu’nun en iyi seçim olacağını savundular. Başkan Bilgili ise, "Çok hassas davranmalıyız. Başarıyı yakalamak için doğru karar vermek zorundayız. Kaldı ki, elimizde alternatifler var" dedi. 
     BEŞ saat süren toplantıda yeni hocanın yerli mi, yoksa yabancı mı olması da oylandı. Yöneticilerle bir araya gelmeden önce Lucescu konusunda Süleyman Seba’nın fikrini alan Bilgili’nin, Rumen hocada karar kıldığı öğrenildi. Görevine son verilen Lucescu’nun da yakın çevresine "Beşiktaş’la anlaştım, artık iş imzaya kaldı" dediği bildirildi. 
     
Baba nasihatı      LUCESCU’NUN transferine eski başkan Süleyman Seba da onay verdi. Efsane başkan, Rumen hoca konusunda camianın nabzını yoklayan Serdar Bilgili’ye, "İyi düşünmüzsünüz. Bu ortamda ondan daha iyisini bulamazsınız. İki yıldır Türkiye’de ve büyük başarılara imza attı. Beşiktaş’a da çok yararlı olur" yanıtını verdi. n COŞKUN TÜRK 
     
Bu ne rastlantı      KOKAİN davası nedeniyle altı aydır Türkiye ile Almanya arasında mekik dokuyan Teknik Direktör Daum, Beşiktaş’tan ayrılır ayrılmaz özgürlüğüne kavuştu. Siyah - Beyazlı yönetimin "mahkemesi yüzünden takıma faydalı olamıyor" gerekçesiyle yollarını ayırdığı Alman hoca, büyük bir tesadüf eseri dün 10 bin euro karşılığı beraat etti. Daum’un İspanya’nın Deportivo Kulübü ile anlaşmak üzere olduğu öğrenildi. 
     
Ali Eren’den jest      YÖNETİM, iç transferde sözleşmesi sona eren futbolculardan Ali Eren ile bir yıllık anlaşma imzaladı. Boş mukaveleye imza atan tecrübeli oyuncunun bu jesti yönetimi duygulandırdı. Yönetici Mete Düren, kaleci Myhre’yi göndereceklerini açıkladı. Bu arada Denizlisporlu Ali Tandoğan ile de anlaşmaya varıldı. 
     



 SPOR 


























</TEXT>
</DOC>
