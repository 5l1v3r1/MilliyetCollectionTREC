<DOC>
<DOCNO> 87396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko10.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakü Ceyhan projesinin maliyeti düşebilir 
</HEADLINE>
<TEXT>

     Azerbaycan Devlet Petrol Şirketi SOCAR Başkan Yardımcısı İlham Aliyev, Azeri ana üretim petrolünü Batı pazarına taşıyacak Bakü-Tiflis-Ceyhan boru hattı projesi maliyetinin tahmin edilen rakamın 2.9 milyar dolar altına düşebileceğini söyledi. 
     Aliyev konuyla ilgili gazetecilere yaptığı açıklamada, Bakü-Ceyhan hattının uluslararası konsorsiyum AIOC işletimindeki Azeri, Çırak ve Güneşli yataklarından elde edilecek petrolün tamamının ihracında yetersiz kalabileceğini belirterek, petrolün artan kısmının ihracının erken üretim petrolünün taşındığı Bakü-Supsa hattıyla sağlanabileceğini kaydetti. 
     İlham Aliyev, Kazakistan'ın projeye katılıp katılmaması yönünde bir soru üzerine, ''Kazak petrolünün Bakü-Ceyhan hattıyla taşınması Kazakistan'a büyük fayda sağlar. Proje ekonomik açıdan çok elverişli. 
     Ancak bu konudaki son kararını verecek olan yine Kazakistan hükümetinin kendisidir'' dedi. 
     
     ŞAHDENİZ PROJESİ 
     Diğer taraftan SOCAR Başkanı Natık Aliyev, Şahdeniz doğalgazının Türkiye'ye ihracıyla ilgili yaptığı değerlendirmede, ''Türkiye'nin gelecekte doğalgaza ihtiyaç duymayacağı ve Azerbaycan'dan alacağı doğalgazın ödemesini yapmayacağı'' şeklinde olumsuz fikir yürütenlere katılmadığını belirtti. 
     Aliyev, Şahdeniz doğalgazının ihracı konusunda iki ülke arasında konuyla ilgili ''Hükümetlerarası Anlaşma'' imzalandığını hatırlatarak, rahatsızlık duyulmasını gerektirecek bir neden olmadığını kaydetti. 
     





</TEXT>
</DOC>
