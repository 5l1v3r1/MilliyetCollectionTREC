<DOC>
<DOCNO> 78237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/ekonomi/eko03.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Müşteri ısınma turunda 
</HEADLINE>
<TEXT>

AÇIK KOYU SOHBETLER EYLEM TÜRK 
     Müşteri profilinin daha araştıran, daha soruşturan bir yapıya büründüğünü söyleyen Alışveriş Merkezleri ve Perakendeciler Derneği AMPD Başkanı Selim Yekta Işık, "Alışveriş merkezlerine müşteri girişi artmış vaziyette. Gezici bir müşteri tipi doğdu. Alışveriş yapmasa da ne alabilirim diye bakıyor. Bu da genel beklentilerde gelişme ve iyileşme olduğunu gösteriyor" dedi. 
     Bu yıl yedincisi düzenlenecek olan Uluslarası Perakendecilik Konferansı hakkında da bilgi veren Işık, konferansta perakende sektörünün önde gelen isimlerini buluşturacaklarını söyledi. Konferansta Değişen Ekonomide Modern Perakendecilik ve Tüketici Eğilimleri’nin ele alınacağını belirten Işık, sektördeki dengelerin değiştiğini kaydetti. Işık, "Eski dengeler yok. Birinci derecede değişen tüketici oldu" dedi. 
     
Alışveriş sektöründe son durum ne 
     Şu anda adet bazında düşüş var ama cirosal bazda artış yaşanıyor. Ayrıca adetsel bazdaki düşüşe rağmen müşteri girişinde yaşanan artış da ilginç. Marka - mağaza bağımlılığının giderek zayıflamış olması, daha gezici bir müşteri tipi oluştuğunu gösteriyor. Müşteri alışverişe çıkıp, ne alabilirim diye bakıyor. Bu özellik yoğun indirim ve resesyon dönemlerinde görülebiliyor. 
     
Bu aynı zamanda müşterinin beklentisinin de arttığını mı gösteriyor 
     Evet. Müşterinin beklentilerinde bir gelişme ve iyileşme var. Kriz döneminde alışverişe de çıkmıyorlardı. Şimdi çok alım yapmıyorlar ama yine de en azından ne alabilirim ’ onu araştırıyorlar. Bu da geleceğe dönük biraz daha pozitif baktıkları anlamına geliyor. İlk resim bu. Piyasalar şu anda taksit sayılarında belli ayarlamalar yaparak talebi canlı tutmaya çalışıyorlar. Ürün fiyatları bilinçli bir şekilde tespit edildi. Bir sürü araştırmayla takip ediyoruz. Zaten fiyatta yanlış yapanın hiçbir şansı yok. 
     
Piyasalarda az da olsa yaşanan kıpırdanmayı neye bağlıyorsunuz 
     Taksit sayılarındaki ayarlamalar ve faizlerin aşağı çekilmesi tüketici finansmanı imkanı yarattı. Piyasa bunu bu yönde kullanıyor. Şu anda yaşanan bir miktar kıpırtıya bunun etkisi olduğunu düşünüyorum. Henüz iç talep üzerindeki baskı ortadan kalkmış değil. İç talep yılın ikinci yarısında canlanacaktır. 
     
İç talep üzerindeki baskı nasıl ortadan kalkacak 
     Bir defa faizler düşmeli, üretim artmalı, gelir artmalı, enflasyon düşmeli, gelir dağılımı düzelmeli. Reel formül bu. Piyasadaki talebi uçağa benzetirsek, uçak tekerleklerini yerden kesmedi ama pist başından hareket etti. Önce hızlanması lazım. Ondan sonra havalanacak. Ne kadar bir irtifada uçacak bu reel formüle bağlı. 
     
Perakendede dev zirve      Alışveriş Merkezleri ve Perakendeciler Derneği AMPD tarafından bu yıl yedincisi düzenlenecek olan Uluslarası Perakendecilk Konferansı, perakendenin önde gelen isimlerini buluşturacak. 17-18 Nisan tarihlerinde İstanbul Lütfi Kırdar Kongre ve Sergi Sarayı’nda gerçekleştirilecek olan konferansın ana konusu, "Değişen Ekonomide Modern Perakendecilik ve Tüketici Eğilimleri." 
     Açılış konuşmasını Sanayi ve Ticaret Bakanı Ahmet Kenan Tanrıkulu’nun yapacağı konferansa sektörün yurtiçi ve yurtdışından uzmanları da katılacak. 
     Perakendenin önemli bir değişim sürecine girdiğini söyleyen AMPD Başkanı Selim Yekta Işık, konferansla birlikte bu değişimin ne olduğu ve nasıl bir potansiyele sahip olduğunu ortaya çıkarmak istediklerini belirtti. 
     Sektördeki dengelerin değiştiğini kaydeden Işık, "Eski dengeler yok. Birinci derecede değişen tüketici oldu" dedi. 
     
     Değişen tüketici eğilimleri 
     Konferansa Türkiye’nin önde gelen gruplarından temsilcilerin de katılacağını belirten Işık, bunlar arasında Boyner Holding Murahhas Üyesi Cem Boyner, Sabancı Holding Perakendecilik Grubu Başkanı Demir Sabancı ve Koç Holding Tüketim Grubu Başkanı Hasan Yılmaz’ın bulunduğunu açıkladı. 
     Işık, bu sayede üç büyük grubun perakende konusundaki görüşlerinin yanında, 10 yıl sonraki vizyonlarının da sunulacağını belirtti. 
     Işık, konferansın bir diğer katılımcısının da CNN Türk’ün Chief Anchor’ı ve Yönetim Kurulu Üyesi Mehmet Ali Birand olacağını söyledi. 
     Işık ayrıca, konferansa Fitch, Intermarche, Debenhams, FJ Urban Design Development gibi perakendenin önde gelen firmalarının temsilcilerinin de katılacağını anlattı. 
     
     Otomobil yarışı gibi konferans 
     Konferans kapsamında bin metrekarelik bir alanda sektörel fuar düzenleneceğini de kaydeden Işık, burada katılımcıların ürünlerinin sergileneceğini belirtti. Konferansın ikinci gününde, perakende ödüllerinin verileceği bir yemek düzenleneceğini ifade eden Işık, 500 kişilik katılım bekledikleri konferansın bütçesinin 250 bin dolar olduğunu kaydetti. 
     İlgi çekici sunumların yapılacağı konferansta, perakende alanındaki teknolojik gelişmeler de ele alınacak. Bu konuda ilginç bir sunum yapacak olan Microsoft Türkiye Kurumsal Çözümler Grup Müdürü Yiğit Kulabaş, Formula 1’i dünyanın en çok izlenen sporlarından biri yapan hız, rekabet, verimlilik ve takım çalışması gibi özelliklerin, B2B ile perakendeciliğinin ruhuna taşındığını anlatarak, sunumunu Formula 1’e dayandıracak. 
     



 EKONOMİ 

















</TEXT>
</DOC>
