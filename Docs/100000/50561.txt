<DOC>
<DOCNO> 50561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun19.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de Bin Ladin kampı ortaya çıkarıldı... 
</HEADLINE>
<TEXT>

     İngiltere'de yayınlanan The Sunday Telegraph Gazetesi, Scotland Yard dedektiflerinin Müslüman militanların yetiştirilmesi amacıyla kullanılan Güney Galler bölgesindeki bir terör eğitim kampını ortaya çıkardıklarını yazdı. 
     Gazetenin haberinde, Hebron kasabası yakınlarındaki Yetgoch adlı çiftlik evinden bozma kampta gençlere Uzi gibi otomatik silahların eğitiminin verildiği, gençlerin eğitimin ardından Afganistan'a gittikleri öne sürüldü. 
     Yetgoch'un geçmiş yıllarda bazı ünlü orkestralar tarafından kayıt stüdyosu olarak kullanıldığını belirten gazete, buranın üç yıl önce Medine Limited Şirketi adıyla faaliyet gösteren ve merkezi Reading'de bulunan şirketin eline geçmesinden bu yana militanlara eğitim verdiğini belirtti. 
     Scotland Yard yetkililerinin, kampın ortaya çıkarılmasını, terörle mücadele alanında kaydedilen en büyük gelişmelerden biri olarak değerlendirdikleri, polisin konuyla ilgili olarak çok sayıda kişiyi gözaltına aldığı ifade edildi. 
     Polis, 6 odası bulunan çiftlik evinde silahlı eğitimin evin yanındaki büyük tahıl ambarlarında verildiğine inanıyor. Yerleşimin oldukça seyrek şekilde dağıldığı ve birçok bölgesinde insansız alanların bulunduğu Galler'de benzeri kampların bulunabileceği belirtiliyor. 
     






</TEXT>
</DOC>
