<DOC>
<DOCNO> 95262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/yazar/guclu.html </URL>
<DATE> 2002/07/12/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Eğitim profesörlere emanet 
</HEADLINE>
<TEXT>

     Milli Eğitim’de köklü değişiklikler oluyor. Yılların müsteşarı Bener Cordan’dan sonra, Bakan Bostancıoğlu da koltuğuna veda etti. Her ikisinin de fazlasıyla artıları, eksileri var. Yaptıkları, yapamadıkları ayrı bir yazı konusu. Benim bugün asıl üzerinde durmak istediğim eğitimde yeni bir ekolün başlaması. Bakan ve müsteşar koltuğuna ilk kez aynı anda profesörler oturuyor... 
     Anadolu Üniversitesi’nden İsmail Bircan’ın müsteşarlık makamına gelmesinden sonra Marmara Üniversitesi’nden Necdet Tekin de bakanlık koltuğuna oturdu. Her ikisinin ortak yönü de kime sorsanız "mükemmel" olarak nitelendirilmeleri. Müsteşar Bircan’ın birkaç aylık icraatına bakıldığında, kendisine referans olanların söyledikleri gibi işinin hakkını fazlasıyla veriyor. Eğer Bakan Tekin de söylendiği gibi koltuğunun hakkını verirse eğitim adına yüzümüzün güleceği günler yakındır... 
     Bakan Tekin 1947 Kırklareli doğumlu. Meclis’e de Kırklareli DSP milletvekili olarak girdi. Ege Üniversitesi Fen Edebiyat Fakültesi Matematik Bölümü mezunu. Sonraki akademik kariyerinin tamamını ise Marmara Üniversitesi İktisadi İdari Bilimler Fakültesi’nde gerçekleştirdi. Doktorası, doçentliği ve profesörlüğü istatistik ve sayısal yönetmeler üzerine. Anlayacağınız rakamların dilinden iyi anlıyor. 
     Evli ve iki çocuk babası. Çevresinde efendiliği, çalışkanlığı ve dürüstlüğü ile tanınıyor. Milli Eğitim’e yeni bir heyecan vereceğine inananların sayısı da bir hayli fazla. Bir başka duyum ise tıpkı müsteşar Bircan gibi Bakan Tekin’in de Rahşan Hanım kontenjanından bu koltuğa atandığı şeklinde... 
     Rahşan Hanım’ın eğitime öteden beri ilgisi vardı. Bakan Bostancıoğlu’nun eğitimde yarattığı tıkanıklıklar ve sorunlara çözüm üretememesi Başbakan Ecevit’ten çok onu rahatsız ediyordu. Çünkü sadece Türkiye’nin geleceğine değil partiye de zarar verdiğine inanıyordu... 
     Siyaset Ankara’nın işi. Biz eğitimde yapılanlara ve yapılmayanlara bakarız. Kimseye karşı da bir önyargımız yok. Değerlendirme ölçümüz ise sadece ve sadece ayinesi iştir kişinin özdeyişinde olduğu gibi yaptıklarıdır... 
     Eski Bakan Bostancıoğlu, her ne kadar tam aksini savunsa da bu konuda göz dolduramamıştır. Eğitim camiasının ortak görüşü de bu yöndedir... 
     Yeni Bakan Tekin’in Fen Edebiyat Fakültesi mezunu olması, öğretmenlik bekleyen yüz binlerce fen edebiyatlı için çok önemli bir şans. Kangrene dönüşen bu konuda eminim akılcı çözümler üretecektir. Yine aynı şekilde önemli bir sorun haline gelen Galatasaray İlköğretim Okulu’ndan Galatasaray Lisesi’ne geçişteki mağduriyetin çözülmesinde de yeni bakan öğrenciler lehine önemli bir şans faktörü. 
     Kemal Gürüz ve ODTÜ’lü arkadaşları, YÖK ve ÖSYM’nin başına geldiklerinde ODTÜ ilk kez böylesine önemli biri vitrine çıkıyor. Yaptıklarıyla, yapamadıklarıyla kamuoyunda bir ODTÜ imajı çizecekler demiş ve sonraki yıllarda da atgözlüklü tavırlarından en fazla ODTÜ’lülerin şikayetçi olduklarını dile getirmiştik. 
     Şimdi aynı şey Bakan Tekin için geçerli. Milli Eğitim Bakanı, üniversiteyi bitirdikten sonra tüm akademik hayatını Marmara Üniversitesi’nde tamamlamış. Dolayısıyla onlar da ilk kez böylesine kritik bir dönemde vitrine çıkıyorlar. Bakan Tekin tipik bir Marmaralı olduğuna göre ortaya koyduğu performansla Marmaralılarla ilgili olumlu ya da olumsuz bir kanının oluşmasına da zemin hazırlayacaktır. 
     Marmara Üniversitesi’nin çiçeği burnunda rektörü Tunç Erem, bu çerçeveden bakıldığında hocasıyla gurur duyuyor. Yıllarca birlikte çalıştığı Bakan Tekin’in bu koltuğu fazlasıyla dolduracağına yürekten inanıyor. Tıpkı Marmaralı diğer milletvekili ve hocalar gibi. 
     
     







Derviş olayı 


Her şey iyiye gidiyor, enseyi karartmayın... 


Mühendisler 


Ecevit Önce ekonomi, sonra siyaset 


Derviş, Cem’e sözünü tutacak ama... 


Vatanı hatırlamak 


Eğitim profesörlere emanet 


Kayıtsız ekonominin boyutları 


Diplomasi kaybediyor, politika kazanıyor 


Programında AB olan yeni bir hükümet kurulur mu 


Masalistan’dan bir masal... 


Derviş’e Sezer freni 


Ecevit’e Amerikan komplosu 


Şahsi bir siyasi girişim İyi Kalpli İnsanlar Partisi 


Derviş gitti geldi 


</TEXT>
</DOC>
