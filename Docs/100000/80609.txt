<DOC>
<DOCNO> 80609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur05.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayvanat bahçesine getirilen zürafa "deli dana" yasağına takıldı 
</HEADLINE>
<TEXT>

     Bursa Hayvanat Bahçesi'nde, vahşi yaşamın tüm özelliklerini taşıyacak olan ''Afrika Savanası'' için Belçika'dan ücretsiz temin edilen zürafa ve antilopların yurda sokulmasına, ''deli dana'' hastalığı yüzünden izin verilmiyor. 
     Dünya Hayvanat Bahçeleri Birliği'ne üye olan Bursa Hayvanat Bahçesi, kurulduğu günden beri hazırlıklarını yaptığı Afrika Savanası Projesi'nde, ''deli dana hastalığı'' engeline takıldı. 
     206 bin metrekarelik alana kurulan ve içinde 8 göletin bulunduğu 
     hayvanat bahçesinin 26 bin metrekarelik bölümünde oluşturulacak Afrika Savanası'nın en önemli konukları olacak zürafa, antilop ve zebra için geçen Şubat ayında Dünya Hayvanat Bahçeleri Birliği'nden EAZA müjdeli haber geldi. EAZA, Belçika ve Hollanda'daki hayvanat bahçelerinden 2 zürafa, 4 zebra ve 5 antilobu ücretsiz olarak Bursa Hayvanat Bahçesi'ne hediye etme kararı aldı. İtalya'ya kadar özel TIR'larda getirilecek olan hayvanların, buradan İzmir'e deniz yoluyla aktarılması kararına varıldı. Bu gelişme üzerine Bursa Hayvanat Bahçesi yetkilileri, hayvanların Türkiye'ye girişine izin verilmesi için Tarım ve Köyişleri Bakanlığı'na başvurdu. Ancak Bakanlık'ın Koruma Kontrol Genel Müdürlüğü, ''deli dana'' hastalığı nedeniyle, Avrupa ülkelerinden canlı hayvan ve et ürünlerinin getirilmesinin yasaklandığını belirterek, başvuruya olumsuz yanıt verdi. Bunun üzerine, Tarım ve Köyişleri Bakanı Hüsnü Yusuf Gökalp'ten özel izin isteyen Bursa Hayvanat Bahçesi'nin bu başvurusu da sonuç vermedi. Bursa Hayvanat Bahçesi Müdürü Celal Yıldız, ''deli dana'' hastalığı yüzünden hayvanların getirilmesine izin verilmemesinin, tüm çalışmaları sekteye uğrattığını belirtti. Yıldız, şunları söyledi ''Bakanlık, geviş getirdiği için antilop ve zürafanın yurda sokulmasına izin vermedi. Zebralar için bir sorun yok. Ancak bizim için zürafalar çok önemli. Bir çift zürafa, 60 bin euro'ya satılıyor. Zürafa etinin tüketilmediğini, ölmeleri halinde bile etinin başka hayvanlara yedirilmeyeceği garantisini verdik. Buna rağmen izin verilmedi.'' Yıldız, yıllık 300 bin olan ziyaretçi sayısının, Afrika Savanası'nın kurulmasıyla 1 milyona yükseltilmesini hedeflediklerini belirterek, ''Yine de umudumuzu yitirmedik. Sayın Bakan'dan ilgi bekliyoruz'' dedi. 
     





</TEXT>
</DOC>
