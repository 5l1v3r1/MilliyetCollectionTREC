<DOC>
<DOCNO> 63846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur24.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Mezarcı Atatürk'e hakaretten cezaevine girecek 
</HEADLINE>
<TEXT>

     Eski Güney Afrika Devlet Başkanı Nelson Mandela'ya çektiği bir telgrafta Atatürk'ün manevi şahsiyetine hakaret ettiği gerekçesiyle kesinleşmiş 1 yıl hapis cezası bulunan eski milletvekili Hasan Mezarcı, cezaevine girecek. 
     Edinilen bilgiye göre, Mezarcı, Atatürk Barış Ödülü'ne layık görülen Nelson Mandela'ya, bu ödülü reddetmesi üzerine 13 Mayıs 1992 günü gönderdiği telgrafta kullandığı, ''İnsanlık tarihinin sayılı diktatörlerinden olan Mustafa Kemal adına barış ödülünü reddetmemiz sebebiyle sizi tebrik ediyorum'' şeklinde ifadeleri nedeniyle, Ankara 5. Asliye Ceza Mahkemesi'nce, 19 Aralık 1998 tarihinde, 5816 sayılı 
     Atatürk Aleyhine İşlenen Suçlar Hakkında Kanun'un 1 1. maddesi uyarınca 1 yıl hapis cezasına mahkum edildi. 
     Ankara İnfaz Savcılığı, 28 Ağustos 1999 tarihli, 4454 sayılı Basın ve Yayın Yoluyla İşlenen Suçlara İlişkin Dava ve Cezaların Ertelenmesine Dair Kanun uyarınca, Mezarcı'nın ceza miktarının dikkate alınarak infazının ertelenmesini talep etti. 
     Ankara 5. Asliye Ceza Mahkemesi, savcılığın bu talebini, basın yoluyla işlenen suçlardan olmaması ve şahsa özel olarak çekilen telgrafla yapıldığı gerekçesiyle reddetti. 
     Bunun üzerine, infaz savcılığı, bir üst mahkeme olarak Nöbetçi Ankara 9. Ağır Ceza Mahkemesi'ne başvurdu. 9. Ağır Ceza Mahkemesi, Mezarcı'nın cezasının infazının 3 yıl süreyle ertelenmesine karar verdi. 
     Ankara 5. Asliye Ceza Mahkemesi'nin, bu karara yaptığı itiraz üzerine, dosya yazılı emir yoluyla Yargıtay 11. Ceza Dairesi'ne gitti. 
     Yargıtay'ın, 9. Ağır Ceza Mahkemesi'nin kararını kaldırarak Mezarcı'nın cezasının infazının ertelenmesine yer olmadığına karar vermesi üzerine, 5. Asliye Ceza Mahkemesi, yargıtay ilamı ile infaz evrakını İnfaz Savcılığı'na gönderdi. 
     Savcılık da Mezarcı'nın yakalanması için polise müzekkere yazdı. 
     Mezarcı, yakalanınca, ''Atatürk'ün manevi şahsiyetine hakaret etmek'' suçundan cezaevine girecek. 
     






</TEXT>
</DOC>
