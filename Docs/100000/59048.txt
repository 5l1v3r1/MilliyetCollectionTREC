<DOC>
<DOCNO> 59048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/yasam/yas05.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dedeciğim seni çok çok özledim’ 
</HEADLINE>
<TEXT>

     İSMAİL AKDUMAN Samsun DHA 

     Samsun’da, esrar satmak ve içmek suçlarından tutuklu yargılanan üç sanığın duruşmasında duygulu anlar yaşandı. Samsun 2. Ağır Ceza Mahkemesi’nde yargılanan Hidayet Şen, Muhittin Gedikoğlu ve Recai Gökçen jandarmalar arasında duruşma salonuna girdi. Sanıklar yerlerini alırken, izleyiciler arasında bulunan 5 yaşındaki Rukiye Can, "Dede" diye bağırarak tutuklulara doğru koştu. Jandarma engelini küçük bir manevrayla atlatan küçük kız, tutuklu dedesi Hidayet Şen’e sarılarak öpmeye başladı. "Dede seni çok özledim. Ne zaman geleceksin " diyen küçük Rukiye, bir süre dedesinin kucağından inmedi. Jandarma erleri beklemedikleri bu tablo karşısında küçük kızın dedesini öpmesine izin verirken, mahkeme dede Şen’in 3 aydan bu yana tutuklu olduğu süreyi göz önüne alarak tutuksuz yargılanmasına karar verdi. 
     



 YAŞAM 




















</TEXT>
</DOC>
