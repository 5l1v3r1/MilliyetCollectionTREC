<DOC>
<DOCNO> 90461 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/spor/spo10.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FIGO'ya müthiş suçlama 
</HEADLINE>
<TEXT>

Güney Kore’nin kaptanı Pyo, Portekiz’le oynadıkları maçın devre arasında yıldız oyuncunun şike teklifinde bulunduğunu iddia etti 
     Başı dertte 
     PORTEKİZ Milli Takımı’nın ve Real Madrid’in ünlü yıldızı Luis Figo, 2002 Dünya Kupası’nda Güney Kore ile oynadıkları maçta rakip takım kaptanına şike teklif etmekle suçlandı. Kaptan Lee Young Pyo, 1 - 0 kazandıkları karşılaşmanın 0 - 0 sona eren ilk yarısının ardından soyunma odasına giderken, Figo’nun yanına gelerek, "Ne dersin Bir beraberlikle ikimiz de ikinci tura çıkabiliriz" dediğini ileri sürdü. 
     
     Soruşturma başlatıldı 
     GÜNEY Kore’nin orta sahasında görev yapan Pyo, olay sonrası şok olduğunu itiraf ederken, "Bu sırada Figo’nun bu sözlerinin ne anlama geldiğini tam olarak anlamamıştım. Çünkü o anda diğer maçta Polonya’nın galip olduğundan haberim yoktu. Olsaydı bile kazanmak için her şeyi yapardık" açıklamasını yaptı. Pyo’nun bu demeci üzerine FIFA’nın soruşturma açtığı ve konuyu incelemeye aldığı ifade edildi. 
     
     Veda mı ediyor 
     DÜNYA Kupası’na ilk turda elenerek, hayal kırıklığı yaratan Portekiz’de Luis Figo’nun milli takımı bırakacağı yorumları yapılmaya başlandı. Ülke basını, 29 yaşındaki yıldızın yakın çevresine dayandırarak verdiği haberlerde, Figo’nun başarısız performanstan çok fazla etkilendiği ve Lizbon Havaalanı’ndaki karşılamada taraftarların ağır protestoları nedeniyle milli takımdan ayrılmayı düşündüğü bildirildi. 
     



 SPOR 


































</TEXT>
</DOC>
