<DOC>
<DOCNO> 89817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun10.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sadece bizde olmuyor. Bu kez İngiltere'de sağlık skandalı 
</HEADLINE>
<TEXT>

     İngiltere'de Graham Reeves adlı 69 yaşındaki hastasını, hasta böbreği dururken sağlam böbreğini alarak öldüren 60 yaşındaki doktor Gethin Roberts'ın, hastanın röntgen filmine tersten baktığı için bu hatayı yapmış olabileceği belirtiliyor. 
     Ameliyat ekibinden Mahesh Chard ile birlikte ölüme sebebiyet vermek suçuyla yargılanan doktorun, 2000 yılının Mart ayında yapılan ameliyat sırasında hastanın hasta olan sağ böbreği yerine, sağlam olan sol böbreğini almasının nedenleri, mahkeme heyeti tarafından araştırılıyor. 
     Güney Galler'deki Prince Philip Hastanesi'nde meydana gelen olayda rolü bulunan her iki doktor da ölüme sebebiyet verdiklerini reddediyor. Ameliyat ekibinin başkanı Roberts'ın ise ameliyattan hemen sonra verdiği ifadede, röntgen filmine ters taraftan bakmış olabileceğini söylediği belirtiliyor. 
     Savcı, hatanın bununla sınırlı kalmadığını ve doktorun, röntgen filmini ters okusa bile, ameliyat öncesinde hastanın notlarını okuyup hatasından erken dönme şansı bulunduğunu hatırlattı. Savcı, ''ama anlaşılıyor ki doktor bunu da yapmamış'' dedi. 
     Öte yandan İngiliz basını, 71 yaşındaki kanserli bir kadının hastane tuvaletinde tecavüze uğradığına da dikkati çekerek, bu olayın da hastanelerin durumunu açıkça ortaya koyduğunu yazdı. 
     





</TEXT>
</DOC>
