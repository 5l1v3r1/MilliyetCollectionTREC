<DOC>
<DOCNO> 51455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/soneko08.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye savaş ortamı fırsatını iyi değerlendirmeli" 
</HEADLINE>
<TEXT>

     Türk-Amerikan İş Konseyi Başkanı Akın Öngör, Türkiye'nin ABD'nin yanında terörizmle mücadele fırsatını iyi değerlendirmesini isteyerek, özellikle gümrük birliği ve serbest ikili ticaret anlaşmasının gündeme getirilmesi için en uygun zamanın geldiğini söyledi. 
     Akın Öngör, dünyada 11 Eylül terörist saldırısı ve Afganistan'a müdahale ile yeni bir ekonomik ve siyasal ortam oluştuğunu, Türkiye'nin bundan yararlanması gerektiğini belirtti. 
     Öngör, Türkiye'nin terörizme karşı ABD'nin yanında yer almasının bir takım ekonomik olanakları beraberinde getirdiğine işaret ederek, ''Türk hükümeti şimdi resmen ABD hükümetine başvurarak, serbest ticaret anlaşmasını gündeme getirmelidir'' dedi. Bunun iki aşamada yapılabileceğini anlatan Öngör, sözlerini şöyle sürdürdü 
     ''Birinci aşamada, ABD ile AB arasında serbest ticaret rejimi var. 
     Türkiye'nin de buna dahil edilmesini istiyoruz. O zaman, bizim için hiçbir kısıtlama, kotalar, anti dampingler kalmayacak. İşte şimdi, bu kıvamı yakalamanın tam zamanı. 3-5-6 ay sonra, bu kıvam kaçabilir. Her kriz, aynı zamanda bir fırsattır. Türkiye bunu çok iyi değerlendirmeli.'' Türkiye'nin AB ile imzalamış olduğu gümrük birliği anlaşmasının zaman içinde bazı maddelerinin aleyhine işlemeye başladığını ifade eden Öngör, bu konunun da masaya yatırılması için savaş ortamının en uygun zaman olacağını ileri sürdü. 
     Öngör, ''Gümrük birliği Tanrı'nın verdiği bir mukavele değil, bunu oturup insanlar yaptı ve oturup yeniden yapabilir. Gümrük birliği tek taraflı olarak, aleyhimize çalışıyor. Bunu dengeleyen şartları, yeniden düzenleyelim. Bu sayede, serbest ticaret anlaşmasını gerçekleştirecek noktaya kadar ilerleyelim'' dedi. 
     Türkiye'nin ABD ile ticaretinin yüzde 10, AB ile ise yüzde 50 olduğunu kaydeden Öngör, ikisinin dengelenmesi gerektiğini bunun için açılması gereken yolların Washington yönetimi tarafından da destek ve kabul göreceğine inandığını bildirdi. 
     






</TEXT>
</DOC>
