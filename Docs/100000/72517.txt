<DOC>
<DOCNO> 72517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sondun03.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Zirvesi nedeniyle Barselona'da olağanüstü hal 
</HEADLINE>
<TEXT>

     İspanya hükümeti, AB zirvesi nedeniyle Barselona'da "olağanüstü hal" ilan etti. 
     AB içinde serbest dolaşımı öngören Schengen Anlaşması'nı geçici olarak askıya alan ve "terör örgütü ETA'nın olası saldırı ve eylemlerinden endişe duyduğunu" açıklayan Madrid hükümeti, bu sabahtan itibaren tüm kentte kapsamlı önlem planlarının uygulamaya sokulduğunu bildirdi. 
     Zirve sırasında, küreselleşme karşıtlarının da gösteri düzenlemeleri bekleniyor. 
     Zirvenin yapılacağı bölgeyi 2 kilometre uzunluğundaki bir "demir perde" ile çevreleyen İspanyol yetkililer, kentte 8500 polis görevlendirdiler. İspanyol hükümeti, zirve nedeniyle alınan güvenlik önlemlerinin ayrıntılarının gizli tutulacağını bildirdi. 
     Madrid hükümeti, Barselona'da düzenlenecek gösterilerin organizatör ve katılımcılarını uyararak, "en ufak bir taşkınlık halinde çok sert yanıt verileceği" mesajını iletti. 
     İspanyollar, gösteriler çerçevesinde, ETA yandaşları ve karşıtlarının çatışmasından da endişe duyuyorlar. Polis yetkilileri, "çok şiddetli çatışmalar beklendiğini" açıklayarak, kent sakinlerinden tedbirli olunmasını istediler. 
     






</TEXT>
</DOC>
