<DOC>
<DOCNO> 91279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur11.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de huzur ve güven Türk askerine emanet... 
</HEADLINE>
<TEXT>

     Afganistan'daki Uluslararası Güvenlik ve Yardım Kuvveti ISAF komutasındaki Türk görev kuvveti, Başkent Kabil'in en hassas kabul edilen Güneybatı Bölgesi'nde halkın güvenliğini sağlıyor. 
     ''Akrep'' olarak adlandırılan zırhlı devriye araçları ve ileri teknoloji ürünü piyade teçhizatıyla Kabil sokaklarında 24 saat devriye gezen Türk askeri, yaklaşık 120 kilometrekarelik bir alanda ''huzur ve güven'' için görev yapıyor. 
     Afgan halkının kısa sürede sevgisini kazanan Mehmetçik, bugüne kadar herhangi olumsuz bir diyalogla karşılaşmazken, ciddi ve insani tavırlarıyla da bölge barışına katkı sağlıyor. 
     Türk görev taburundan Piyade Er Uğur Paklar, Kabil'e çok farklı duygularla ve bulundukları görevin bilinciyle geldiklerini belirterek, ''Çok fazla yoruluyoruz, ama amacımız belli. Afgan halkının yardımıyla buraya barışı getireceğiz. Afgan halkı bizi çok seviyor ve yardımcı oluyor'' diye konuştu. 
     Kabil'e 15 gün önce gelen Er Yaşar Akar da tek dileklerinin ''barış'' olduğunu ifade ederek, ''Kabil'de düzeni yeniden kuracak ve koruyacağız'' dedi. 
     Er Ferhat Karan ise barışı desteklemek için ellerinden geleni yapacaklarını vurgulayarak, ''Türkiye'deki şartlarla buranın hiçbir farkı yok. Tesislerimiz her geçen gün mükemmelleşiyor. Komutanlarımız da bizlerle fazlasıyla ilgileniyor. Yakınlarımız bizleri merak etmesin, emin ellerdeyiz'' diye konuştu. 
     Er Ersin Odacı da Afganistan'a ''kutsal bir görevle'' geldiklerini belirterek, başarılı olmaktan başka birşey düşünmediklerini söyledi. 
     Türk askeri, Afgan halkının gösterdiği sevginin yanı sıra barış gücünün diğer askerlerince de büyük ilgi ve beğeni görüyor. 
     ISAF bünyesinde tek fırını Türk birliği işletirken, barış gücü askerleri arasında da en revaçtaki hediye olan ''asker ekmeğinden'' 8 saatte 3500 adet üretiliyor. Türk birliği, yeri geldiği zaman yedek fırınıyla birlikte bazı yabancı birliklerin ekmek taleplerini de karşılıyor. 
     Türk görev taburunun 15 Şubat'ta göreve başlayan Piyade Yüzbaşı Ata Narin komutasındaki 1. bölüğü, Celalabat Yolu üzerinde harabe halinde bulunan polis binasından klimalı ve modern bir tesis ortaya çıkarırken, kışlaya kurulan 2 adet 250 kişi kapasiteli seyyar mutfak, askerlere taze ve sıcak yemek imkanı sunuyor. Duşa kabinli banyo, sahra tuvaletleri, çamaşırhane ve er gazinosu da askerlere büyük kolaylık sağlıyor. 
     Askerler, 12.00-13.30 ve 17.00-24.00 saatleri arasında Türk Telekom'un kurduğu 2 telefonla yakınlarına istedikleri an şehir içi ücretlendirme ile ulaşabiliyor. 
     Türk görev gücü, ISAF birlikleri arasında benzeri bulunmayan banyo ve sahra tuvaletleri ve kuyulardan 1 saatte 5 ton arıtılmış su temin edebilen sistemiyle, hijyen kontrolü yapan uzmanlarca da ''Kabil'deki en sağlıklı yer'' seçildi. Sağlığa büyük önem verilen Türk birliğinde bölgede sıkça rastlanan sıtma, kolera, laşmanya kum sineğinin taşıdığı deri hastalığı ve akrep sokmasına karşı her gün ilaç verilirken, askerler arasında da bugüne kadar soğuk algınlığı dışında başka bir hastalığa rastlanmadı. Cerrah, dahiliye uzmanı, gıda kontrol uzmanı, veteriner ve diş tabibinden oluşan bir kadro da bölük karargah revirinde 24 saat hizmet veriyor. 
     TSK, ISAF komutasını devralması nedeniyle de iletişim ihtiyaçlarını karşılamak üzere İngilizler'in kurduğu ağın 3 misli kuvvette 2 megabitlik sistem kurdu. Genelkurmay Karargahı ile 24 saat bağlantı sağlanırken, internet gibi bilişim teknolojileri de karargahta kullanılıyor. Askerler, Türkiye'nin tüm televizyon yayınlarını izleyebilirken, cep telefonu operatörü ''Aycell'' de şehirlerarası ücretlendirme tarifesiyle Kabil'de hizmet veriyor. 
     Askerler, Türkiye'deki ''usta'' birliklerinde uygulanan programa göre askerlik yaparken, Afgan polisiyle birlikte devriyeye çıkan askerlere, muhtemel olaylarla ilgili sık sık brifing veriliyor ve bu senaryolar üzerinde çalışılıyor. 
     Bu arada, Kabil Havaalanı'nın işletmesini ve korumasını 250 personeliyle İngiltere'den tamamen devralan Türk Hava Kuvvetleri de hava trafiğini sağlamak üzere daha gelişmiş bir sistem kuruyor. 
     Havaalanı'ndaki binaların onarımı hızla sürerken, can güvenliğini ön planda tutan Hava Kuvvetleri, bir x-ray cihazı ile silah ve benzeri aletlere duyarlı olarak yetiştirilmiş bir köpeği giriş ve çıkışları kontrol etmek üzere kullanıyor. 
     





</TEXT>
</DOC>
