<DOC>
<DOCNO> 84188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur02.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK tasarısı kabul edildi 
</HEADLINE>
<TEXT>

     Radyo ve Televizyonların Kuruluş ve Yayınları Hakkında Yasa'da değişiklik yapan yasa, TBMM Genel Kurulu'nda aynen kabul edildi. 
     Cumhurbaşkanı'nca bir daha görüşülmek üzere TBMM'ye geri gönderilen ve sadece vetolu maddeleri görüşülen Radyo ve Televizyon Yasası'na göre, yayınlar, hukukun üstünlüğüne, Anayasa'nın genel ilkelerine, temel hak ve özgürlüklere, milli güvenliğe ve genel ahlaka uygun olarak, kamu hizmeti anlayışı çerçevesinde yapılacak. 
     Özel radyo ve televizyon kuruluşlarının hisseleri nama yazılacak. 
     Yıllık ortalama izlenme veya dinlenme oranı yüzde 20'yi geçen bir televizyon veya radyo kuruluşunda gerçek veya tüzel bir kişinin veya sermaye grubunun payı yüzde 50'yi geçemeyecek. Bu oranı geçtiği takdirde hisseleri halka arz ederek yüzde 50'nin altına indirecek. 
     Özel radyo ve televizyon sahipleri, kamu ihalelerine girebilecek ve menkul kıymetler borsalarında işlem yapabilecek. 
     Telefonla yarışma yapılamayacak, bunların sonucunda dinleyici ve seyircilere ikramiye verilemeyecek, ikramiye verilmesine aracılık edilemeyecek. 
     Haberde, konuyla ilgisi olmayan görüntüler verilmeyecek, arşiv görüntülerinin bu niteliği belirtilecek. 
     RTÜK üyelerinin görev süreleri, yeni üyelerin atanmalarının ardından sona erecek. 
     RTÜK'ün yeni üyelerinden 5'i, siyasi parti gruplarınca TBMM Başkanlık Divanı oluşumuna göre belirlenecek kontenjan doğrultusunda TBMM Genel Kurulu'nca seçilecek. 
     Yasa, TRT Genel Müdürü'nün, yeni Üst Kurul tarafından belirlenecek adaylar arasından atanmasını öngörüyor. 
     Siyasi partiler, dernekler, sendikalar, meslek kuruluşları, kooperatifler, vakıflar, mahalli idareler ile bunlar tarafından kurulan veya bunların ortak oldukları şirketler, iş ortakları, birlikler ile üretim, yatırım, ihracat, ithalat, pazarlama ve finans kurum ve kuruluşlarına radyo ve televizyon yayın izni verilmeyecek. 
     Radyo ve Televizyonların Kuruluş ve Yayınları Hakkındaki Yasa'da yeni düzenlemeler öngören yasa ile Basın Yasası'nın bazı maddeleri de değiştirildi. 
     Buna göre, süreli yayınlarla işlenen suçlarda, suç unsuru taşıyan yayını hazırlayan kişi ve sorumlu müdür ile şirket yönetim kurulu başkanının yanı sıra patron da sorumlu olacak. 
     Sorumlu müdürlere verilen hapis cezası, sürelerine bakılmaksızın para cezasına çevrilecek, ancak bu cezalar ertelenemeyecek. 
     Düzenlemeyle, sanal ortamda işlenen suçlar ilk kez yaptırıma bağlandı. 
     Buna göre, Basın Yasası'ndaki "Yalan haber, hakaret ve benzeri fiillerden doğacak maddi ve manevi zararlar" konusundaki hükümleri bilişim teknolojileri ve Internet ortamında sayfa açılması veya elektronik gazete, elektronik bülten yoluyla yayınlanan her türlü yazı, resim, işaret, sesli veya sessiz görüntü ve benzerlerine de uygulanacak. 
     
</TEXT>
</DOC>
