<DOC>
<DOCNO> 63045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/guncel/gun01.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fıkra değil gerçek 
</HEADLINE>
<TEXT>
Tarihi kaleye kilit vurdular 
Valinin çay ocağını mühürleme talimatını yanlış anlayan Rize Emniyet Müdürlüğü, 1475 yıllık kaleyi mühürledi 
     MUHAMMET KAÇAR Rize DHA 

     Tarihi Rize Kalesi’nde Temel fıkralarını aratmayacak bir olay meydana geldi. Kale içindeki çay ocağı işletmecisinin ruhsatını yenilemeyen Rize Valisi Bülent Karaçöl işyerinin mühürlenmesi için talimat verdi. Ancak valinin bu talimatını yanlış anlayan Rize Emniyet Müdürlüğü, çay ocağının yerine kaleyi mühürledi. 
     
     Sabıkalı çıktı 
     Mülkiyeti Rize Belediyesi’ne ait olan 1475 yıllık kaledeki çay ocağını 20 yıl önce 49 yıllığına kiralayan Yalçın Yıldız’ın, sözleşmeye göre her 5 yılda bir Kültür ve Tabiat Varlıklarını Koruma Kurulu’ndan ruhsat yenilemesi gerekiyordu. Ancak 1996’da 3 ay hapis cezası alan Yıldız’ın güvenlik soruşturmasında sabıkalı olduğu anlaşılınca, ruhsat başvurusu yenilenmedi. 
     
     Böyle şey olmaz 
     Kaleyi ziyaret için gelen öğrenciler, demir kapıda mührü görünce tarihi yapının turizme kapandığını düşünerek geri döndü. DHA muhabirinin olayı aktarmasıyla durumu öğrenen Rize Valisi Bülent Karaçöl, şöyle konuştu "Kaleyi mi mühürlemişler Ben onlara kaleyi mühürleyin demedim ki Çay ocağının mühürlenmesi talimatı verdim. Arkadaşlar yanlış anlamışlar. Böyle şey olamaz." Karaçöl’ün talimatı üzerine tekrar kaleye gelen polisler, demir kapıdaki mührü söktü, ardından çay ocağını mühürledi. 
     



 GÜNCEL 



















</TEXT>
</DOC>
