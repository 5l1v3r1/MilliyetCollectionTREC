<DOC>
<DOCNO> 74694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko08.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gateway'den Microsoft'a suçlama... 
</HEADLINE>
<TEXT>

     ABD'li bilgisayar üreticisi Gateway şirketinin yöneticisi Anthony Fama, Microsoft'un bilgisayar imalatçılarını ''havuç ve sopa sözleşme sistemiyle'' sıkı sıkıya avucunda tuttuğunu, tüketicilerin Microsoft'un Windows işletim sistemi için ödeme yapmadan bilgisayar almalarına izin vermediğini savundu. 
     ABD'de dokuz eyaletin Microsoft şirketi aleyhinde açtıkları ve ağır cezalar talep ettikleri anti-tekel davasının tanıklarından Fama, mahkemedeki konuşmasında, Microsoft'un gönüllü diye sunulan Market Development Program'nın, bilgisayar imalatçılarını hizaya sokmada kullanıldığını söyledi. 
     Fama, Microsoft'un Gateway ve diğer bilgisayar imalatçısı şirketlerin bilgisayarlarına rakip şirketlerin yazılımlarını koymalarını Windows telif, imtiyaz haklarında indirimler sunarak engellediğini anlattı. 
     Microsoft'un bu indirimlerinin milyonlarca dolara ulaştığını belirten Fama, Microsoft'ça belirlenen alt ve üst fiyat limitlerinin mecburi olup, yıldan yıla değiştiğini kaydetti. 
     Fama, Microsoft şirketinin böylece, piyasa geliştirme kaynaklarını keyfi ve ayrımcı tarzda kullandığını öne sürdü. 
     






</TEXT>
</DOC>
