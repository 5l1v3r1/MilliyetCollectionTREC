<DOC>
<DOCNO> 78245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/guncel/agun.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
BELEDİYEKONDU 
</HEADLINE>
<TEXT>

İstanbul’un göbeğinde tarihi yapıları korumakla yükümlü Eminönü Belediyesi, çivi çakılmasına izin verilmeyen surların üzerine tesis kondurdu 
     ŞENOL DEMİRCİ İstanbul 

     Eminönü Belediyesi, Cankurtaran semtindeki tarihi Bizans Surları’nın üzerine boğaz manzaralı kaçak sosyal tesis inşa etti. Belediye, Kültür ve Tabiat Varlıkları Kanunu’nun ihlali anlamına gelen inşaat için Anıtlar Kurulu’ndan izin almadığı gibi, bir proje bile hazırlama gereği duymadı. Kurul incelemelerinden sonra çalışmaları kusurlu bulursa, Eminönü Belediye Başkanı Lütfi Kibiroğlu ve sorumlular hakkında 1 ile 3 yıl ağır hapis cezası istemiyle dava açabilecek. 
     Surlar üzerindeki kaçak ve izinsiz inşaat çalışmalarına müdahale eden İstanbul Valiliği, Eminönü Kaymakamlığı kanalıyla çalışmaları durdurdu. İnşaatı incelemek için bilirkişi olarak atanan şehir plancısı Özgür Bekar tarafından hazırlanan raporda, tarihi surlara yapılan inşaat için belediyenin 1 Nolu Kültür ve Tabiat Varlıklarını Koruma Kurulu’ndan izin alınmadığı ve proje hazırlanmadığına dikkat çekildi. Ancak valilik kararına ve bilirkişi raporuna rağmen, belediye surlar üzerine yaptığı inşaatta geri adım atmadı. 
     
     Bizim neyimiz eksik 
     İnşaatın tarihi surlar üzerine yapıldığını kabul eden Eminönü Belediyesi’nin Teknik İşlerden Sorumlu Başkan Yardımcısı Coşkun Aksu, ısrarlı bir şekilde tarihi dokuya bir zarar verilmediğini savundu. Eminönü’nde tarihi surların üzerinde birçok kaçak yapının olduğunu anlatan Aksu, belediyenin sosyal tesisine de anlayış gösterilmesi gerektiğini söyledi. Aksu surların üzerine inşa edilen tesisin belediye çalışanlarına lokal olarak hizmet vereceğini de vurguladı. 
     
     Kurulun haberi yok 
     1 Nolu Kültür ve Tabiat Varlıklarını Koruma Kurulu’nun yapılan tahribattan habersiz olduğu öğrenildi. "Valilikten konu hakkında bir yazı bize ulaşmadı" diyen kurul yetkilileri, şu açıklamada bulundu 
     "Bu konuda bir bilgiye sahip değiliz. Eminönü Belediyesi’nin yaptığının adı düpedüz cahil cesaretidir. 
     Eminönü Belediyesi’nde görevli herkes SİT alanı ilan edilen bölgede, kuruldan izin almadan çivi dahi çakılmayacağını çok iyi bilir." 
     
Yasa ne diyor      2863 Sayılı Tabiat ve Kültür Varlıklarını Koruma Kanunu’nun 65. maddesinde şu ifadeler yer alıyor "SİT şartları ve korunma planlarında, Taşınmaz Kültür ve Tabiat Varlıkları Yüksek Kurulu’nca belirlenen alanlarda öngörülen şartlara aykırı izinsiz inşaat yapan ve yaptıranlar bir yıldan üç yıla kadar ağır hapis ve 50 bin lira 200 bin liraya kadar ağır para cezası ile cezalandırılır." 
     



 GÜNCEL 























</TEXT>
</DOC>
