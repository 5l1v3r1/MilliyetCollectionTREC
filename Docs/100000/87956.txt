<DOC>
<DOCNO> 87956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/ekonomi/eko05a.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli’nin çıkışına rağmen Hazine’den başarılı ihale 
</HEADLINE>
<TEXT>

Başbakan Yardımcısı Devlet Bahçeli’nin açıklamalarına piyasa bu kez tepki vermeyince Hazine döviz cinsinden açtığı ihalede yüzde 6.5 faizle borçlandı 
     EKONOMİ SERVİSİ 

     Başbakan Yardımcısı Devlet Bahçeli’nin sert açıklamalarına rağmen Hazine, bir yıl vadeli 364 gün dövize endeksli tahvil ihalesinde 776.1 milyon dolarlık satış yaptı. Dün yapılan ihalede faiz oranı yüzde 6.5 oldu. 
     Mayısta, Başbakan Ecevit’in sağlığı ve Başbakan Yardımcısı Devlet Bahçeli’nin Çin’de AB için beş koşul öne sürmesiyle gerilen piyasalarda faizlerin 10 puan yükselerek yüzde 64’lere tırmanmasının ardından Hazine, haziranın ilk ihalesini döviz cinsinden açtı. İhalede faiz, sabah saatlerinde Başbakan Yardımcısı Bahçeli’nin AB, idam konularında yaptığı açıklamalara rağmen yüzde 6.5’te kalırken net 776.1 milyon dolarlık satış yapıldı. 
     Döviz cinsinden yapılan ihaleye yatırımcılardan 1 milyar 473 milyon dolar teklif gelirken, Hazine gelen teklifin brüt faiz artı anapara 826.5 milyon dolarını karşıladı. Ortalamadan satış yapılmayan ihalede faiz yükü 50.4 milyon dolar olarak hesaplandı. 
     
     121 trilyon ödeme var 
     10 bin dolar ve katları şeklinde başvuru yapılabilen iskontolu ihalede bugün 9 bin 390 dolar yatıran katılımcılar, 364 gün sonra 4 Haziran 2003 10 bin dolar alacak. 
     Hazine’nin, açıkladığı iç borçlanma stratejisine göre, bugün 121.2 trilyonu döviz cinsinden olmak üzere toplam 196.2 trilyon liralık ödemesi bulunuyor. Döviz cinsinden asıl yüklü ödeme ise 12 Haziran’da gerçekleştirilecek. Hazine söz konusu tarihte, döviz cinsinden 1 katrilyon 368.1 trilyon, TL cinsinden 687.9 trilyon lira iç borç geri ödemesi yapacak. 
     
     
     



 EKONOMİ 
























</TEXT>
</DOC>
