<DOC>
<DOCNO> 77226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/guncel/gun05a.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah evine baskın 
</HEADLINE>
<TEXT>
Üç tetikçi gözaltında 
Bağcılar’da ele geçirilen üç Hizbullahçı arasında Okkan’ın katil zanlısı olarak aranan Kılıç da var 
     SERHAT ÜNAL İstanbul 

     İstanbul’da gerçekleştirilen operasyonlarda, Hizbullah’ın askeri kanat sorumlusu 3 terörist ile kendilerine yardım ve yataklık yaptıkları belirtilen 6 kişi gözaltına alındı. 
     Diyarbakır’da yakalanan bir Hizbullah üyesi, örgütün askeri kanat sorumlusu 3 kişinin İstanbul’a gittiğini söyledi. Bunun üzerine İstanbul’a getirilen militan, 3 kişinin kaldığı 2 hücre evinin yerini polise gösterdi. 
     
     Polise ateş ettiler 
     Bağcılar’daki evi kontrol altına alan Terörle Mücadele Şube Müdürlüğü ekiplerini fark eden 2 terörist, kaçarken polise ateş açtı. Çıkan çatışma sonrası 2’si de Takarof marka 2 tabancayla yakalandı. Diğer terörist de Atışalanı’ndaki hücre evine düzenlenen baskında bir tabancayla ele geçirildi. 
     Operasyonlarda, teröristlere yardım ve yataklık ettikleri belirtilen 6 kişi daha gözaltına alındı. 
     3 teröristin, Diyarbakır’da 9 kişiyi öldürdükleri, 4 kişinin de öldürülmesi emrini verdikleri öne sürüldü. 
     
     Okkan’ın katil zanlısı 
     Bu arada Bağcılar’daki hücre evinde yakalanan 3 Hizbullahçıdan Burhan Kılıç Diyarbakır’da sorgulanacak. Hizbullah tetikçisi Kılıç, Gaffar Okkan ve 5 koruma polisinin şehit edildiği eyleme katılmaktan aranıyordu. 
     İstanbul’da yakalanan ve Diyarbakır’a getirilecek olan Hizbullah’ın askeri kanat sorumlusu Recep’ kod adlı Kılıç’ın, Emniyet Müdürü Gaffar Okkan ve 5 koruma polisinin şehit edilmesinden sonra, Emniyet Genel Müdürlüğü tarafından hazırlanan eyleme katılması muhtemel 23 kişilik listede bulunduğu belirlendi. Kılıç Diyarbakır’da Okkan suikastıyla ilgili olarak sorgulanacak. Ayrıca Diyarbakır ve ilçelerinde bazı öldürme olaylarına da katıldığı belirlenen Hizbullah tetikçisi Kılıç ve diğer örgüt üyeleriyle birlikte ele geçirilen 3 Takarof marka silahın da balistik incelemeye alındığı kaydedildi. Aynı hücre evinde yakalanan biri kadın 2 kişinin ise İstanbul’da sorgulanacağı kaydedildi. 
     



 GÜNCEL 






























</TEXT>
</DOC>
