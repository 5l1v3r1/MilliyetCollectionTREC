<DOC>
<DOCNO> 88161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur22.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü sapık cezaevine, Hollanda Prensi Alexander Türkiye'ye 
</HEADLINE>
<TEXT>

     ''Kuşyuvası cinayeti'' sanığı Hakan Karayavuz'un Şartla Salıverilme Yasası'ndan yararlandırılarak serbest bırakılması nedeniyle Türkiye'ye gelmekten vazgeçen Hollanda Prensi Willem Alexander'ın önümüzdeki aylarda Türkiye'ye geleceği bildirildi. 
     Dışişleri Bakanlığı Sözcüsü Hüseyin Diriöz, haftalık basın toplantısında yaptığı açıklamada, Prens Willem ve eşi Maxima'nın ziyaretinin iptal edilmeyip ertelendiğine dikkat çekerek, söz konusu ziyaretin eskiden planlandığı şekilde önümüzdeki aylarda yapılacağını kaydetti. 
     Hollanda makamlarıyla temasların çeşitli düzeylerde sürdüğünü belirten Diriöz, Hollanda'nın, prensin ziyaretini ''Hakan Karayavuz davasının sürdüğü bir ortamda zamanlamanın uygun olmadığı'' sonucuna vararak ertelediğini hatırlattı. 
     Diriöz, prensin, Hollanda'nın İstanbul Başkonsolosluğu'nun yeniden açılışının töreni de dahil olmak üzere programını eskiden planlandığı şekilde icra edeceğini söyledi. Diriöz, ''Türkiye ile Hollanda arasında geleneksel dostluk ve işbirliği ilişkileri sağlam temellere dayalı olup, olumlu bir şekilde gelişmeye devam edecektir'' diye konuştu. 
     3 Hollandalı ve 1 Rus turiste 1995 yılında tecavüz edip, 2'sini 
     öldürmekten 3 yılı hücrede olmak üzere 2 kez müebbet hapis cezasına mahkum olan Hakan Karayavuz, 23 Mayıs'ta Şartlı Salıverme Yasası'ndan yararlanarak serbest bırakılmış, ancak daha sonra, uygulama hatası gerekçesiyle tekrar hapse konulmuştu. 
     





</TEXT>
</DOC>
