<DOC>
<DOCNO> 85454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun31.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Avrupalılar savunma için daha çok para harcamalı" 
</HEADLINE>
<TEXT>

     ABD Dışişleri Bakanı Colin Powell, NATO'nun askeri bir teşkilat olarak son derece faydalı olduğunu vurgulayarak, Afganistan'da 14 NATO ülkesinin görev yaptığına işaret etti. 
     Powell, Die Zeit adlı haftalık Alman gazetesine yaptığı açıklamada, NATO'nun çok çeşitli harekat imkanlarına sahip olduğunu, bu nedenle NATO'dan vazgeçilemeyeceğini söyledi. 
     NATO'nun şimdiki ve gelecekteki üyelerinin her zaman ABD ve Kanada ile stratejik, siyasi ve askeri ilişkileri olacağını belirten Powell, NATO kapsamında Rusya ile de işbirliği yapacaklarını, böylece Rusya'yı Batıya, Batıyı da Rusya'ya yakınlaştıracaklarını ifade etti. 
     Dünyanın kriz bölgelerinde ABD'nin her zaman Avrupalıların en önemli ortağı olacağına dikkati çeken Powell, ''Avrupalılar, askeri alanda bugün yaptıklarından çok daha fazlasını yapabilirler. Avrupalılar, savunmaları için daha fazla çaba harcamalılar'' dedi. 
     ABD ile Avrupa ülkeleri arasındaki görüş ayrılıklarının, dost ülke olmalarını engelleyemeyeceğini de vurgulayan Powell, Amerikalıların dünyanın birçok ülkesinde eleştirildiğini, ancak çoğu konuda daha sonra haklı olduklarının ortaya çıktığını savundu. 
     Powell, ABD Başkanı Bush'un ''şer ekseni'' ifadesiyle ilgili bir soruyu yanıtlarken de şunları söyledi 
     ''Biz Amerikalılar, insanların canını sıkıcı şekilde konuşmayı severiz. Ama söylediklerimizin her zaman yanlış olmadığı ortadadır. 
     Bush, bu ifadeyi kullandıktan sonra, söz konusu ülkeler daha itidalli davranacaklarını açıkladı. Ayrıca bir rejim, silahlanma için halkını aç bırakacak kadar para harcıyorsa, böyle bir ülkeyi 'şer ekseni'ne dahil etmenin ne gibi bir sakıncası olabilir.'' 
     





</TEXT>
</DOC>
