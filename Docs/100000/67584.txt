<DOC>
<DOCNO> 67584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/yazar/sazak.html </URL>
<DATE> 2002/02/14/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
İstanbul ruhu 
</HEADLINE>
<TEXT>

     Çırağan Sarayı'ndaki "Uygarlıklar ve Uyum" konulu toplantıya ev sahipliği yapan Türkiye 11 Eylül'ün yaralarının sarılmasına katkıda bulunacak bir girişimle İslam dünyası ile Avrupa arasındaki "köprü" rolüne işlevsel içerik kazandırmakla kalmadı, "Türk'ün Türk'e propagandası"nın ötesine geçen bir etkinliğe de imza atmış oldu. 
     11 Eylül'e karşı çektirilen "barış fotoğrafı"nda 74 ülke temsilcisi yer alıyor. 
     Mitterrand döneminde 14 yıl Elyssee Sarayı'nda siyasi danışmanlık ve genel sekreterlik görevinde bulunan Fransa Dışişleri Bakanı Hubert Verdini, toplantının atmosferini "İstanbul ruhu, İslam ülkeleri ile Avrupa arasında karşılıklı saygıya dayanan açık bir diyaloğa yol açacaktır" diye özetlemekle tarihe önemli bir kayıt düştü. 
     11 Eylül'ün sıcak günlerinde ABD Başkanı Bush'un terörist saldırı konusundaki "haçlı seferi" gafı anımsandığında Batı Avrupalı liderlerin "İstanbul ruhu"na gönderme yaparak İslam coğrafyasına verdiği mesajlar önemlidir. Bu olumlu hava toplantının sonuç bildirgesine de yansıdı ve barış umudu dile getirildi. Ortadoğu'da İsrail - Filistin arasındaki çatışmaları sona erdirmek üzere çağrı yapılırken, "iki ulus" vurgusu yapılması da AB - ABD açısından "fark"ı ortaya çıkaran bir başka göstergeydi. 
     Dış politikada uzunca süredir ilk kez ABD'siz bir toplantı yapıldı. 
     Forumun İslam Kalkınma Örgütü İKÖ ile Avrupa Birliği arasında düzenlenmiş olması her iki kuruluşun da üyesi olmayan "büyük ağabey"in dışarıda kalmasına yol açtı. Böylece toplantının tümüyle 11 Eylül ve Afganistan operasyonuna sıkışması durumuyla karşılaşılmadı. 
     Bush'un "şer cephesi" diye tanımladığı üç ülkeden ikisinin, İran ve Irak'ın dışişleri bakanlarının İstanbul'a gelmesi önemlidir. 
     Irak'ta savaşsız çözüm en başta Türkiye'nin çıkarınadır. 
     Dışişleri Bakanı İsmail Cem, "forumun dünya barışı için umut verdiğini" açıkladı. Sonuç bildirisinde Türkiye'nin İslam Dünyası ile Batı arasındaki sorun alanlarında "iletişim sağlama" yönündeki avantajına değinilmesi de "İstanbul ruhu" tanımına uygundur. 
     Cem ve Dışişleri önemli iş başardı. Ecevit sonrası dönem senaryolarında İsmail Cem adı, Kemal Derviş'in "uzak ara" önüne geçti. Batı'dan bakıldığında Türkiye vitrininde "gelecek profili" netleşiyor. Papandreu ile geliştirdiği dostluk da bu bağlamda ilgi çekiyor. Atina ve Ankara'nın, Bulgaristan ve Romanya'nın NATO üyeliğine ortak desteği de ABD eski Başkanı Bill Clinton'ın son Davos forumunda vurguladığı "Balkanlar'daki barış öncülüğü" yönünde atılmış adımdır. 
     Türkiye bu adımların meyvelerini AB müzakelerini yıl sonunda başlatarak toplayabilirse, "köprünün öte yakasına" geçer 
     
11 Eylül ruhu      İstanbul'dan yükselen barış sözcüklerinin New York'ta sevdiklerini kaybedenler için 14 Şubat gününü daha anlamlı kıldığına inanıyor, terörü lanetliyoruz. 
     
     







Medeniyet mi medeniyetler mi 


Alicengiz’ler... 


İstanbul, Irak ve ABD 


Hukuk devleti ile hukuk dışılığı yüceltmek 


Dolar düşüyor, simit yükseliyor 


Alkolsüz siyaset 


Eğer... 


Sevgiliden çok sevgiye gerek var 


Foruma on üzerinden on... 


Aşkımı bir sır gibi... 


İŞTE ŞİKE İŞTE ÇETE 


Tayyip Erdoğan'a teşekkür ederiz 


İstanbul ruhu 


Renault, Fiat ve Ford, neden boşanmıyorlar 


Sevgililer Günü 


Petrol Kanunu daha çok su kaldırır 


</TEXT>
</DOC>
