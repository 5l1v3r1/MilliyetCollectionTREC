<DOC>
<DOCNO> 83074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sonspo02.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
UEFA Kupası Feyenoord'un oldu... 
</HEADLINE>
<TEXT>

     Futbolda 44. UEFA Kupası'nı, Almanya'nın Borussia Dortmund takımını 3-2 yenen Hollanda'nın Feyenoord takımı kazandı. 
     Hollanda'nın Rotterdam kentinde De Kuip Stadı'nda oynanan final müsabakasında, 32. dakikakada Alman ekibinin kaptanı Kohler, Feyenoord'un Danimarkalı yıldız oyuncusu Tomasson'u ceza alanı içinde düşürünce hakem penaltı noktasını gösterdi. Kohler kırmızı kartla oyun dışında kalırken, penaltı atışını kullanan Van Hooijdonk, 33. dakikada takımını 1-0 öne geçirdi. 
     Hollanda ekibinin golcü oyuncusu Van Hooijdonk, 40. dakikada kullandığı serbest atışta, güzel bir vuruşla topu ikinci kez Borussia Dortmund filelerine gönderdi ve ilk yarı 2-0 Feyenoord'un üstünlüğüyle tamamlandı. 
     İkinci yarıya, Borussia Dortmund, 47. dakikada Amoroso'nun ayağından kazandığı penaltı golüyle farkı 1'e indirerek başladı. 
     Ancak, Feyenoord, 50. dakikada Tomasson ile durumu 3-1 yaptı. 
     58. dakikada Alman ekibi, Çek oyuncusu Koller'in şık golü ile farkı tekrar bire indirse de, Feyenoord sahadan 3-2'lik galibiyetle ayrıldı ve UEFA Kupası'nı 28 yıl aradan sonra 2. kez müzesine götürdü. 
     Hollanda ekibi, 1973-74 sezonunda, İngiltere'nin Tottenham takımını 2-2 ve 2-0'lık skorlarla safdışı bırakarak kupayı kazanmıştı. 
     Borussia Dortmund ise 1992-93 sezonundan sonra ikinci kez çıktığı UEFA Kupası finalinden de eli boş döndü. 
     





</TEXT>
</DOC>
