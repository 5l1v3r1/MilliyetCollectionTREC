<DOC>
<DOCNO> 86377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/soneko16.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Renault'dan otomobil borsası... 
</HEADLINE>
<TEXT>

     Renault'un, müşteri memnuniyetinin hedeflendiği yeni dağıtım sisteminde, yetkili satıcılar arasında müşterinin istediği modeli bulabileceği borsa oluşturuldu. 
     Yeni sistemin tanıtımı için yapılan basın toplantısında konuşan Renault Mais Genel Müdür Yardımcısı Müfit Ataseven, marka kimliğinin önemine işaret ederek, ileri görüşlü ve cesur bir markanın temsilcileri olarak her sürecin müşteri memnuniyeti doğrultusunda ilerlediğini söyledi. 
     Kuruluşun organizasyon yapısı içinde birtakım değişiklikler yapıldığını kaydeden Ataseven, bu çerçevede Müşteri Yönetimi Müdürlüğü kurulduğunu bildirdi. 
     Ataseven, kriz dönemlerinde de yatırımlarına ara vermediklerini, 93-94 yıllarında Megan'ı piyasaya sürdüklerini hatırlatarak, son ekonomik krizin yaşandığı Eylül 2000'de de yeni dağıtım sistemine ilişkin çalışmalarını başlattıklarını ve bunun da yatırım anlamına geldiğini ifade etti. 
     Müfit Ataseven, Haziran ayında ise yeni Laguna'nın lansmanının yapılacağını aktardı. 
     
     YENİ DAĞITIM SİSTEMİ 
     Yeni oluşumla ilgili bilgi veren Proje Şefi Göksel Bükmüş, daha önceki uygulamada, Mais'in satış tahminlerini kendisinin oluşturup bu rakamları sipariş olarak fabrikalara bildirdiğini ve üretilen araçların siparişlere göre yetkili satıcılara gönderildiğini kaydetti. 
     Yetkili satıcıların üretim taleplerini fabrikaya kendilerinin iletmelerinin müşteri açısından avantajlarına değinen Bükmüş, bu şekilde müşterilerin ürün zenginliğinden faydalanabileceğini ve ürünlerin kendi isteklerine göre şekillenebileceğini söyledi. 
     Yetkili satıcıda müşterinin istediği modelin bulunmaması halinde, yetkili satıcılar arasında oluşturulan ve talep gelmeyen otomobillerin bulunduğu borsadan aranılan özelliklerde ürün bulunabileceğini anlatan Bükmüş, istenilen özelliklerdeki otomobilin hiçbir şekilde bulunamaması durumunda yetkili satıcının üretim için talimat vereceğini bildirdi. 
     Göksel Bükmüş, yetkili satıcıların fabrikalarla ve diğer yetkili satıcılarla Renault.net'ten iletişim kurabileceğini bildirdi. 
     Bükmüş, sistemin, müşteriye seçtiği otomobil üzerinde istediği renk ve istediği opsiyonları seçme olanağı, üretimin müşterinin talepleri doğrultusunda gerçekleşmesinin sağlanacağını vurguladı. 
     Daha önce müşterinin istediği otomobili bulmak için yetkili satıcının kendi stokundan faydalandığını ve bu stokun her zaman müşterinin istediği otomobili kapsamadığını belirten Göksel Bükmüş, yeni sistemde, yetkili satıcının salt kendi stokundan değil tüm şebekelerin oluşturduğu ulusal düzeydeki yeni kaynak içinden bulabileceğini bildirdi. 
     Bükmüş, projede Türkiye'den 45 kişi çalıştığını, 920 kişinin eğitimden geçirildiğini,harcanan toplam eğitim saatinin 2 bin 100 güne denk geldiğini kaydetti. 
     





</TEXT>
</DOC>
