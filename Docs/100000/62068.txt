<DOC>
<DOCNO> 62068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko05.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebze ve meyvede parayı aracılar kazanıyor 
</HEADLINE>
<TEXT>

     Türkiye'de sebze ve meyveyi en ucuz tüketen iller arasında bulunan Adana'da, fiyatlar, toptancı halinden pazara ininceye kadar en az iki katı artıyor. 
     Adana Büyükşehir Belediyesi Vedat Dalokay Hali'ne getirilerek kabzımallar tarafından satılan sebze-meyveyi alıp, 6-7 kilometre mesafedeki kent merkezine getiren pazarcı esnafının, aşırı kar oranı uygulaması tepkilere yol açıyor. 
     Toptancı halinde 220-350 bin lira olan domates, en ucuz semt pazarlarında 450-500 bin, 350-600 bin lira olan salatalık, 800 ile 1 milyon 200 bin lira, 750 bin lira ile 1 milyon lira arasıda olan patlıcan ise 1 milyon 500 bin lira ile 2 milyon lira arasında satılıyor. 
     Adana Kabzımallar Odası Başkanı Ali Batman, fiyatlardaki artışın serbest piyasa ekonomisinden kaynaklandığını ve bunun önüne geçilmesinin mümkün olmadığını belirterek, ''Biz, kabzımallar olarak aldığımız ürünü, yüzde 30 karla satıyoruz'' dedi. 
     Fiyatların semt pazarına göre de değiştiğine dikati çeken Batman, kent merkezindeki semt pazarındaki fiyatla, kenar semtlerdeki fiyatların birbirini tutmadığını ifade ederek, şunları kaydetti 
     ''Serbest piyasa ekonomisi, kuralsızlık haline geldi, herkes istediği fiyattan mal satıyor. Bu konuda belediyelerin de yaptırım gücü yok. Zabıta ekipleri, semt pazarlarında, sadece işgaliye ücreti almak için dolaşıyor.'' Batman, sebze-meyvede, fahiş fiyatın yanı sıra korsan hallerin de büyük sorun olduğunu belirterek, bu konuda Büyükşehir Belediyesi'nin önlem alması gerektiğini söyledi. 
     Tarladan toplanan ürünün toptancı hale girmeden semt pazarlarına götürülüp satıldığını ifade eden Batman, bundan belediyenin de gelir kaybına uğradığına dikkati çekerek, ''Bu konuda defalarca uyarıda bulunmamıza rağmen önlem alınmıyor'' dedi. 
     Batman, korsan haller önlendiğinde, belediyenin toptancı hale giren ürünler için aldığı ''rüsum'' gelirinin en az ikiye katlanacağını sözlerine ekledi. 
     






</TEXT>
</DOC>
