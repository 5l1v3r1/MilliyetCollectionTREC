<DOC>
<DOCNO> 64991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko05.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev finans kuruluşları New York'u terk ediyor.. 
</HEADLINE>
<TEXT>

     Aralarında Morgan Stanley ve Goldman Sachs gibi kurumların yer aldığı tanınmış finans firmaları, kuruluşlarının bazı bölümlerini New York dışına taşıma kararı aldılar. 
     Söz konusu firmaların Manhattan'ın güney ucundaki Dünya Ticaret Merkezi'nde DTM bulunan merkezleri, 11 Eylül saldırıları sırasında büyük kayıplar vermişti. 
     DTM'nin en büyük kiracısı olan Morgan Stanley firmasının yetkilileri, Texaco firmasının New York yakınlarındaki Westchester County'de bulunan dünya merkezini satın almak üzere ön anlaşmaya vardıklarını açıkladılar. Eski merkezi DTM yakınında bulunan Goldman Sachs grubunun da, personelinin önemli bir bölümünü New Jersey'de yeni inşa ettirdiği 40 katlı ofis binasına nakledeceği ifade edildi. 
     Goldman Sachs yöneticileri yayınladıkları bir iç genelgeyle, 11 Eylül'deki terörist saldırıların firma üzerindeki ağır tahribatının yanı sıra personel sayısında görülen artışın, kurumun artık Manhattan adasına sığamayacak kadar büyüdüğünü ortaya koyduğunu vurguladılar ve firmanın bu nedenle New York dışına taşınacağını duyurdular. 
     Finans sektörünün yanı sıra sigortacılık alanında büyük isim yapmış olan Marsh McClennan firması da, DTM'nin yıkılmasından sonra, sayıları binleri bulan çalışanlarını New Jersey'in Hoboken kesiminde bulunan yeni ofis binasına taşıyacağını bildirdi. 
     






</TEXT>
</DOC>
