<DOC>
<DOCNO> 76823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo01.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Federasyona tepkimizi demokratik bir şekilde gösterdik" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Göztepe maçı sonrası yaptığı açıklamada, ''Futbol Federasyonu'na tepkimizi, demokratik bir şekilde gösterdik. Fenerbahçe seli karşısında hiç kimse duramaz'' dedi. 
     Kıyat, başkan ve yönetim kurulu adına taraftarlara ''seviyeli tepkilerinden dolayı'' teşekkür ederek, ''Aldığımız cezalar nedeniyle tansiyonun çok yüksek olduğu bir ortamda taraftarlarımız Fenerbahçeliliğe yakışır bir şekilde, demokratik olarak tepki gösterdiler'' diye konuştu. 
     Fenerbahçe'nin demokratik tepkisinin devam edeceğini vurgulayan Kıyat şunları söyledi 
     ''Bu stat bizim. Nerede istersek maçı orada izleriz. Protokol tribününden maçları izlemeye devam edeceğiz. Federasyon başkanının zihniyeti Ben yaparım olur şeklindedir. Bir milli maçta devlet protokolüne sırtını dönmesine kimse tepki göstermemiştir. Ama bu kez muhatabı 25 milyonluk Fenerbahçe camiasıdır. Bunu görmezden gelemeyiz. 
     Demokratik kurallar içinde haklarımızı kullanacağız. Fenerbahçe seli karşısında hiç kimse duramayacaktır.'' Kıyat, ağır saha koşullarına rağmen futbolcuların çok iyi mücadele ettiğini, Rüştü'nün yokluğunda kaleci Oğuz'un O'nu aratmadığını da söyledi. 
     Fenerbahçe Kulübü Asbaşkanı Murat Özaydınlı da bu kadar provokasyona rağmen, taraftarların tek bir küfür bile etmediğini ifade ederek, ''İşte bu yüzden Fenerbahçe Cumhuriyeti diyoruz. İkinci yarıda sağanak yağışa rağmen taraftarın müthiş desteği, tribünde tüylerimizi diken diken etti. Ben ilk kez protokol tribününde maç izledim ve çok güzel oynadık. Bundan sonra hep burada maç izlememi istiyorlar'' diye konuştu. 
     Maçlardan sonra basına genellikle açıklama yapmayan başkan Aziz Yıldırım ise gazetecilerin ısrarlı soruları üzerine, ''Tek bir şey söyleyeceğim. Küfürsüz bir şekilde takımlarını destekleyen bu taraftara teşekkür ediyorum'' dedi. 
     






</TEXT>
</DOC>
