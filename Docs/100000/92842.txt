<DOC>
<DOCNO> 92842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/soneko07.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Soros ''Brezilya krizi Türkiye'yi de olumsuz etkileyecek'' 
</HEADLINE>
<TEXT>

     ''Para sihirbazı'' lakabıyla anılan uluslararası fon yöneticisi George Soros, Brezilya'daki ekonomik krizin, global bir krizin habercisi olduğunu, acil önlem alınmaması halinde, başta Türk ekonomisi gibi kırılgan ekonomik yapılar olmak üzere, bütün dünya ekonomisinin olumsuz etkileneceğini öne sürdü. 
     London School of Economics tarafından düzenlenen konferansta, çoğu bankacı ve borsacı yaklaşık 1000 kişinin önünde konuşan Soros, ''Bu durumda, Türkiye ve benzeri ülkeleri, ortak ekonomik program uyguladıkları Uluslararası Para Fonu'nun IMF da kurtaramayacağını'' savundu. 
     Bazı yorumlarıyla İngiliz ve Rus ekonomilerinde krizi tetikleyen kişi olmakla suçlanan Soros, temkinli konuşmaya gayret etmesine rağmen, büyük bir krizin kapıda olduğunun inkar edilemeyeceği mesajını verdi. 
     Soros, önlem alınmaması halinde, ABD Doları'nın uluslararası piyasalardaki değer kaybının süreceğini, buna bir de Brezilya ekonomisinin çöküşünün eklenmesi halinde, krizin dünya çapında genişleyeceğini. 
     Soros, bütün dünya ekonomisinin kırılgan bir yapıya büründüğüne de dikkat çekerken, bunda ABD'nin tutarsız politikalarının olumsuz etkisinin bulunduğunu öne sürdü. Özellikle Başkan George Bush'u suçlayan ifadeler kullanan Soros, bu kez krizin en temel unsurunu ''Bush faktörünün'' oluşturduğunu da iddia etti. 
     Konuşmasının ardından, gazetecilerin, Türk ekonomisinin bu durumdan nasıl etkileneceği sorusuna Soros, ''Zaten zor durumda olan bir ekonominin global bir krizden etkilenmemesinin imkansız olduğunu'' söyleyerek cevap verdi. 
     Soros, global bir krizin nasıl önlenebileceği yolundaki görüşlerini de anlattı. Dünyanın önde gelen dört büyük merkez bankası olan Amerikan, Japon, İngiliz ve Avrupa merkez bankalarının biraraya gelerek Brezilya'yı içinde bulunduğu durumdan kurtarması gerektiğini savunan Soros, böylece global krizin hızının kesilebileceğini ifade etti. 
     Brezilya'nın Arjantin'den farklı olduğunu, bu ülkenin de Türkiye gibi IMF'nin bütün taleplerini yerine getirdiğini belirten Soros, ''Ama hiçbir ülke dolar üzerinden yıllık yüzde 18 faiz ödemeye dayanamaz. IMF de Brezilya'yı kurtaramaz artık. Bu IMF'nin de kapasitesini aşan bir durum. O nedenle dört büyük merkez bankası iş işten geçmeden ortak önlem almak için düğmeye basmalılar diyorum. Aksi takdirde durum gerçekten daha da kötüye gidecek'' dedi. 
     

     
</TEXT>
</DOC>
