<DOC>
<DOCNO> 62612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo17.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Cansun ve Canaydın'ın başkanlık şansları eşit.." 
</HEADLINE>
<TEXT>

     Galatasaray Kulübü İkinci Başkanı Fatih Altaylı, sarı-kırmızılı kulübün Mart ayında yapılacak olağan genel kurul toplantısında, kulüp başkanlığı için adaylığını açıklayan 2 adayın da camia için doğru isimler olduğunu söyledi. 
     Galatasaray Cemiyeti'nde, sarı-kırmızılı kulüple Superonline arasında gerçekleştirilen internet erişim paketi anlaşması imza töreninden sonra gazetecilerin sorularını yanıtlayan Fatih Altaylı, genel kurulda kimsenin listesinde yer almayacağını yineleyerek, ''Yeni dönemde yokum. Şu ana kadar adaylığını açıklayan Mehmet Cansun da Özhan Canaydın da Galatasaray Kulübü Başkanlığı için doğru isimler. 
     Her ikisi de kulübe çok şey kazandıracaklardır'' dedi. 
     2 başkan adayının da şanslarının eşit olduğunu savunan Altaylı, 
     ''Şu an 2 aday var. Şansları yarı yarıya. Benim tek üzüleceğim olay, iki grubun da listesini biliyorum. Bu listelerde kulübe çok şey kazandıracak insanlar var. Kim kaybederse buna üzülürüm'' diye konuştu. 
     Altaylı, başkan adaylarından Özhan Canaydın'ın düzenlediği Galatasaray Arayış Toplantısı'na katılmasının eleştirilmesine anlam veremediğini de vurgulayarak, ''O toplantıda Galatasaray için neler yapılabilir konuşuldu. Toplantıya son gün başkanımız Mehmet Cansun da katıldı. Tepkilere anlam veremiyorum. Ben yeni dönemde aday olmayacağımı açıkladım. Toplantıda yeni dönemde karşı listede yer alacak benim bildiğim bir kaç isim de vardı'' dedi. 
     Bu arada Altaylı, Mehmet Cansun'un kendisiyle yeniden çalışmakta ısrarlı olduğunun hatırlatılması üzerine de başkanla hiçbir sorunu bulunmadığını, zaman zaman yaptığı konuşmaların normal olduğunu ifade ederek, ''Başkan ben mazoşistim, senle çalışmak istiyorum diyor'' diye konuştu. 
     






</TEXT>
</DOC>
