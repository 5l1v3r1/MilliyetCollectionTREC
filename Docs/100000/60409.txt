<DOC>
<DOCNO> 60409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sonspo10.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Altaylı "Mart gelsin de görevim sona ersin diye bekliyorum" 
</HEADLINE>
<TEXT>

     Galatasaray Kulübü 2. Başkanı Fatih Altaylı, ''Spor camiasında doğruları söylemek, isyan etmek oluyor, bunun için de bundan sonra konuşmayacağım'' dedi. 
     Kendisinin kimseye isyan etmediğini üstüne basa basa vurgulayan Altaylı, ''Türk spor camiasında konuşmak ve doğruları söylemek suç oluyor. İsyankar olarak değerlendiriliyorsun. Ayrıca her sözümüz polemik konusu oluyor. Ben de bundan sonra susacağım'' diye konuştu. 
     
     "Spor camiasından soğudum" 
     Fatih Altaylı, faal yöneticilikten ayrılma sinyalleri de vererek, şunları söyledi 
     ''Ben Galatasaray'dan değil, Türk sporundan soğudum. Doğruları söylemek yok, yapmak yok. İnandığım doğruları yapmayacaksam ben niye ordayım. Benim böyle bir yerde işim yok. Spor camiasından soğudum. 
     Mart gelsin de görevim sona ersin diye bekliyorum. Şimdi istifa etsem, 'yönetimi yarı yolda bıraktı' diye konuşurlar. En iyisi yöneticilik süremin sonunu beklemek.'' 
     
     Kulüplerin yönetim anlayışına tepki 
     Futbol kulüplerinin yönetim anlayışına da tepki gösteren Altaylı, Fenerbahçe'nin ''Teknik direktör Denizli'yi oybirliği ile gönderdik'' şeklindeki açıklamasını da eleştirdi. 
     Böyle bir açıklamanın ve kararın alınış şeklinin demokratik olmadığını savunan Altaylı, ''Bu hiç de demokratik değildir. Hep birlikte karar neden alısın, mutlaka farklı farklı görüşler vardır. 
     Bir kişi söyleyecek, bütün yönetim onaylayacak diye bir şeyi kabul etmiyorum. Aksi taktirde yönetim kurulundaki diğer isimlere niye ihtiyaç olsun '' diyerek sözlerini tamamladı. 
     






</TEXT>
</DOC>
