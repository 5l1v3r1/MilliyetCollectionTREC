<DOC>
<DOCNO> 64890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/guncel/gun02.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet geçen hafta uyarmıştı... 
</HEADLINE>
<TEXT>
İndirim kavgası ilaçları kuruttu 
Yüzde 10’luk indirimin nasıl paylaşılacağına karar verilemeyince eczaneler ilaçsız kaldı... 
     Sağlık Bakanı Osman Durmuş’un önceki gün "İlaçta sıkıntı yok. Depolar dolu" açıklamasına karşın birçok eczanelerde, kalp, tansiyon ve şeker hastalarının tedavisinde kullanılan bazı hayati ilaçların yanı sıra öksürük şurubu, hazımsızlık ilacı, guatr, antialerjik ilaçlar ve antidepresan ilaçlar bulunamıyor. 
     
     Migren ilacı bile yok 
     Eczanelerinde ve ilaç depolarında bulunmayan ilaçların listesini yapan eczacılara göre, mantar, migren, parkinson, gut, hormon, hemoroid, hazımsızlık, kalp romatizması tedavisinde kullanılan bazı ilaçlar, kortizon iğne, kulak damlası, vücuttaki fazla suyu atmak için kullanılan tabletler, kalp romatizması tedavisinde kullanılan ilaçlar, beyin damarlarını açmak için kullanılan bazı ilaçlar ile bazı antibiyotikler de piyasada yok. İlaç depolarına başvuran eczacılar, olumsuz yanıt aldıklarını belirtiyor. Depocular ise ilaç fiyatlarında yaşanan belirsizlik nedeniyle firmaların kendilerine ilaç vermediğini savunuyor. 
     
Yarın karar çıkarsa sıkıntı biter      Türk Eczacılar Birliği Başkanı Mehmet Domaç, yerli ilaçtan kaldırılan yüzde 10’luk payın, yüzde 7 üreticilerden, yüzde 2 depoculardan ve yüzde 1 eczacılardan kesilmesi yönünde bir öneri bulunduğunu belirterek, "İndirimin taraflar arasında adil olarak bölünmesi yarın kesinleşebilir. Durum netleşirse ilaç sıkıntısı biter" dedi. Öte yandan Sağlık Bakanlığı da belirsizliğin kendilerine bağlı olmadığını belirterek, indirimin taraflar arasında bölünmesinin üreticiler, depocular ve eczacıların alacağı bir karar olduğunu vurguladı. 
     



 GÜNCEL 






















</TEXT>
</DOC>
