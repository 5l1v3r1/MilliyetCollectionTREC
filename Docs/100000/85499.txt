<DOC>
<DOCNO> 85499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo12.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor büyük oynuyor... Hedef Basler ve Kiko 
</HEADLINE>
<TEXT>

     Transfer çalışmalarına hız veren Bursaspor, Alman Basler ve İspanyol Kiko'yu yakın takibe aldı. 
     Bursaspor yönetiminin takıma yıldız oyuncu transfer etme kararı almasının ardından menajerlerle yapılan görüşmelerde, Mario Basler ile Francisco Narvaez Kiko'nun transferleri gündeme geldi. 
     Kaiserslautern takımında top koşturan 33 yaşındaki Basler'in bonservisinin boşta olması, yeşil-beyazlı yönetimin transfere sıcak bakmasına neden oldu. 
     Daha önce Herta Berlin, Werder Bremen ve Bayern München'de oynayan, Almanya Milli Takımı'nın formasını da giyen 1.86 boyundaki Basler'in, 3 yıldır Kaiserslautern'de oynadığı öğrenildi. Basler, geçen sezon takımı adına 2 gol attı. 
     Menajerlerin önerdiği diğer oyuncu İspanyol Kiko, halen İspanya İkinci Lig takımlarından Extremadura'da forma giyiyor. Kiko, 1996 Avrupa Futbol Şampiyonası'nda İspanya Milli Takımı'nın kadrosunda yer almıştı. Kiko, İspanya'da daha önce de Atletico Madrid takımında oynadı. 
     Bursaspor yönetiminin, 2 futbolcunun şartlarını incelediği, teknik heyetin de onayının alınması halinde transfer için girişimde bulunulacağı belirtildi. 
     





</TEXT>
</DOC>
