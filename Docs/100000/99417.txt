<DOC>
<DOCNO> 99417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo07.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Nouma'nın sağlığı ile ilgili spekülasyon yapılıyor" 
</HEADLINE>
<TEXT>

     Beşiktaş Kulübü Başkanı Serdar Bilgili, Fransız futbolcu Pascal Nouma'nın sağlığı konusunda söylenenlerin spekülasyon olduğunu belirtti. 
     Cacharel giyim firmasıyla yapılan sponsorluk anlaşması sonrası basın mensuplarının sorularını yanıtlayan Bilgili, Nouma'nın transferiyle ilgili çalışmalar sırasında kulüp olarak kendilerinin de bu futbolcunun sağlığı konusunda tetkiklerde bulunduklarını kaydederek, ''Nouma'yı transfer ederken sağlığı konusunda biz çalışmalarda bulunduk. Yaptığımız incelemelerde bu futbolcunun sağlığı konusunda bir sıkıntısının olmadığını gördük'' dedi. 
     Transfer konusuna da değinen Bilgili, hazırlık çalışmaları süresince yaşanan sakatlıklardan dolayı istedikleri kadroyu biraraya getiremediklerini vurgulayarak, şöyle konuştu 
     ''Büyük sakatlıklar oldu. Bu da bizi olumsuz etkiledi. Dün AEK ile bir maç yaptık. Yarın da Rapid Bükreş ile karşılaşacağız. Bu iki hazırlık maçı sonrası teknik direktörümüz Lucescu'nun vereceği rapora göre hareket edeceğiz. Elimizde alternatifler var. Lucescu'nun raporuna göre ihtiyaç duyulan mevkilere transfer yapabiliriz.'' Bilgili, takımdan gönderilecek futbolcular konusunda yöneltilen bir soruya ise ''Bu da bir spekülasyon'' yanıtını verirken, Brezilyalı futbolcu Capone konusunda Lucescu'nun herhangi bir talebi olmadığını, bu konuda kendilerine baskı yapmadığını dile getirdi. 
     Kombine bilet satışlarına da değinen Bilgili, ''Kombine bilet satışlarında, yaptığımız açıklamadan sonra satışlarımız arttı. Nouma'nın transferi de satışların artmasında etkili oldu'' dedi. 
     





</TEXT>
</DOC>
