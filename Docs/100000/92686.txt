<DOC>
<DOCNO> 92686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sonspo17.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekel çalışanlarından özelleştirmeye protesto.. 
</HEADLINE>
<TEXT>

     Tekel Cevizli Kampusü çalışanları, Tekel'in modern teknolojiyle donatılarak, yerli üretici ve çalışanların oluşturacağı demokratik ve özerk bir yapıya kavuşturulmasını istediler. 
     Cevizli Kampusü'nün giriş kapısı yakınında toplanan yaklaşık 100 kadar memur ve işçi, Tekel işyerlerine yönelik kapatma ve özelleştirme uygulamalarının hayata geçirilmeye çalışıldığı gerekçesiyle eylem yaptı. 
     KESK'e bağlı Enerji, Sanayi ve Maden Kamu Emekçileri Sendikası işyeri temsilcisi Hasan Hüseyin Ulucan tarafından okunan basın açıklamasında, Tekel'in sigara pazarındaki payının yüzde 70 olduğu, 2000 yılında Hazine'ye vergi ve fon olarak 2.8 milyar dolar ödediği, 
     satış hasılatının ise 3,5 milyar dolar olduğu belirtildi. 
     Açıklamada, ''Gayrımenkullerinin envanteri dahi çıkarılamayan Tekel, devletin altın yumurtlayan tavuğudur. Çözüm, Tekel'in yerli ve yabancı tekellere satılması değil, modern teknolojiyle donatılarak, yerli üretici ve çalışanların oluşturacağı demokratik ve özerk bir yapıya kavuşturulmasıdır'' denildi. 
     Özelleştirmeler ve işyeri kapamaya yönelik uygulamalar aleyhine slogan atan grup, basın açıklamasının ardından eylemine son verdi. 
     





</TEXT>
</DOC>
