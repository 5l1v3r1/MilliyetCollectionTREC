<DOC>
<DOCNO> 71153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo11.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli futbolculara "laktak" testi uygulandı 
</HEADLINE>
<TEXT>

     Fenerbahçeli futbolculara bugün Laktak dayanıklılık testi uygulandı. 
     Samandıra Tesisleri'nde futbolcuları koşu bandında tek tek koşturarak gerçekleştirilen ve 3 dakikada bir kan alınarak seviye tespiti yapılan teste sadece sakatlığı süren Revivo katılmadı. 
     Basının sadece kısa bir süre görüntü almasına izin verilen ve daha sonra basına kapatılan test çalışmaları hakkında Kulüp Doktoru İsmail Başöz, sarı-lacivertli kulübün resmi internet sitesi ''www.fenerbahce.org''da, şu açıklamayı yaptı 
     ''Kulübümüz Profesyonel Futbol Takımı'na, 2001-2002 Futbol sezonunun 2. yarısı başında uygulanan kondisyonel testlerden biri olan Laktat testi dayanıklılık testi , teknik direktörümüz Werner Lorant'ın isteği ile bugün yeniden uygulanmıştır. 
     Testlerin yapılış amacı, ilkinde de olduğu gibi sporcularımızın özellikle bireysel olarak dayanıklılık seviyelerinin tesbiti ve düzenli aralıklarla kontrol edilerek takibidir. 
     Böylelikle test sonuçlarının hem ciddi boyutta eksikliği olan sporcularımızın tespit edilmesi ve antreman düzenlenmesi hem de takım olarak antreman programlanmasında rehber olarak kullanılması söz konusudur. 
     Son olarak gerçekleştirdiğimiz Laktat testini, başka bir norm tablosu ile değil, ancak ve sadece bir önceki test ile karşılaştırabileciğimizden dolayı, takımın dayanıklılık düzeyi üzerinde herhangi bir spekülasyon yapılmasının hatalı olacağını düşünmekteyiz. 
     Testlerin uygulanmasında yardımcı olan A.Ü.Tıp Fakultesi Spor Hekimliği Ana Bilim Dalı'na teşekkür ederiz.'' Bu arada kulüp doktoru Başöz, sakatlığı süren Revivo'nun tedavisini sürdüğünü, bu futbolcunun son durumunu yarın ve cuma günü yapılacak kontrolden sonra kesinlik kazanacağını söyledi. 
     Fenerbahçe yarın yapacağı çift idmanla Antalyaspor maçı hazırlıklarına devam edecek. 
     






</TEXT>
</DOC>
