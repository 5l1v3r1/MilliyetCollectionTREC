<DOC>
<DOCNO> 90317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun28.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da kamu çalışanları genel greve gidiyor 
</HEADLINE>
<TEXT>

     Yunanistan'da kamu çalışanları, hükümetin sosyal güvenlik reformu tasarısını protesto amacıyla yarın 24 saatlik genel greve gidecek. 
     Yunanistan Kamu Çalışanları Konfederasyonu ADEDY ile Yunanistan İşçi Konfederasyonu'nun GSEE çağrısıyla yapılacak greve, ülke genelinde tüm devlet daireleri ve yerel yönetim çalışanlarının katılacağı, hastanelerde ise sadece acil vakalara müdahale edecek sayıda personel bulunacağı kaydedildi. 
     Yunan basını, şehiriçi ulaşımında görev yapan otobüs, tren, metro ve troleybüs şöförlerinin de greve katılması nedeniyle ulaşımda güçlükler yaşanmasının beklendiğini duyurdu. 
     Greve, deniz taşımacılığıyla Yunan Olimpic Havayolları çalışanlarının da katılacağını kaydeden gazeteler, bu nedenle gemi ve uçak seferlerinde aksamalar olacağını belirtti. 
     Bu arada, greve destek veren Yunanistan Gazeteciler Federasyonu'nun POESY çağrısıyla basın çalışanlarının da yarın saat 10.00 ile 13.00 arasında 3 saatlik işi durdurma eylemine gideceği açıklandı. 
     Gazeteler, başka özel sektör kuruluşlarında da genel greve destek eylemleri yapılmasının beklendiğini kaydettiler. 
     





</TEXT>
</DOC>
