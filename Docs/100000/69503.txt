<DOC>
<DOCNO> 69503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/guncel/gun03.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
50 trilyon liralık proje hazırlandı 
</HEADLINE>
<TEXT>
Mayın yerine pamuk ekilecek 
Kara Kuvvetleri Komutanlığı, Mardin, Urfa, Gaziantep, Kilis ve Hatay’ın Suriye ile 877 kilometrelik sınırındaki mayınları temizleyecek. Çalışma, Suruç - Ceylanpınar’dan başlayacak 
     UTKU ÇAKIRÖZER - SALİHA ÇOLAK Ankara 

     Genelkurmay Başkanlığı, Türkiye - Suriye sınırındaki yüzbinlerce mayının önümüzdeki 5 yılda temizlenmesi için hazırladığı 50 trilyon liralık projeyi uygulamaya koyuyor. Beş yıl sürecek proje sayesinde mayına basarak sakatlanma ve ölüm olaylarının önüne geçilirken, verimli tarım arazileri kazanılacak. 
     Genelkurmay, 5 yıl sürecek mayın temizleme projesi için hükümetten 35 milyon dolar istedi. Başbakan Bülent Ecevit’in de sıcak yaklaştığı projenin ilk aşaması için Genelkurmay’a 15 - 17 trilyon lira aktarılacak. 
     Kara Kuvvetleri Komutanlığı’na bağlı istihkam birlikleri 5 yıl boyunca Mardin, Şanlıurfa, Gaziantep, Kilis ve Hatay illerinin Suriye ile 877 kilometrelik sınırındaki tüm mayınları temizleyecek. 
     Mayın temizleme çalışmaları ilk olarak Şanlıurfa’da verimli topraklara sahip Harran Ovası’nın uzantısı olan Suruç - Ceylanpınar hattında başlatılacak. 
     Yüzbinlerce dönümlük arazideki mayınların temizlenmesi bölge halkı için de yeni bir umut kapısı olacak. Bundan sonra mayına basıp hayatını yitirme ya da sakat kalma riskiyle karşılaşmayacak olan bölge halkı verimli tarım arazilerine de kavuşacak. 
     DYP Şanlıurfa milletvekli Mehmet Yalçınkaya temizlenecek alanda, ek bir yatırıma gerek kalmadan yıllık 64 trilyon lira gelir getirecek pamuk üretimi yapılacağını belirtti. Yalçınkaya, "Mayınların temizlenmesiyle sulamaya hazır 350 bin dönüm arazi tarıma açılacak. Mayınların yerine ekilecek pamuktan 160 bin ton ürün bekleniyor. Bu da yıllık 64 trilyon liralık gelir anlamına gelir. Kemal Derviş iç kaynak arıyor. İşte aranan kaynak mayınların altında yatıyor" dedi. Suriye sınırına ilk mayın 1956 yılında sınır kaçakçılığını önlemek için yerleştirildi. Sınıra yerleştirilen mayın sayısı 1984 sonrasında PKK ile mücadele sırasında artarak devam etti. Aradan geçen 46 yılda, sınır boyunca mayınlı alanlarda binlerce vatandaş ya hayatını kaybetti ya da sakat kaldı. 
     



 GÜNCEL 


















</TEXT>
</DOC>
