<DOC>
<DOCNO> 83853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/spor/yurundul.html </URL>
<DATE> 2002/05/14/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Aklımıza gelenler 
</HEADLINE>
<TEXT>

     Rotterdam’da UEFA Finali’ni, ardından da Paris’te Fransa Kupası Finali’ni izledim. Tabii ki aklımızdan bazı şeyler geçti. 
     Feyenoord - Dortmund maçının ikinci yarısı kolay kolay unutulmayacak cinstendi. Tempo sınırsızdı, bilhassa Dortmund’un on kişiyle iki farklı skor dezavantajını iki kez bire indirmesi, oyuna hükmederek rakibini baskı altına alıp, son saniyeye kadar kalecisini de karşı kaleye göndererek, beraberliği kovalaması taktire layıktı. 
     Çağdaş forvet tipinin ve duran topların günümüz futbolunda ne kadar önemli olduğu bu finalde bir kere daha belgelendi. Feyenoord’un ileri ucunda Van Hooijdonk ile Tomasson müthiş bir hücum pres uyguladılar. Fiziki dirençleri üst düzeydeydi. Tomasson öldürücü deparlarla Dortmund defansını yıktı. Van Hooijdonk’un iki frikiği mükemmeldi. Yan ağlara adeta çakılan penaltısı da sıradışıydı. Dortmund’da Çek Koller adeta sahanın bütün bölgelerinde süreklilik gösteren bir hava köprüsü kurdu. Uzun topların hepsini kontrol altına alıp, arkadaşlarını oyuna sokması yanında çok başarılı gollük asistler yaptı. Attığı gol de mükemmeldi. Koller, Van Hooijdonk ve Tomasson’u izlerken Hakan Şükür’ün Türk Futbolu’nda ne kadar önemli ve alternatifsiz olduğu bir kere daha aklımızdan geçti. 
     Fransa Kupa Finali’nde ligi orta sırada tamamlayan Bastia ile küme düşen Lorient karşılaştı. Buna rağmen maç günü ve sonrası gazetelerin spor sayfasının manşetleri Kupa Finali’ydi. Stad de France’ta 65 bin seyirci vardı. Maçtan sonra düşündük, acaba Türkiye Kupası Finali Gençlerbirliği ile Antalyaspor arasında İstanbul’da yapılsa seyirci adedi 2 bini bulur muydu Böyle bir final medyanın neresinde, ne kadar yer alabilirdi Ayrıca düşündüğümüzde Fransa, Dünya ve Avrupa Şampiyonu. Kendi sahasında zayıf takımlarla yaptığı özel maçlarda 80 bin kişiye kapalı gişe oynuyor. Fransa Milli Takımı, İstanbul’a geliyor, tam kadro. İnönü Stadı’nda beş bin kişi var. İşte bu örnekler iki ülkenin futbol kültürleri arasındaki farkı ortaya koyuyor. 
     



 SPOR 






















</TEXT>
</DOC>
