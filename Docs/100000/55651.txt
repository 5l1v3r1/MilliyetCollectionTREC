<DOC>
<DOCNO> 55651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sondun10.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Geçici Afgan hükümetinin başbakanı ABD'ye yakın... 
</HEADLINE>
<TEXT>

     Bonn'daki Afganistan konferansında geçici hükümetin başına atanan Hamid Karzai, ABD'nin Taliban kuvvetlerine karşı başlattığı bombardımanları daha ilk dakikadan itibaren destekledi. 
     44 yaşındaki Peştu kökenli eski kral yanlısı Karzai, bir zamanlar 
     dışişleri bakan yardımcılığı yaptı. 
     Gözlemciler, güneyli Karzai'nin Afganistan'ı egemenlikleri altında bulunduran Peştu aşireti tarafından kabul edilebilir bulunduğunu, Tacik, Özbek ve Hazari grupların ise Karzai'ye sıcak bakmadığını belirtiyorlar. 
     Devrik kral Zahir Şah yanlısı tutumuyla tanınan Karzai, ülkedeki kraliyet yanlılarının da desteğini rahatlıkla kazanabilecek isim olarak gözüküyor. Sovyet işgali yıllarında verdiği mücadele de, Karzai'ye Kuzey İttifakı içinde belli bir saygınlık kazandırıyor. 
     Kandahar doğumlu Karzai, Kabil'de ilk ve orta öğrenimini tamamladıktan sonra Hindistan'a giderek Simla Üniversitesi'ne girdi. 
     1982'de Sovyet askerleriyle mücadele saflarına katılan Karzai, Ulusal 
     Afgan Kurtuluş Cephesi'nin harekat sorumlusu oldu. 
     1992'ye kadar Peşaver'de sürgün hayatı yaşayan Karzai, Necibullah 
     yönetiminin devrilmesinden sonra Kabil'e döndü ve dışişleri bakan yardımcısı oldu. Taliban 1996'da iktidarı aldığında, Karzai, çoğu Peştu aşiretinden gelme Taliban milisleriyle işbirliğine hazır gözüktü. Ancak babası Abdul Ehad Karzai'nin 1999'da öldürülmesi, Karzai'nin Taliban'a yaklaşımını değiştirdi. Baba Karzai'nin Keta'da suikaste kurban gitmesini kimse üstlenmedi, ancak Karzai, babasının Taliban tarafından öldürtüldüğüne inandı ve Taliban'la mücadeleye girişti. Sürgünde yaşayan Karzai, eski kralın iktidara dönebilmesi ve Loya Jirga adı verilen büyük yerel meclisin toplanması için mücadeleye atıldı. 
     






</TEXT>
</DOC>
