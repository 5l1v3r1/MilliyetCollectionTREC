<DOC>
<DOCNO> 51166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur31.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Asker gönderme konusunda ABD'den baskı gelmedi" 
</HEADLINE>
<TEXT>

     Başbakan Bülent Ecevit, Afganistan'a asker gönderme konusunda, ABD'den Türkiye'ye herhangi bir baskı gelmediğini belirterek, ''ABD yönetimi asker gönderip göndermeme konusunu tamamen bizim takdirimize bıraktı'' dedi. 
     Ecevit, Amerikan CBS News kanalından Bryant Gumbel'a verdiği röportajda, asker gönderme konusunda ABD'den baskı hissedip etmedikleri yolundaki soruya şu karşılığı verdi 
     ''Kesinlikle hayır. ABD yönetimi asker gönderme konusunu tamamen bizim takdirimize bıraktı. Sonuçta bu, küçük bir grup, ama çok iyi eğitilmiş organize bir birlik. Orada çok faydalı olacaklarına eminim. 
     Orada, aralarında rekabet bulunan yerel ve muhalif grupların eğitiminde çok yararlı olacaklar. Gruplar arasındaki bu rekabete karşı çıkmamız gerekiyor. Ayrıca bu gruplara askeri eğitim vermeliyiz.'' Ecevit, bir başka soru üzerine de Türkiye'nin asker gönderme kararının zor bir karar olmadığını ve Türk kamuoyunun bu kararın nedenini çok iyi anladığını söyledi. 
     Türkiye'nin yaklaşık 20 yıl terörizmle mücadele ettiğini ve ABD'nin bu konuda Türkiye'yi desteklediğini ifade eden Ecevit, ''Dolayısıyla, uluslararası terörizme karşı mücadelede ABD'nin yanında yer almamız son derece doğal. Elbette karşı çıkanlar da var, ancak büyük bir çoğunluk bu doğrultuda hareket etmemizi tasvip ediyor'' dedi Ecevit, kamuoyu araştırmalarında asker gönderilmesi konusunda Türkiye'de büyük bir muhalefet bulunduğu yolundaki yorumlara katılmadığını belirterek, ''Bu konudaki hislerime ve kamuoyuna daha fazla inanıyorum. Demin de belirtiğim gibi insanlarımız bu konuda büyük bir anlayış gösteriyor'' diye konuştu. 
     Afganistan'a özel birlik gönderilmesi kararını TBMM'den rahatlıkla geçirdiklerini ifade eden Ecevit, şunları söyledi 
     ''Türkiye'de bu konuda gerçek veya ciddi bir muhalefet yok. 
     Elbette Türkiye demokratik bir ülke ve bu konuda karşı çıkanlar var ama, bu tepkilerin sorun yaratacak boyutta güçlü tepkiler olduğuna inanmıyorum.'' 
     
     'Limitimiz yok' 
     Başbakan Ecevit, ''Özel birliğinizin Afganistan'da ne gibi operasyonlara dahil olmasını öngörüyorsunuz Size göre bu özel birliğin faaliyetinin bir sınırı var mı '' şeklindeki soruya da şu karşılığı verdi 
     ''Hayır, herhangi bir sınırlandırma getirmedik. Ama elbette bu Afganistan'da yakın gelecekteki gelişmelere bağlı. Sonuçta bu çok küçük ama çok uzman bir birlik. Çok faydalı olacaklarına eminim.'' Ecevit, ''Bölgeye daha fazla asker gönderme olasılığı konusundaki kapıyı açık bıraktınız. Bu karar hangi faktörlere dayanacak '' şeklindeki bir soru üzerine de şunları söyledi 
     ''Elbette çok sayıda asker gönderemeyiz, çünkü ülkemizde de terörizme karşı mücadele sürüyor. Güvenlik güçlerimiz, ülkenin değişik bölgelerinde sadece bir değil, üç çeşit terörizme karşı mücadele yürütüyor. Bu yüzden askerlerimizin büyük bir bölümünü ülkenin Güney ve Güneydoğu bölgesinde konuşlandırmak zorundayız. ABD de bunu biliyor ve anlıyor. Ben, bu kapıyı yakın gelecekteki gelişmelere göre açık bırakacağımızı söylemeyi tercih ederim.'' Başbakan Ecevit, bir başka soru üzerine, İslam dünyasında operasyona yönelik muhalefet bulunduğunu, ancak Arap ve İslam ülkelerinin terörizme yönelik alınan önlemler konusunda farklı görüşleri bulunmasına rağmen, terörizme karşı çok sert tepki gösterdiklerine dikkati çekti. 
     Terörizme karşı yürütülen mücadelede ''gerçek bir sorun'' bulunmadığını belirten Ecevit, ''Bölgemizdeki en önemli ve en tehlikeli gelişmenin, İsrail ile Filistin arasındaki anlaşmazlık ve çatışmalar olduğuna inanıyorum. Bölgemizdeki bu sorun, şu andaki Afganistan sorunundan daha tehlikeli'' dedi. 
     Ecevit, ''Washington'da, terörizme karşı mücadelede sınırları genişletip, sizin de yakın ilişkilerinizin bulunduğu Irak'ı da buna dahil etme düşüncesi var. Desteğinize sınır koyacağınız çizgi burası mı '' şeklindeki soruya da şu yanıtı verdi 
     ''Hayır bunu desteklemeyiz. Bu bize göre haksız bir karar olur. Bu tüm bölgedeki dengeleri sarsar. Silahlanma çabalarını ABD ile birlikte sıkı kontrol altında tutmaya çalışmamıza rağmen, İran ile de çok yakın ilişkilerimiz var. Ancak sonuçta ne İran ne de Irak bu operasyonun kapsamına dahil edilmeli.'' Başbakan Bülent Ecevit, bu düşünceleri Washington'a aktarıp aktarmadıkları yolundaki soru üzerine de, ''Kesinlikle. Her zaman bunu yapıyoruz. Amerikalı dostlarımızla her konu hakkında sürekli müzakerede bulunuyoruz'' dedi. 
     






</TEXT>
</DOC>
