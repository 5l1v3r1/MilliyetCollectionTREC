<DOC>
<DOCNO> 81412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/yazar/cem.html </URL>
<DATE> 2002/05/01/ </DATE>
<TIME>  </TIME>
<AUTHOR> İpek CEM  </AUTHOR>
<HEADLINE>
Ekonomi iyi bir rotaya oturacak 
</HEADLINE>
<TEXT>

Hafta başında katıldığım iki toplantı, ekonomi yönetimimizin nispeten iyi bir rotaya oturduğu izlenimini pekiştirdi 
     İlk toplantı pazartesi günü gerçekleşen, Merkez Bankası Başkanı Süreyya Serdengeçti, BDDK Başkanı Engin Akçakoca ve Hazine Müsteşarı Faik Öztrak’la soru - cevap olanağı sağlayan GYİAD oturumuydu. 
     İlk olarak göze çarpan, aralarındaki olumlu iletişimdi. Soruları yanıtlarken kimin neye cevap vereceği kendiliğinden ve konuşmaya gerek kalmadan belirleniyordu. Diğer önemli nokta ise, her üç ağızdan alınan sağlam bilgilerin emin ellerde’ olduğumuz hissini yaratmasıydı. 
     İstikrarlı ve sağlam ekonomi politikaları, zaman içinde sistemi kuvvetlendiriyor. Yapısal reformlar, ekonominin içsel dayanıklılığını artırarak, kamu maliyesinde riski alt seviyelere indiriyor. Bu aşamada göze çarpan en önemli risk, siyasi nedenlerden dolayı aksama veya rehavetle karşılaşılması. 
     Dün katıldığım diğer bir toplantı da, benzer anafikirler üzerine inşa edilmişti. Türkiye’ye çekilebilecek yabancı yatırım olanaklarını değerlendiren Türkiye, Yeni Hareketlilik ve Fırsatlar’ adlı toplantıda, ilk önce ekonomiden sorumlu Devlet Bakanı Kemal Derviş konuştu. Konuşması tamamen neden Türkiye’ye ve neden şimdi’ yatırım yapmanın avantajlı olduğu üzerine bina edilmişti. 
     Katılımcıları, Türkiye’nin özellikle orta vadede iyi bir yatırım olduğuna ikna etmeye çalışan Derviş, tezini rakamlar ve öngörülerle savundu. Enflasyon beklentisinin yüzde 37’ye düştüğünü ve Türkiye’nin orta karar bir performansla bile, şimdiki gibi yılda 1 değil 5 milyar dolarlık yabancı yatırım çekebileceğini belirtti. Derviş, yabancı yatırımın devreye girmesi halinde, yüzde 6’lık bir büyüme yakalanmasının normal olduğunu savundu. 
     
Rubin’in konuşması      Dünkü toplantının en ilgi çeken konuşmacısı, kuşkusuz Clinton döneminde hükümet sözcüsü olarak tanıdığımız James Rubin’di. Rubin, bu görevin yükünü sırtından atmanın rahatlığını bir nebze taşıyordu. Yine de, konumunun getirdiği kısıtlamalar çerçevesinde, Türkiye hakkında iyimser, ABD ve dış siyaset konularında temkinli yanıtlarla yetindi. 
     Kendisine Demokratlar şimdi ABD yönetiminde olsa, Ortadoğu politikasında ne değişirdi’ sorusunu yönelttiğimde, ABD’de bu konularda fikir birliği olduğunu, ancak Demokrat bir hükümetin, barışgücü ve Afganistan’ın yeniden yapılanma konularına daha fazla önem verebileceğini belirtti. 
     Her iki toplantıdan da şu izlenimle ayrıldım Türkiye, her şeye rağmen, bu hükümetle ekonominin rasyonelleşmesi anlamında ciddi adımlar attı. Bu süreçte pek çok kesim zor günler geçirdi. İşssizlik sorunu ön plana çıktı, toplumsal dayanışma her zamankinden de önemli oldu. 
     Tüm bunlara rağmen, ileriye yönelik umudu muhafaza edebiliriz. Eğer ekonomi yönetimi rotasından taviz vermez, siyasi kanat ona desteğini sürdürürse, geminin iç aletleri kurtarılacak. Daha sonra iş, iyi bir rüzgar ve usta bir kaptanla yol almaya kalacak. 
     
     







Avrupa ve terör 


Köyceğiz 


Cüneyt’in vedası 


Org. Kıvrıkoğlu 1000 yıl sözünü anlamadılar 


Ekonomi iyi bir rotaya oturacak 


Sandıktan nasıl istikrar çıkacak 


Hukuk diye diye... 


Anadolu liseleri ne olacak 


Beş yıldızlı Cimbom 


Azıcık hamilenin sonu 


Kafkas ekseni 


Umut, aşk ve güzelliğin yendiği zaman 


Halka rağmen, hukuka karşı 


"Onların yüzü suyu hürmetine" 


Söz sırası ilaç üreticilerinde 


1 Mayıs 1 Mayıs Beyaz Türk’ün de bayramı-ı 


Bu kadar kar var ise "kriz" yok demektir 


</TEXT>
</DOC>
