<DOC>
<DOCNO> 67098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo13.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş derbinin berabere bitmesini istiyor 
</HEADLINE>
<TEXT>

     Beşiktaşlı futbolcular ve menajer Sinan Engin, Fenerbahçe ile Galatasaray arasında hafta sonunda oynanacak ve kendilerini yakından ilgilendiren derbi maçın berabere bitmesini istiyor. 
     Menajer Sinan Engin, derbi karşılaşmada şampiyonluktaki iki rakiplerinin de puan kaybetmesinin, kendileri açısından iyi olacağını, bu nedenle maçın berabere bitmesini istediğini söyledi. 
     Beraberlik durumunda Fenerbahçe ve Galatasaray'ın 2'şer puan kaybedeceğini belirten Engin, ''Bu da bizim için iyi bir sonuç olur. 
     Bence beraberlik de bu maç için normal bir sonuç'' dedi. 
     
     Futbolcuların görüşleri 
     Siyah-beyazlıların sezon başında Samsunspor'dan transfer ettiği Tümer Metin, derbiden beraberlik çıkmasını dilediğini kaydederek, ''Ancak herşeye rağmen, bizim zorlu Ankaragücü engelini aşmamız gerekiyor. Derbi maçtan hangi sonuç alınırsa alınsın, eğer biz Ankaragücü'nü yenemezsek, birşey ifade etmez. Önemli olan bizim de maçımızı kazanmamız'' diye konuştu. 
     Savunma oyuncusu Erman Güraçar ise, kendilerinden 3 puan önde bulunan lider Galatasaray'ın puan kaybetmesini istediklerini ifade ederek, ''Galatasaray şu an puan olarak önde ama, Fenerbahçe de güçlü bir ekip ve şampiyonluğu sonuna kadar zorlayacaktır. Bu nedenle öncelikle beraberlik olması, bizim için iyi olur'' dedi. 
     Tunuslu Zoubeir Baya da, beraberlik veya Fenerbahçe'nin galibiyetinin, Beşiktaş'a yarayacağını, derbiden de bu iki sonuçtan birinin çıkmasını beklediğini söyledi. 
     Beşiktaş'ın golcü futbolcusu Ahmet Dursun ise, derbide öncelikle Fenerbahçe'nin galibiyetini beklediğini ifade etti. 
     Fenerbahçe'nin galip gelmesi halinde, lider Galatasaray ile aradaki 3 puanlık farkı kapama şansını yakalayacaklarını vurgulayan Ahmet, sözlerini şöyle sürdürdü 
     ''Fenerbahçe galibiyeti dışında, beraberliğin de bize yarayabileceğini düşünüyorum. Ama herşeye rağmen, bizim de zorlu Ankaragücü maçını kazanmamız gerekiyor. Ankaragücü, ligin güçlü ekiplerinden biri ve bizi de çok zorlayacaklarına inanıyorum. Herşeye rağmen, Ankaragücü'nü yenerek, şampiyonluktaki iki rakibimizin birbiriyle oynadığı haftayı karla kapatacağımıza inanıyorum.'' 
     






</TEXT>
</DOC>
