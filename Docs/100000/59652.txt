<DOC>
<DOCNO> 59652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/ekonomi/eko03.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara dikkat 
</HEADLINE>
<TEXT>

Başbakan Ecevit, özel bankalara kaynak aktarımında çok dikkatli davranılması ve üretime katkıda bulunacak şekilde uygulanması için her tür önlemin alınması gerektiğini söyledi 
     ANKARA Milliyet 

     Başbakan Bülent Ecevit 2001 yılındaki sıkıntılara rağmen ekonomide düzelme başladığını, 2002'de ferahlık yolunun açılacağını belirtirken, bankaların desteklenmesine ilişkin düzenlemenin de amacına uygun olarak kullanılması uyarısında bulundu. 
     Ecevit, Başbakanlık muhabirlerinin "Sermayesi zayıflayan bankaların devlet tahviliyle kurtarılmasına" ilişkin tartışmaları anımsatması üzerine şöyle dedi "Bankalar sisteminin özel sektör, üreten sektörü yeterince destekleyebilmesi gerekiyor. Ancak, şu sırada bankalardan çoğunun bunun için gerekli gücü yok. O gücü bir ölçü içinde devletin sağlaması amacıyla böyle bir düzenleme öngörüldü." Bu yapılırken çok dikkatli davranmak gerektiğine dikkat çeken Ecevit, "Bu şekilde sağlanacak kaynakların yerinde kullanılması, gerçekten üretime katkıda bulunacak şekilde kullanılması gerekli. Bu konuda her önlemi almak zorundayız" dedi. 
     Ecevit, gazetecilerin, "2002 yılında kemerlerin gevşetileceği müjdesini verebilir miyiz " şeklindeki sorusu üzerine de, 2001 yılında kemerlerin sıkıldığını belirterek şöyle konuştu "Ancak ücretliler enflasyona yenik düşürülmedi, enflasyon oranında zam yapıldı. Türkiye'nin ekonomik gücü büyük ölçüde artmaya başlayacaktır. Bu da tabi işçi kesimine, çiftçi köylü kesimine emeklilere bütün ücretlilere, dar gelirlilere devletin katkı oranını artıracaktır. Ne kadar kısa sürede başarılabilirse o kadar seviniriz." 
     
     Alternatif hükümet yok 
     Ecevit, ANAP'ın halkın hükümete güvenmediğine ilişkin anketinin anımsatılması üzerine de, "Halkın alternatif olarak gördüğü başka bir hükümet olmadığını" vurgulayarak, "Aldığımız önlemler, halkta bir takım sıkıntılar yarattı. Fakat bunları aşmaya çalışıyoruz ve çalışacağız. Halkımızda almak zorunda kaldığımız önlemlerden haklı olarak rahatsızlık duyuyor. Ama kaçınılmaz olduğunu da gittikçe genişleyen toplum kesimleri algılıyor" dedi. 
     
     Bütün dünyaya örneğiz 
     Ecevit, yeni yılda kabinede bir küçülme olup olmayacağının sorulması üzerine de, "Şu sıra hükümet istikrarı son derece önemli. Almaya başladığımız ekonomik önlemlerin olumlu sonuçlarını derlemeye başladık. Bu konuda hükümet istikrarının devamı büyük önem taşıyor. Hükümet içindeki ilişkilerde de herhangi bir sorunumuz yok. Bütün dünyaya örnek olabilecek uyum içinde çalışıyor üç partili koalisyon olarak. 2002 yılında da bu uyumun süreceğine inanıyorum" diye konuştu. 
     
     



 EKONOMİ 


















</TEXT>
</DOC>
