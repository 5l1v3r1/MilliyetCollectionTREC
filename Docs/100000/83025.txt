<DOC>
<DOCNO> 83025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun28.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın ilk haber fotoğrafı 366 milyara satıldı 
</HEADLINE>
<TEXT>

     Dünyada haberde kullanılan ilk görüntü olarak tarihe geçen 1848 Paris ayaklanmasının fotoğrafları, Londra'daki Sotheby's müzayedeevinde 182 bin pounda yaklaşık 366 milyar lira satıldı. 
     Gümüş levha üzerine Thibault isimli Fransız fotoğrafçı tarafından çekilen fotoğraflarda, 1848'in Haziran ayında 3 bin Parislinin öldüğü ayaklanmanın görüntüleri bulunuyor. 
     Levha üzerindeki görüntüler, klişesi çıkarılarak resim haline getirildikten sonra ''L'Illustration Journal Universel'' gazetesinde ayaklanmanın haberiyle birlikte yayımlandı. 
     Sotheby's müzayedeevi, açık artırmadan önce, iki gümüş levhalı fotoğraf, bunların tahta üzerine alınmış klişeleri ve gazetenin bir nüshasının 170 bin ila 200 bin pounda satılmasını beklediklerini belirtmişlerdi. 
     Gümüş levha üzerine çekilen fotoğraflar ilk kez 1839'da, yaygın olarak da 1850'lerde kullanıldı, 1860'ta kağıt üzerine fotoğraf devrinin başlamasıyla bunlarnı modası geçti. 
     





</TEXT>
</DOC>
