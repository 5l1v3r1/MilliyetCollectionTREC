<DOC>
<DOCNO> 73437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/soneko15.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK ve Bağ-Kur'da prim ödeme kolaylığı... 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, SSK ve Bağ-Kur'a birikmiş prim borçları için 18 ayda eşit taksitler halinde ödeme kolaylığı getirildiğini bildirdi. 
     Okuyan, düzenlediği basın toplantısında, SSK ve Bağ-Kur yönetim kurullarının geçen yılki ekonomik kriz nedeniyle birikmiş prim borçlarını ödeyemeyen mükelleflere ödeme kolaylığı getirilmesi yönünde karar aldıklarını belirtti. 
     Bakan Okuyan, bugünden başlayarak 30 Nisan akşamına kadar SSK ve Bağ-Kur mükelleflerinin, prim borçları ile ilgili olarak her iki kurum il müdürlüklerine başvurmaları halinde, birikmiş olan prim borçlarını 18 ay eşit taksitte ödeme kolaylığı getirileceğini ifade etti. 
     Böyle bir uygulama ile şu anda aylık yüzde 5 olan gecikme faizi yerine, yıllık yüzde 3 tecil faizi uygulanacağını anlatan Okuyan, ilk taksitlerin Mayıs ayı sonuna kadar yatırılması gerektiğini söyledi. 
     Okuyan, şöyle devam etti 
     ''Nisan ayı sonuna kadar müracaat edenler, Mayıs ayı sonuna kadar da ilk taksitlerini yatırmış olacaklar ve bundan sonra da taksitlerini muntazaman ödemeleri gerekecektir. Burada bir uzatma gündeme gelmeyecektir. Yani şu anda hayli yeterli bir zaman vardır. Aşağı yukarı 40 günlük zaman süresi hayli geniştir. Bizim mükelleflerden ricamız, şu andan başlayarak müracaatlarını yapmalarıdır. Sonra iki gün, üç gün kala Bağ-Kur ve SSK il müdürlüklerinin önünde kalabalıkların, kuyrukların oluşmasındaki sorumluluk bize ait değildir. 40 gün süre çok yeterli bir süredir. Müracaatlarını şimdiden yapmalarını istiyoruz. Bu, büyük ölçüde, birikmiş olan borçların tasfiyesi bakımından da bir rahatlık getirecektir.'' 
     
     "Prim affı yok" 
     Çalışma ve Sosyal Güvenlik Bakanı Okuyan, gazetecilerin soruları üzerine de geçen yıl uygulanan prim ödeme kolaylığından Bağ-Kur'un 885 trilyon lira, SSK'nın ise bir katrilyon lira düzeyinde prim tahsilatı yaptığını bildirdi. 
     Okuyan, bu yılki uygulamadan her iki kurumda toplam 1.7 katrilyon lira prim tahsilatının öngörüldüğünü belirterek, şunları kaydetti 
     ''Hiçbir şekilde 'SSK ve Bağ-Kur primlerinin affı' diye bir şey söz konusu olamaz. Bu aflar aktüeryal dengeyi fevkalade olumsuz etkiledi. Geçen yılki ekonomik krizin etkilerini dikkate alarak ödeme kolaylığı getiriyoruz. TOBB'dan, TESK'ten ve diğer meslek odalarından gelen talepler doğrultusunda kararı aldık. Bu karar, istihdamın kısa vadede artırılması için alınan kararlara paralel niteliktedir.'' 
     






</TEXT>
</DOC>
