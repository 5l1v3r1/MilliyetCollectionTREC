<DOC>
<DOCNO> 73022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/guncel/gun04.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bombayı buldu ama iki yıldır iş bulamadı 
</HEADLINE>
<TEXT>

10 yıl önce 30 Ağustos törenlerinde saatli bombayı fark ederek faciayı önleyen asker iki yıldır iş bulamıyor 
     EDA BERKBAYRAK İzmir DHA 

     İstanbul’da 1992’de 30 Ağustos Zafer Bayramı kutlamalarında şeref tribününde dönemin 1. Ordu Komutanı Orgeneral İsmail Hakkı Karadayı ve Vali Hayri Kozakçıoğlu’nun koltuklarının altına konan tahrip gücü yüksek saatli bombayı farkederek faciayı önlediği için adı "Kahraman asker"e çıkan Çetin Aksoy, işsiz kaldı. Aksoy, olayın ardından askerliğini bitirip memleketi Erzurum’a döndü. 
     Dönemin İzmir Büyükşehir Belediye Başkanı Yüksel Çakmur’un çağrısı üzerine İzmir’e giden Aksoy, belediyeye ait TANSAŞ’da güvenlik görevlisi olarak işe başladı. İki yıl önce işten çıkarılan Aksoy, o günden itibaren çalmadık kapı bırakmamasına rağmen iş bulamadı. 
     Şimdi akraba ve arkadaşlarının yardımıyla geçinen iki çocuk babası Aksoy, "Bir dönem kahraman diye nereye sığdıracaklarını bilemediler. Ailemi geçindirebileceğim bir iş versinler yeter" dedi. 
     
Onlarca canı kurtardı      1992’de 30 Ağustos Zafer Bayramı törenin yapılacağı Vatan Caddesi’nde askeri birlikler güvenlik önlemi aldı. Görevli asker Aksoy şeref tribünü altında şüpheli bir paket buldu. Bomba imha ekipleri, törenin başlama saati olan 10.45’te patlamaya ayarlı saatli ve Dev-Sol tarafından yerleştirildiği belirlenen bombayı imha etti. Tribünde Karadayı ve Kozakçıoğlu, dönemin Belediye Başkanı Nurettin Sözen, Emniyet Müdürü Necdet Menzir başta olmak üzere 100 kişi vardı. 
     



 GÜNCEL 

























</TEXT>
</DOC>
