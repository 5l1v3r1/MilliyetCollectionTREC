<DOC>
<DOCNO> 95216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/siyaset/siy04.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Solun merkezi ayakta 
</HEADLINE>
<TEXT>

Cem’in liderliğindeki Yeni Oluşum’, merkez solu sarsıyor. Çetin harekete sıcak bakıyor. Karayalçın "ittifaka" açık olduğunu açıkladı. Doğan’ın ise, Ankara turları sürüyor... 
     SALİHA ÇOLAK Ankara 

     Hüsamettin Özkan, İsmail Cem ve Kemal Derviş üçlüsünün başlattığı hareket, solda taşları yerinden oynatıyor. Hikmet Çetin harekete sıcak baktığını belli ederken SHP lideri Murat Karayalçın, "ittifak"a açık olduğu mesajını verdi. CHP lideri Deniz Baykal ise oy kaybı nedeniyle endişeli. 
     Ailece görüştüğü sıkı dostu Derviş’i desteklediği belirtilen eski Dışişleri Bakanı ve eski CHP lideri Çetin’in yakın çevresine, "Derviş, Türkiye’ye ve harekete çok şey katacak. Bu oluşuma katkıda bulunmaya çalışırım" dediği öğrenildi. 
     
     İtalya modeli 
     DSP ve CHP’yi solda birlik söylemi dışında tutan SHP lideri Karayalçın, Özkan - Cem -Derviş hareketine sıcak bakıyor. Karayalçın’ın, yeni harekete katılmak yerine "katılım çağrısı" yapacağı belirtildi. Katılım teklifi reddedilmesi durumunda Karayalçın "seçim ittifakı" önerecek. Karayalçın’ın, İtalya modeli gibi "Başbakan’ın önceden belli olacağı" bir seçim ittifakında Özkan - Cem -Derviş üçlüsüyle birlikte hareket etmeyi istediği kaydedildi. 
     
     Baykal, Çetin’i dinledi 
     Derviş’i CHP’de görmek isteyen CHP Genel Başkanı Baykal, istifa sürecinde de, üçüncü şahıslarla "hükümette kal" telkini yaptığı Derviş’in yeni oluşumda yer almasının, seçimlerde kendisine gelecek oyların bu kanada gitmesine neden olacağı gerekçesiyle endişeli. CHP lideri Başkanı Baykal, önceki geceki zirvenin ardından Derviş’le yediği yemeğin sabahında Hikmet Çetin ile bir araya geldi ve yemeği sordu. 
     



 SİYASET 























</TEXT>
</DOC>
