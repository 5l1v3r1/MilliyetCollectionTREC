<DOC>
<DOCNO> 71307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko09.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin çeliğe vergi koyması "çelik savaşları" başlattı 
</HEADLINE>
<TEXT>

     Dünyanın önde gelen çelik imalatçısı ülkeleri, ABD'nin çelik ithalatına tarife koyup, kısıtlaması üzerine bu ülkeye karşı adeta savaş açtı. 
     ABD Başkanı George W. Bush'un ABD Kongresi'nin baskıları üzerine, bir dizi çelik ürünü ithalatına yüzde 30'a varan tarife koyması üzerine, dünya çelik üreticileri, misillemeye hazırlanırken, Avrupa Birliği AB , Dünya Ticaret Örgütü'ne WTO resmi şikayetini sundu. 
     ABD Ticaret Bakanı Don Evans, ortalığı yatıştırmak için Reuters'e açıklamasında, dost ülkeler ve müttefiklerle bu konu üzerinde çalışılacağını bildirdi. 
     AB Komisyonu ABD'nin çelik pazarına girişi tek taraflı kısıtlayarak ''vahşi Batı'' taktiği izlemekle suçlarken, Amerikan Çelik Sanayii Çalışanları Birliği, AB'yi eleştirdi. 
     AB, WTO'ya başvurusunda ABD'nin kararının AB çelik sanayiine verdiği zarar kadar tazminat isterken, kendisi de başka ülkelerden çelik ürünleri ithalatını kısıtlayacağını bildirdi. Japonya ve Güney Kore, bu konuda AB ile yakın işbirliğine gireceğini duyurdu. 
     Japonya ABD'nin çelik ürünleri ithalatını kısıtlamasının açık ve adil ticareti olumsuz etkileyip, Amerikan çelik sanayiinin yapısal uyumunu erteleyeceğini bildirdi. 
     Cenevre'deki ticaret temsilcilerine göre, bu konudaki çekişme, yeni başlatılan global ticaret müzakerelerine ciddi zarar verip, Doha Raundu'ndaki duyarlı konularda anlaşma iyiniyetini zayıflatacak. 
     
     ABD çelik sanayiinde iflaslar 
     ABD'nin en büyük karbon düz haddelenmiş çelik üreticilerinden ve hissesinin yüzde 'ü Japon NKK şirketine ait National Steel şirketi, fiyat düşüşleri, yüksek emeklilik maliyetleri ve sıkı rekabet nedeniyle konkordatoya gitti, ABD'de 1997'den beri 30 çelik şirketi iflas etti. 
     ABD Başkanı Bush'un çelik ithalatına tarife koyması, Amerikan çelik sanayii çalışanlarının emeklilikte sağlık ve emeklilik işlemlerine federal yardım talebine çare olmayacak. 
     ABD'nin tarife kararından Türkiye dahil, Brezilya, Güney Kore, Japonya, Tayvan, Rusya, Almanya, Fransa, Çin, Avustralya ve Hollanda gibi ülkeler etkilenecek. Kuzey Amerika Serbest Ticaret Bölgesi'nde ABD ile ortaklıkları nedeniyle, Kanada ve Meksika'nın yanısıra, İsrail ve Ürdün, özel anlaşmalar nedeniyle bu karardan muaf tutuldu. 
     






</TEXT>
</DOC>
