<DOC>
<DOCNO> 78203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/sonspo12.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Bizim de Beşiktaş kadar yüreğimiz var " 
</HEADLINE>
<TEXT>

     Fenerbahçe Teknik Direktörü Werner Lorant, yarın Beşiktaş ile yapacakları derbi maçın kendileri için hayati bir önem taşıdığını söyledi. 
     Lorant, Samandıra Tesisleri'nde düzenlediği basın toplantısında, hafta başından bu yana yaptıkları çalışmaları değerlendirerek, takım olarak yarınki maçı büyük bir keyifle beklediklerini ifade etti. 
     Alman teknik adam, aynı şekilde derbi maçın Beşiktaş için de önemli olduğunu vurgulayarak, şunları söyledi 
     ''Bu maç bizim için ne kadar hayati önem taşıyorsa, onlar için de aynı önemi taşıyor. Yarın için güzel düşüncelerim var. Futbolcularım oldukça iyi çalıştılar. Ancak şu ana kadar rakip sahada oynadığımız maçlar, kendi sahamızda yaptığımız maçlar kadar iyi seviyede değil. Bu hafta boyunca da bunun üzerine yoğunlaştık. Şampiyonluk şansımız sürüyor, önümüzde daha maçlar var. Bu maçlar oynanmadan, hiçbir şey belli olmaz. Beşiktaş nasıl iddialıysa, bizim de onlar kadar yüreğimiz var.'' 
     
     RÜŞTÜ'NÜN DURUMU 
     Sarı-lacivertli takımın teknik direktörü, yarınki maçta Rüştü'nün oynama ihtimalinin yüksek olduğunu belirterek, ''Rüştü'nün oynayabileceği varsayımıyla hareket ediyorum'' dedi. 
     Rüştü Reçber'in çok deneyimli bir kaleci olduğunu kaydeden Lorant, ''Hafta boyunca yaptığımız antrenmanlarda yeterince çalışmamış olabilir. Ancak O son derece tecrübeli bir kaleci ve eksiklerini telafi edebilir'' diye konuştu. 
     Beşiktaşlı herhangi bir futbolcu için özel önlem alıp almayacağı ile ilgili bir soruya Lorant, ''Böyle bir önlem almayı düşünmüyorum. 
     Beşiktaş'ın tabii ki yetenekli oyuncuları var. Tümer, İlhan Mansız iyi oyuncular. Ayrıca Baya'yı Almanya'dan tanıyorum. Önemli olan bizim takım olarak Beşiktaş'a önlem alabilmemiz ve iyi oynamamızdır'' diye yanıt verdi. 
     
     ''DAUM'LA KIYASLANMAM YANLIŞ'' 
     Werner Lorant, Beşiktaş Teknik Direktörü Christoph Daum ile kıyaslanmasının yanlış olduğunu söyledi. 
     Daum ile Almanya'da karşı karşıya geldikleri maçların geçmişte kaldığını anlatan Lorant, konuşmasını şöyle sürdürdü 
     ''Daum ile karşı karşıya geldiğimiz maçlar tarihte ve Almanya'da kaldı. Burada önemli olan o dönemde çalıştırdığımız takımların gücüne bakmaktır. Kendisinin çalıştırdığı Bayer Leverkusen çok iyi bir takımdı. Bunu Fenerbahçe'nin Şampiyonlar Ligi'nde 2 maçta da yenilmesiyle de anlayabilirsiniz. Bunların hepsi geçmişte kaldı. 
     Önemli olan yarın alınacak sonuçtur. Kendi adıma bu maça büyük bir hevesle hazırlanıyorum.'' Bir basın mensubunun, yarın Rapaiç'i oynatıp, oynatmayacağı ile ilgili bir sorusuna da Lorant ''Galatasaray'ı 1-0 yendiğimiz maçta O'nu ilk 11'e aldığımda sürpriz diye düşünmüştünüz. Bence bu da bir sürpriz olsun ve yarını bekleyin'' diye yanıt verdi. 
     Lorant, başkan Aziz Yıldırım'ın, Beşiktaş Futbol Takımı Menajeri Sinan Engin ile derbi maç için iddiaya girmesiyle ilgili bir soruyu da ''Görüyorsunuz başkanımızdan başlayarak hepimizin galibiyete inancı var'' diye yanıtladı. 
     





</TEXT>
</DOC>
