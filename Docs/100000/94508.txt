<DOC>
<DOCNO> 94508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur37.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de istifa fırtınası başladı... İstifalar sürüyor... 
</HEADLINE>
<TEXT>

     DSP'de Rahşan Ecevit'in başlattığı çıkış bugün parçalanmayla sonuçlandı. Başbakan Yardımcısı Hüsamettin Özkan Başbakan Ecevit ile bir saat süren görüşme sonrasında Ecevit'in "Size ihtiyacım yok" demesi üzerine Başbakan Yardımcılığı görevinden ve DSP'den istifa etti. Özkan'ın ardından şimdiye kadar DSP'li iki bakan ve 17 milletvekili daha istifalarını verdi. 
     Hüsamettin Özkan Başbakanlıktan ayrılırken gazetecilere "Sizlere bir kırgınlım yok" diyerek şunları söyledi 
     "Hiçbir zaman DSP'nin parçalanması için bir çaba içinde olmadım. Başka istifalar olup olmayacağını bilemiyorum. Bugün ekonomik koşullar bu durumun olmamasını gerektiriyordu. Hükümetin geleceği inşallah etkilenmez." 
     
     İSTİFA DEPREMİ 

     Hüsamettin Özkan'ın istifasının ardından DSP'de istifa yağmuru başladı. Özkan'dan sonra Kültür Bakanı İstemihan Talay ve Devlet Bakanı Recep Önal ile Meclis Başkanvekili Ali Ilıksoy ve 17 milletvekili DSP'den istifa ettiklerini açıkladı. Devlet Bakanı Hasan Gemici de kararını yarın açıklayacağını bildirdi. DSP'de yeni istifalar da bekleniyor. 
     DSP bu durumda TBMM'de 127 milletvekili bulunan MHP'nin altına düştü ve milletvekili sayısı şimdilik 108 oldu. 
     DSP içinde Rahşan Ecevit'in muhalefeti ve karşı çıkmasıyla başlayan tırmanış bugün Hüsamettin Özkan'ın istifasıyla sonuçlandı. 
     Özkan'ın yazılı açıklaması özetle şöyle 
     "11 yıldan beri DSP içinde görevliyim. Siyase girdiğimizden beri hep Genel Başkana yakın kalmaya, hoşgörü ve diyaloğa özen gösterdim. Koalisyonun uyumunu gözetmek için elimden gelen herşeyi verdim. Bugünkü görüşmemizde Sayın Genel Başkanın benim çalışmalarıma artık ihtiyacı olmadığını gördüm. Daha önce Ecevit ile geldim Ecevit ile giderim demiştim. Sözümü tutuyorum. Hatta Ecevit'ten önce gidiyorum" Hüsamettin Özkan'ın ayrılmasından sonra Ankara'da dengeler alt-üst oldu. DSP içinde Özkan'ı izleyen istifalar bekleniyor. İlk istifalar Hüsamettin Özkan'a yakınlıklarıyla bilinen Kültür Bakanı İstemihan Talay ve Devlet Bakanı Recep Önal'dan geldi. Recep Önal yaptığı yazılı açıklamada parti içi tartışmaların medya önünde yapılmasından duyduğu rahatsızlığı belirterek son günlerde DSP'nin vefa üzerine kurulu etik değerlerinin zarar gördüğünü bildirdi. 
     Daha sonra Meclis Başkanvekili Ali Ilıksoy ile milletvekilleri Tamer Kanber Balıkesir , Cihan Yazar Manisa , Bahri Sipahi İstanbul , Perihan Yılmaz İstanbul , Tunay Dikmen Muğla , Hakan Tartan İzmir , Hasan Özgöbek Uşak , Mustafa Kemal Tuğmaner Mardin , Halit Dikmen Aydın , Gönül Saray Alphan Amasya , İbrahim Yavuz Bildik Adana , Faruk Demir Ardahan , Akif Serin Mersin , Abdulsamet Turgut Diyarbakır , Gaffar Yakın Afyon , Zeki Eker Muş de DSP'den istifa ettiğini açıkladı. Peşpeşe gelen istifa kararları Ankara'yı sarstı. İstifaların birbirini izlemesi bekleniyor. 
     Başbakan Yardımcılığı görevine kimin geleceği ise bilinmiyor. 
     Rahşan Ecevit'in ağırlığını sürdürüp kendisine yakın bir ismi ataması mümkün görünüyor. 
     Ya da Kemal Derviş'in bu göreve atanarak piyasaların yatıştırılması da olasılık olarak görülüyor. 
     
</TEXT>
</DOC>
