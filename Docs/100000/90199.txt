<DOC>
<DOCNO> 90199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sontur05.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Özerk kuruluşların üyelerine "milyarlık" kira yardımı.. 
</HEADLINE>
<TEXT>

     Son yıllarda oluşturulan özerk kurulların başkan ve üyelerine ''milyarlık kira yardımı'' yapıldığı bildirildi. 
     Maliye Bakanı Sümer Oral, AK Parti Adıyaman Milletvekili Mahmut Göksu'nun soru önergesini yanıtlarken, kurul başkan ve üyelerine yapılan kira yardımı ile yurt dışı harcırahları hakkında bilgi verdi. 
     Oral'ın açıklamasına göre, Telekomünikasyon Kurulu Başkanı'na aylık 1 milyar 260 milyon 540 bin lira, 2. başkana 1 milyar 145 milyon 950 bin lira, kurul üyelerine ise 1 milyar 31 milyon 350 bin lira kira yardımı ödeniyor. Kurul başkan ve üyelerinin yurt dışı harcırahı 140 dolar. Bu rakam, Almanya için 134 euro, Danimarka için 968 kron, Japonya için 28 bin 733 yen... 
     Bankacılık Düzenleme ve Denetleme Kurulu Başkanı'na aylık net 998 milyon 470 bin lira, kurul üyelerine ise 1 milyar 51 milyon 60 bin lira kira yardımı veriliyor. BDDK başkan ve üyelerinin yurt dışı gündelik tutarları, ''emsallerinin yurt dışı gündelik tutarlarının bir buçuk katı''. 
     Rekabet Kurulu Başkanı ve 8 üyesi ise lojmanda oturuyor. Başkan ve üyelerinin lojmanlarının yıllık gideri toplam 19 milyar 756 milyon 455 bin 101 lira...Kurul'un başkan ve üyeleri arasında kira ve harcırah konusunda farklılık bulunmuyor. 
     
     KİRA YARDIMI ALMAYAN KURULLAR 
     Sermaye Piyasası Kurulu Başkan ve üyelerine ise kira yardımı yapılmıyor. SPK Başkanı, Maliye Bakanlığı'na ait lojmanda otururken, bir üye, kurula ait lojman dairesinde ikamet ediyor. Diğer üyelerin ise bu yönde bir talebi olmadı. 
     Radyo ve Televizyon Üst Kurulu RTÜK Başkan ve üyelerine kira yardımı yapılmıyor. Başkan ve üyelerin lojmanı da bulunmuyor. RTÜK Başkan ve üyelerinin yurt dışı harcırahı ilk 10 gün için 222, sonraki günler için 148 dolar olarak belirlendi. 
     
     BAŞKA KURULU ÖRNEK ALDILAR 
     Enerji Piyasası Düzenleme Kurulu Başkan ve üyelerinin ücretleri ile mali ve sosyal hak ve yardımları, ''kuruluş aşaması tamamlanıncaya kadar Telekomünikasyon Kurulu başkan ve üyelerine ödenen ücret ve diğer ödemeler toplamı kadar'' yapılıyor. Kurul başkan ve üyelerine yurt dışı harcırahı ise ''harcırah kanununa tabi olan emsali personele ödenen ödemelerin 1.5 katını geçmeyecek'' şekilde tespit edildi. 
     





</TEXT>
</DOC>
