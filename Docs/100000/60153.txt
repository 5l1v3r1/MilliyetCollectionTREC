<DOC>
<DOCNO> 60153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/yazar/tamer.html </URL>
<DATE> 2002/01/02/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Yeni yılda ilk söz okurlarımın 
</HEADLINE>
<TEXT>

     Türkiye'nin ve dünyanın dört bir yanından, özellikle de okyanus ötesinden mektup, faks ve e - posta gönderen okurlarım, katkılarıyla bu köşeyi öylesine zenginleştiryorlar ki... 
     Okurlardan gelen öneri, bilgi, yorum ve kaynaklardan her zaman çok yararlanıyorum. Ama maalesef çok azının adını yazılarımda geçirebiliyorum. 
     Herhangi bir öneri getirmeden sadece tebrik ya da destek için yazan çok sayıda okurum da var. Bir olay karşısında benzeri öfkeyi, tepkiyi ya da sevinci duymuş oluyoruz herhalde. Duygularının bir benzerini ertesi gün benim köşede görünce "kalemine sağlık" diyorlar. 
     Bir de hayranlık ifade eden özel mesajlar peydahlandı son dönemde. Tüketici Köşesi'ni yazdığım 18 yıl boyunca bu tür mektuplar almazdım. Ciddi bir yenilik bu. 
     Yıllardır olduğu gibi geride bıraktığımız 2001'de de ufkumu açan, kimi zaman eleştirip çoğu zaman göklere çıkartan, bana destek ve ilgilerini eksik etmeyen, hep yanımda hissettiğim tüm okurlarıma teşekkürlerimi sunuyorum. 
     Yılın bu ilk yazısını yazmak üzere bilgisayarımın başına geçtiğimde düşündüm ki, ilk sözü okurlarıma vermeliyim. Son dönemde yayımlama fırsatı bulamayıp bir kenara ayırdığım okur mektuplarından 3'ünü bugün sizlerle paylaşmak istiyorum. 
     
Kanada'da şıp diye şirket kurulabilir      "Müsaadenizle kendimi tanıtayım. 42 yaşında Türk vatandaşıyım. 2 çocuk babasıyım. Şu anda Kanada'da yaşamaktayım. "Sabancı'ya bir çift sözüm var" başlıklı yazınızı zevkle okudum. Belki yazının içeriğine faydası dokunur diye burada tanık olduğum bir olayı anlatmak istiyorum. 
     2 Türk arkadaş, ortak bir şirket açmak için burada Montreal Ticaret Odası'na gittiler. Tüm işlemler, onlar konuk odasında kahvelerini içine kadar, yani 15 dakika içinde bitti. 
     Şirket kurmanın maliyeti mi 
     35 Kanada doları ödediler. Evet, belediyeye ödenen bedel ve marka tescili ücreti toplamı sadece 35 Kanada doları. 
     Türkiye'deki işadamları da, siyasetçiler de, toplumun diğer kesimleri de eşit şartlarda yarışa başlamayı artık öğrenmelidir." 
Yavuz Elmas - Kanada 

Tasarruf kesintisi emekliliğe sayılsın      "Memurlardan yapılmış olan tasarruf kesintileri, memurun emekliliğine sayılsın. Yani her memurun devletten hak ettiği tasarruf kesintisi, o memurun aylık emekli keseneğine göre hesap edilerek, bulunan süre memuriyet süresine eklensin. Bu tür bir uygulama emekliliği gelen memur sayısını bir miktar artıracağı için, memur fazlalığından şikayet eden hükümetimizin de işine yarayacaktır." 
Necati Bozkurt - İzmir 

İhracatçının maliyet hesabı tutmaz oldu      "Ben elektrikli ev aletleri üreten bir kuruluşun sahibi ve yöneticisiyim. Makine mühendisiyim. İşimi severek yapıyorum. Ürünlerimizin tamamına yakınını çoğunluğunu Avrupa'ya ihraç ediyoruz. 
     Döviz kurlarındaki dalgalanmalar başımızı döndürmektedir. 2 ay önce 1 milyon 650 lira olan 1 dolar, bugün 1 milyon 475 bin liraya gerilemiştir. Yüksek kurlardan aldığımız yan sanayi malzemelerini kullanarak ürettiğimiz mallarımızın karşılığında hesabımıza geçen ihracat bedeli TL'ye çevrildiğinde, maliyetleri bile karşılamıyor. 
     Bundan sonrasında bir istikrarın olmasını herkes gibi ben de istiyorum. Enflasyona bağlı yükselmeler dışında bir beklentimizin olmaması gerekir. Yani lehime olmasına rağmen, kurların yükseklere sıçramasını istemiyorum. 
     Ancak döviz kurları daha da düşerse, korkarım ihracatçının zaten düşük olan karı kalmayacak ve ülke bundan zarar görecektir. Özellikle malzemesi TL'ye bağlı ve katma değeri düşük ürünlerde önemli zararlar söz konusudur." 







'Görünen' Alevilik 


Bize kalırsa... 


Derviş açıklamalı 


Arçelik'ten Orhan Pamuk'a Türkiye yazısı 


Eğitimde 2002'de ne olur 


Yanlış varsayım Banka soyanlara sermaye desteği 


Belediye var mı, yok mu 


Yılın ilk savaşı mı 


Çocuk istismarına karşı ne yapıyorsunuz 


Çirkin politikacı ve yandaşları... 


Yeni yılda ilk söz okurlarımın 


Kadınlar dansözleri nasıl izler 


Mac’ın derdi dünyada ideoloji’ bizde ekonomi’ 


</TEXT>
</DOC>
