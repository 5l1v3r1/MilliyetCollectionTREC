<DOC>
<DOCNO> 89915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur20.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "İdamı müebbetle çözeriz" 
</HEADLINE>
<TEXT>

     Adalet Bakanı Hikmet Sami Türk, idam cezasının kaldırılmasına ilişkin olarak, "Anayasa değişikliği konusunda ısrar edilmezse sanıyorum bu konuda muhalefetle bir görüş birliğine varılabilir" dedi. 
     Bir gazetecinin "İdam konusu AB yolu tıkanmadan nasıl çözülebilir " sorusu üzerine Türk, bu konuda kendisinin hala umudunu koruduğunu söyledi. 
     Türk, "Bu konuda halen TBMM Genel Kurul gündeminde bulunan çeşitli kanunlarımızda yer alan idam cezası yerine müebbet ağır hapis cezası verilmesini öngören tasarıda önergelerle değişiklik yapılması, koalisyon ortağımız MHP'yi rahatsız edecektir" dedi. 
     Bu konudaki kaygıların belli bir kişiden kaynaklandığını, ancak bunun için anayasaya böyle bir hükmün konmasına, o bilinen kişiyi Anayasa'ya koymaya gerek olmadığını kaydeden Türk,şöyle konuştu 
     "Çıkarılacak olan kanuna eklenecek bir hükümle idam cezası müebbet ağır hapse çevrilen terör suçlarının şartla salıvermeden yararlanmayacakları şeklinde bir hüküm yeterlidir. Zaten müebbet ağır hapis cezası ölünceye kadar devam eden bir cezadır. Sanıyorum bu konuda bir mutabakat olabilir." "Anayasa değişikliği konusunda ısrar edilmezse muhalefetle bir görüş birliğine varılabilir ve terör suçlarını müebbet ağır hapse tabi tutan bir yasa değişikliği Genel Kurul'dan geçebilir" diyen Bakan Türk, bu çözümün üzerinde mutabakat sağlanması olasılığı bulunan en uygun çözüm olduğunu düşündüğünü ifade etti. 
     Türk, AB sürecinde Türkiye'nin şimdiye kadar çok zaman kaybettiğini, bir an önce tam üyelik görüşmelerine başlayabilmesi, bu konuda bir takvim, bir perspektif verilmesinin büyük önem taşıdığını vurgulayarak, "O yolda atılacak bütün adımların gecikmeksizin atılmasında yarar vardır" dedi. 
     





</TEXT>
</DOC>
