<DOC>
<DOCNO> 77963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun13.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailliler Cenin'de öldürülen Filistinliler'in cesetlerini gömecek 
</HEADLINE>
<TEXT>

     İsrail ordu sözcüsü, Batı Şeria'nın Cenin kentindeki mümteci kampında öldürülen Filistinli militanlara ait olduğunu ileri sürdüğü cesetleri toplayıp gömmeyi planladıklarını söyledi. 
     Ordu sözcüsü Tuğgeneral Ron Kitrey, ordu radyosuna yaptığı açıklamada, cesetleri toplama ve gömme çalışmalarının bugün başlayacağını kaydederken, Cenin kampındaki insanların katledildiği ve cesetlerin bir toplu mezara buldozer kullanılarak sürüklendiği suçlamalarını yeniden yalanladı. 
     İsrail'in Cenin'de Filistinlilerin cesetlerini gömmesi, ortamı daha da gerginleştirecek, çünkü İsrail'in Filistinlilerin nasıl öldürüldüğünü saklamaya çalıştığı yönünde suçlamalar bulunuyor. 
     Ordudan bir başka yetkili de, cesetlerin Ürdün Vadisi'nde özel bir mezarlığa gömülebileceğini söyledi ve Filistinlilere, cesetlerini gömmemeleri durumunda, ''hastalıkların önlenmesi ve ölülere saygı için'' kendilerinin bunları gömmeye zorlanacaklarını belirttiklerini kaydetti. 
     İsrail Haaretz gazetesi de bugünkü sayısında, iki piyade birliği ile askeri hahamın, cesetlerin toplanması için Cenin kampına gideceğini yazdı. 
     Filistinliler, İsrail'i kampta katliam yapmakla suçlayarak, BM'ye Filistinlilerin öldürülmesini soruşturması çağrısında bulunmuştu. 
     Batı Şeria'daki diğer Filistin bölgeleri gibi Cenin'i de kapalı askeri alan ilan eden İsrail ordusu, gazetecilerin Cenin'e girmesini yasaklamıştı. 
     





</TEXT>
</DOC>
