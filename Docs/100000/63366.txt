<DOC>
<DOCNO> 63366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/yasam/ayas.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Buza bastılar 
</HEADLINE>
<TEXT>

Afyon’da buzlu yolda kayan 11 kamyon, 5 otobüs, 3 otomobil ve 1 minibüs birbirine girdi. İnanılmaz kaza 16 yaralıyla atlatıldı... 
     SALİH ÖZKILINÇ Afyon DHA 

     Afyon’u Antalya ve İzmir’e bağlayan ve günde 40 bini aşkın aracın geçiş yaptığı karayolundaki kaza dün saat 02.40’ta meydana geldi. Kazaya, Özdilek Rampası’nda bir kamyonun buzda kayarak önünde giden kamyona çarpması neden oldu. 
     Kayan iki kamyon, üç şeritli yolu kapatınca kazalar da peşpeşe geldi. Önce Dursun Güner yönetimindeki 64 FT 113 plakalı otomobil bu kamyonlara çarptı. Arkadan gelen bir başka kamyon bu otomobile, ve diğerleri de onlara... 
     Kazaya karışan 11 kamyon, 5 yolcu otobüsü, 3 özel otomobil ve 1 minibüste bulunan yaklaşık 200 kişi, dondurucu soğukta yardım ekiplerini beklemeye başladı. 
     
     Donmak üzereyken kurtarıldılar 
     Kazada 3 kamyonun arasına sıkışan 64 FT 113 plakalı otomobilde bulunan Dursun Güner, eşi Gülsüm Güner ve Ziya Çürük kaza yerine tam 5.5 saat sonra gelen kurtarma ekiplerince donmak üzereyken kurtarıldılar. 
     Kazadan sonra çeşitli hastenelerde tedavi altına alınan 16 kişiden Süleyman Sazboğan, Mustafa Sazboğan, Metin Çınar’ın sağlık durumunun ağır olduğu açıklanırken kara yolunda saatler sonra tek şeritten ulaşıma izin verildi. 
     
İkinci kazada bir kişi öldü      Sandıklı - Afyon karayolunda dün meydana gelen bir başka zincirleme kazada ise bir kişi yaşamını yitirdi. Dün sabah saat 09.00 sıralarında Sandıklı Susuz Mevkii’nde bir TIR, buzlanma nedeniyle rampada geri kayarak arkadan gelen bir otomobile çarptı. Yolun kaygan olması nedeniyle kamyonunu hakim olamayan Orhan Yanık da bu iki araca arkadan bindirdi. Kazada kamyon şoförü Orhan Yanık, yaşamını yitirirken, otomobilde bulunan Yılmaz Kutlu ve Hakan Ünlü ağır yaralandı. 
     



 YAŞAM 


















</TEXT>
</DOC>
