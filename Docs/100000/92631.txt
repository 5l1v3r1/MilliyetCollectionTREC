<DOC>
<DOCNO> 92631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sondun25.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya AB Dönem Başkanlığı'nda zayıf not aldı 
</HEADLINE>
<TEXT>

     AB Dönem Başkanı İspanya, 6 ay süren Dönem Başkanlığı görevini Danimarka'ya devrediyor. İspanya'nın başkanlık bilançosu, Brüksel'deki AB çevrelerinden, ''zayıf'' not aldı. 
     Yılbaşında belirlediği programı gerçekleştiremeyen İspanya, bunu, ''11 Eylül sonrasının zorluklarına'' ve ''karşılaştığı sürprizlere'' bağlıyor. İspanyollar, ''Bazı sorunları aşmak için, imkansızı gerçekleştirme girişiminde bulunarak vakit kaybetmediklerini'' ifade ediyorlar. 
     İspanya Başbakanı Jose Maria Aznar, Dönem Başkanlığı'nı Belçika'dan devralırken, ''terörizmle mücadele'', ''euro'nun piyasaya sürülmesi'', ''genişleme'', ''dış ilişkiler'', ''Avrupa Konvansiyonu'' konularına öncelik vereceğini açıklamıştı. 
     Euro konusunda gözlemlenen tartışmasız başarının, AB Dönem Başkanlığı'ndan değil, Avrupa Merkez Bankası'ndan kaynaklandığı belirtiliyor. 
     Terörizme karşı mücadele çerçevesinde, AB teröristler ve terör örgütleri listesine işlerlik kazandıran Madrid, bu listedeki isimlere karşı, ''banka hesaplarının dondurulması'' dışında somut hiçbir ortak girişim sağlayamadı. AB ülkeleri, terörizmin ortak tanımını yapamadılar. Söz konusu listede adı olan örgütler, birçok AB üyesi tarafından ''terör örgütü'' olarak nitelendirilmiyor. Bu durum, terörizmle mücadele konusunda, AB'nin büyük itibar kaybetmesine neden oluyor. 
     Madrid, 2003'ten itibaren 6 AB ülkesinde ortak tutuklama emri uygulaması başlatılması, Avrupa polisinin Europol güçlendirilmesi, ABD ile adli işbirliği alanında adımlar atılması konularında bazı girişimlerinden olumlu sonuç aldı. 
     Barcelona zirvesinde ekonominin liberalleştirilmesi ve modernleştirilmesi girişimleri fiyaskoyla sonuçlandı. Enerji içpazarının serbest bırakılmasına ilişkin girişimler de Fransa'nın muhalefeti nedeniyle sonuç getirmedi. Sosyal yaklaşımı zayıf kalan İspanya, Barcelona'da yüzbinlerce kişinin karşı gösterilerine muhatap oldu. 
     
     TARIM... 
     Genişleme konusunda, ''karınca gibi çalıştığı'' belirtilen Madrid, bu konunun ele alınacağı Kopenhag zirvesini düzenleyecek Danimarka'ya sağlıklı bir dosya bırakamadı. Adaylar arasındaki 10 ülkenin tam üyelik müzakerelerinde, başta tarım alanı olmak üzere, ciddi sorunlar not ediliyor. İspanya'nın Dönem Başkanlığı'nı Danimarka'ya devrettiği günlerde, AB Komisyonu Başkanı Romano Prodi, ''genişlemenin biraz gecikmesinin felaket olmayacağı'' açıklamasıyla sarsıntı yarattı. 
     İspanya, Ortak Tarım Politikası çerçevesinde yeni üyelere yapılması gereken yardımlara ilişkin ''sorunlu dosyayı'' ve bölgesel yardımlar dosyasını, gelişme kaydetmeden Danimarka'ya devrediyor. 
     Madrid, Fransa ve Hollanda'daki seçim sonuçlarının yarattığı ''sürpriz'' nedeniyle programını değiştirerek, göç konusuna öncelik verdiğini belirtiyor, ancak bu alanda da hiçbir somut adım atılamadığı, fikir ayrılıklarının sürdüğü gözlemleniyor. 
     İspanya'nın, ''yasadışı göçü engellemeyen üçüncü ülkelere ceza verilmesi'' yaklaşımı da kabul görmedi. 
     İspanya Dönem Başkanlığı, AB'nin ''var olmayan'' ortak dış politikasına hiçbir katkı getiremedi. Ortadoğu krizinin sürdüğü sorunlu dönemde, İsrail, AB heyeti ile görüşmeyi dahi reddederek, Madrid'i güç durumda bıraktı. ABD ve AB ilişkileri de gerginlikten kurtarılamadı. 
     İspanya, Avrupa Güvenlik ve Savunma Politikası AGSP alanında, Yunanistan'dan kaynaklanan sorunları aşmayı, Atina'yı ikna etmeyi de başaramadı. 
     Danimarka, 1 Temmuz'dan itibaren AB Dönem Başkanlığı'nı devralacak. 
     





</TEXT>
</DOC>
