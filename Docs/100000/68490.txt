<DOC>
<DOCNO> 68490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko23.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'de ekonomik kriz derinleşiyor 
</HEADLINE>
<TEXT>

     Saldırılarla sarsılan İsrail'de ekonomik kriz de giderek derinleşiyor. 
     Doların hızlı yükselişi Merkez Bankası'nın müdahalesine karşın durdurulamazken, son açıklanan rakamlar işsizliğin rekor düzeye ulaştığını ortaya koydu. 
     Dün açıklanan rakamlara göre, 2001 yılının son çeyreğinde İsrail'deki işsizlik oranının yüzde 10 sınırını aştı. Geçen yıla oranla yüzde 20 artan işsiz sayısı 258 bin 600'e ulaştı. 
     Bu veriler, İsrail'de büyük bir paniğe neden oldu. Basın, ülke tarihinde görülmemiş orandaki bu işsizliğin İsrail için intifadadan daha tehlikeli olduğunu belirterek, işsizliği ''saatli bombaya'' benzetti. 
     İşsizlikten en fazla pay alan kesimin İsrailli Araplar olmasının, bu kesimi İsrail'e karşı terör eylemlerine itebileceği endişesi de güçleniyor. 
     İsrail'e güvenlik getiremediği için eleştirilen Başbakan Ariel Şaron, yeni iş sahaları açacak ekonomik politikalar izlemediği için de suçlanıyor. İsrailli yorumcular bu çerçevede 2002 yılı bütçesinin ''tam bir fiyasko'' olduğu görüşünde birleşiyorlar. 
     Son yapılan kamuoyu yoklamaları İsrail halkının yüzde 80'inin Şaron'un ekonomik politikalarını beğenmediğini ortaya koyuyor. 
     Krize Şaron'un politikalarının yanısıra, dünya NASDAQ piyasalarındaki istikrarsızlığın ve intifadanın turizm sektörü ve yabancı yatırımcılar üzerindeki olumsuz etkisinin neden olduğu belirtiliyor. 
     






</TEXT>
</DOC>
