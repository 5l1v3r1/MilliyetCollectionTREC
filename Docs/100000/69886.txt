<DOC>
<DOCNO> 69886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur27.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hükümet-işçi-işveren zirvesinin ardından... 
</HEADLINE>
<TEXT>

     Devlet Bakanı Kemal Derviş'in Türk-iş, Hak-iş, TİSK ve TOBB temsilcileriyle bugün yaptığı toplantıda, SSK primleri konusunda bir çalışma yapılabileceğini söylediği bildirildi. 
     Derviş'in toplantıda, işçi ücretlerine bu yıl öngörülen enflasyon olan yüzde 35 oranında zam yapılması talebine, işçi konfederasyonlarının başkanları karşı çıktı. 
     Derviş'in hükümet olarak bu yıl enflasyonun yüzde 35 gerçekleşmesini öngördüklerini, bunun da olabilmesi için sivil toplum kuruluşlarının hükümete destek ve cesaret vermeleri gerektiğini ifade ettiği belirtildi. 
     Hak-İş Genel Başkanı Salim Uslu ile Türk-iş Genel Başkanı Bayram Meral'in Derviş'in bu sözlerine karşılık, yüksek enflasyonun nedeninin işçi ücretleri olmadığını belirterek, bu talebin kabul edilemez olduğunu dile getirdikleri kaydedildi. 
     Toplantıda, 1 Nisan'dan itibaren artacak SSK primlerinin işverenler tarafından gündeme getirilerek, Bakan Derviş'ten mevcut prim oranlarının sabit tutulmasını talep ettikleri, Derviş'in primlerin sabit tutulmasına Maliye Bakanlığı'nın karşı çıktığını, böyle bir uygulamanın 300 trilyon liralık bir kayba neden olacağının Maliye Bakanlığı tarafından dile getirildiğini ancak bu konuda bir çalışma yapılabileceğini de söylediği belirtildi. 
     Bakan Derviş'in, Ekonomik ve Sosyal Konsey toplantılarının çok kalabalık olarak gerçekleştirildiğini, bu nedenle toplantılardan sağlıklı bir sonuç alınamadığını dile getirdiği ifade edildi. 
     Toplantıda, özellikle işçi konfederasyonlarının, hükümetin ve bakanlıkların karar alma sürecinde sivil toplum kuruluşlarına danışmadığı yönündeki eleştirilerini Bakan Derviş'e ilettikleri de kaydedildi. 
     






</TEXT>
</DOC>
