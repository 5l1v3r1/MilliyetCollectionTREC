<DOC>
<DOCNO> 72755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun26.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "AB teröre karşı mücadelde Türkiye'ye destek vermeli" 
</HEADLINE>
<TEXT>

     Başbakan Bülent Ecevit, AB Barselona zirvesinde yaptığı konuşmada, tüm AB ülkelerini Türkiye'nin terörizme karşı verdiği mücadeleye daha etkin bir şekilde destek sağlamaya çağırdı. 
     Ecevit, konuşmasında, Türkiye'nin görüş ve beklentilerini dile getirirken, ''Bugün ele alacağımız konular hepimizi ilgilendirmekte olup bu alanlarda hem AB üyesi ülkeleri, hem adayları kapsayan ortak çalışmalara gereksinim vardır. Lizbon amaçlarını etkin biçimde uygulayabilmek için adaylarla var olan mevcut mekanizmaların daha da güçlendirilmesi gerekir'' dedi ve şöyle devam etti 
     ''Bilgiye dayalı topluma ilişkin AB'nin çabaları ve işbirliği, kıtamızda ve tüm dünyada ekonomik ve teknolojik gelişmelerin ivme kazanmasına neden olacaktır. Gittikçe büyüyen küreselleşmenin ve bunun sonucunda toplumlarımızda gittikçe artan gelir farklılıklarının sosyal etkileri bağlamında, AB'nin sosyal adalet politikaları daha güncellik kazanmaktadır. 
     Bununla birlikte AB, aynı zamanda sosyal adalet ile refahın diğer ülkelerde yoksulluğun yerine geçmesine yardımcı olabilir. AB, bu zor görevi Türkiye ile birlikte gerçekleştirebilir. Aksi takdirde, AB kaçınılmaz olarak diğer ülkelerdeki sosyal sorunları ve gerginlikleri kendi bünyesine ithal edecektir.'' Türkiye'nin önem verdiği sorunlardan birinin, sınai veya tarımsal kalkınmaya etkin biçimde katkıda bulunamamış büyük bir kırsal nüfusa sahip olması olduğunu kaydeden Ecevit, ''Ancak kısa bir süre önce başlatılan projelerden biri, köy gruplarının sahip oldukları potansiyeli kalkınma için birleştirmelerine olanak sağlanmasını öngörmektedir. Bu proje aynı zamanda devlet hizmetlerinin kırsal bölgelere yayılmasını da kolaylaştıracaktır. Bu özgün Türk projesi, benzer sorunları olan diğer ülkelere de sunulmuştur'' diye konuştu. 
     Başbakan Ecevit, konuşmasının devamında şunları söyledi 
     ''Önemle vurgulamak isterim ki AB, politikalarını sadece Avrupa ile sınırlamamalıdır. İdrak edilmesi gereken bir Avrasya gerçeği bulunmaktadır. Avrasya sürecinin, dünyaya açılımı sağlayacağına ve AB için yeni bir vizyon oluşturacağına inanıyoruz. Bu kapsamda, 'Hazar Denizi-Ortadoğu-AB Doğal Gaz Projesi', Türk ve Yunan gaz boru hat ağlarını birbirlerine bağlayarak, Lizbon stratejisine uygun olarak Kafkaslar, Orta Asya ve Ortadoğu doğal gazları için bu iki ülkenin önemli birer transit ülkesi olmasını sağlayacaktır.'' Ecevit, Türkiye'nin, Avrasya sürecinin kesişme noktasında, Doğu ile Batı arasında köprü görevi gördüğünü kaydederek, sözlerini şöyle sürdürdü 
     ''Coğrafi yönelimi, tarihsel bağları ve kültürel yakınlıklarıyla Türkiye, aynı zamanda çağdaş, demokratik ve laik kimliği çerçevesinde kültür ve dinlerin uzlaşmasına yardımcı olabilir. İKÖ-AB Ortak Forumu katılımcıları tarafından belirtildiği gibi, 'İstanbul Ruhu' bu öncü rolün kanıtıdır. Kendine özgü bu özelliği, bölgesinde karşılaştığı tehdit ve tehlikelere karşın, Türkiye'nin üyelik yönünde attığı kararlı adımları desteklemektedir.'' Terörizmin uzun yıllar Türkiye için temel bir sorun olduğunu anımsatan Ecevit, sözlerini şöyle tamamladı 
     ''Terörizme karşı olan savaşımızda AB'nin tüm üyelerinin bize daha etkin bir şekilde destek sağlamalarını dilerim. Bu zirvenin, 11 Eylül'den sonra en çok gereksinim duyulan istikrarı oluşturmak üzere, Lizbon stratejisinin gerçekleştirilmesi için sürdürülen çabalara yeni bir ivme sağlayacağını ümit ediyorum.'' 
     






</TEXT>
</DOC>
