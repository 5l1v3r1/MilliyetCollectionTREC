<DOC>
<DOCNO> 55295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/yazar/sazak.html </URL>
<DATE> 2001/12/03/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Baykal'ın gelecek çağrısı 
</HEADLINE>
<TEXT>

     CHP geleceğini arıyor. Deniz Baykal Ankara'da toplanan il başkanlarına partinin muhalefetteki yükselişine koşut umut verici mesajlar ileterek şöyle seslendi 
     "CHP'de parti içi kavga bitti ama kolay olmadı birinci meydan savaşını, iç çekişmelere son vererek kazandık, bunları unutmayalım. CHP ilkelerine ve ahlakına inanan, yeni barış kültürünü içine sindiren, geçmişte hizmet vermiş vermemiş herkes başımızın tacı." 
     Deniz Baykal'ın çağrısı, İnönü'nün yeni oluşumdan çekilmesi üzerine sol tabana yönelik "CHP adresli" buluşma arzularına yanıt vermekle birlikte, kimi koşulları da içermektedir. CHP lideri "İsim ve şöhret peşinde değiliz, kurtarıcı aramıyoruz" derken partiyi "kurultay savaşları" dönemine geri götürmeye niyeti olmadığını belirtiyor. 
     Baykal'a göre partinin bugün "dışa dönük" çalışır hale gelmesindeki en büyük etken de CHP'nin "dar grup konfederasyonu" yapısından kurtarılmış olmasıdır. 
     Son kurultaydan çıkarken Baykal, "Ecevitvari" parti yapısı oluşturacağının sinyalini vermiş ve "parti birliği"ni sağlayacağını ilan etmişti. 
     CHP lideri, il başkanlarına bu konuda gelinen noktayı şöyle anlatıyor 
     "Anadolu'da kavgalı eve kız, kavgalı partiye oy vermezler. CHP'yi kendi kendisiyle çatışan, birbirleriyle mücadeleyi tatmin aracı yapan yapıdan çıkardık. Bunu uygulamak kolay olmadı. Partinin ağır topları tepki gösterdi. Parti çözülüyor baskısı sürekli tehdit gibi önümüze getirildi. CHP örgütü boyun eğmedi. Birinci meydan savaşını, parti içi kavgayı bitirerek kazandık. Bunu unutmayalım ve gelecekte de yanlış yapmayalım. 
     CHP, Türkiye'nin partisi alt grupçuk partisi, etnik kimlik, mezhep, inanç partisi değil. Sosyal demokrasi inancının partisi. Tasfiyeler yapılıyor diye şantaj girişimleri denendi. Kazandığımız ikinci meydan savaşı da budur. CHP'de herkese, her kimliğe yer var. Ama kimlikler arası sen - ben mücadelesinin aracı değiliz. 
     Sosyal demokrasi, çatışma, kavga siyaseti değil, uzlaşma siyasetidir." 
     Baykal, geleceğin CHP'sinde kapıyı kimilerine etik yönden kapaması da kamuoyunun gözünden kaçmayacak önemde. 
     CHP lideri, "Bir kuruşluk kamu kaynağını kendi siyasi çıkarı için kullanan bir tek kimseye bile yer yok" derken geçmişte SHP'yi yaralayan "müteahhit partici" profiline kapıyı kapatıyor. 
     Baykal artık seçime hazırlanıyor. 
     Erdal İnönü'nün çekilmesi, Kemal Derviş'in popülaritesini kaybetmesi CHP'nin yükselişine ortam hazırladı. 
     Deniz Bey, CHP'siz Meclis'in zayıflığını, 1999 sonbaharında hükümeti düşürmenin ardındaki yolsuzluk ve çürük bankalar düzenini iyi anlatıp, "Biz haklıydık" inancını halkla paylaşabilirse "yeni bir ekonomik program ve kadro"yla, gelecek seçimde mutlaka kazanır. 
     CHP Meclis'e "iktidar seçeneği" olarak girer. 
     
     







Yahya Kemal'in romanı 


Gizli oylama 


Savaşın yeni cephesi 


Ekonomide esintiler iyimser 


Abdullah Öcalan’ın merak ettikleri 


Kıbrıs "ver kurtul " ve Callaghan... 


Baykal'ın gelecek çağrısı 


Bugün şehir çok kalabalık 


Küçülme rakamları hastalığı belgeliyor 


İstanbul Ticaret Üniversitesi 


</TEXT>
</DOC>
