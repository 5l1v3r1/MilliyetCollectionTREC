<DOC>
<DOCNO> 89286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur11.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli hükümeti bozma sinyalini bugün de verdi... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye-AB ilişkilerinde elde edilen herhangi bir kazanım, katedilen bir mesafe varsa, bunun Türk Milleti ve devletinin bir başarısı olduğunu belirterek, ''Eğer ortada bir yanlışlık ve başarısızlık varsa da bunun vebali, bu zamana kadar yetki ve sorumluluk üstlenen partilerin ve siyasetçilerindir'' dedi. 
     Bahçeli, partisinin TBMM Grup toplantısında, Cumhurbaşkanı Ahmet Necdet Sezer'in başkanlığında 7 Haziran'da yapılan AB zirvesine ilişkin değerlendirmelerde bulundu. 
     Bahçeli, şunları kaydetti 
     ''Biz, bugün, hiçbir hafıza yoklaması ve muhasebe yapma ihtiyacı hissetmeden partimize yöneltilen seviyesiz ve mesnetsiz, dolayısıyla kasıtlı ve planlı eleştirilere çok ağır bir şekilde cevap verebiliriz. 
     Bu çerçevede geçmişte yapılan hataları, AB karşıtlığı bariz olan siyasi söylemleri tekrar tekrar hatırlatır, Gümrük Birliği anlaşmasınının, 'Yangından mal kaçırır gibi' aceleye getirildiğini ve bunun iç siyasette nasıl sıradan bir tüketim aracı olduğunu sık sık vurgularız. 
     Ama biz, MHP olarak, çok gerekli olmadıkça, bu tür tartışmalara geri dönmeyi yararlı bulmuyoruz.'' Türkiye-AB ilişkilerinde elde edilen herhangi bir kazanım, katedilen bir mesafe varsa, bunun Türk Milleti ve devletinin bir başarısı olduğunu ifade eden Bahçeli, eğer ortada bir yanlışlık ve başarısızlık varsa da bunun vebalinin, bu zamana kadar yetki ve sorumluluk üstlenen partilerin ve siyasetçilerin olduğunu söyledi. 
     
     ''4 KONU ÖNEMİNİ KORUYOR'' 
     Türkiye-AB ilişkilerinde kaydedilen ilerlemeye rağmen, başta Kıbrıs sorunu olmak üzere, anadilde eğitim ve televizyon yayını, idam cezasının terörizm suçlarından da kaldırılması konularının, önemini koruduğunu ifade eden Bahçeli, sözlerini şöyle sürdürdü 
     ''Bunun yanında, AB yönetiminin Türkiye karşısında söylem ve politikalarının tutarsız ve belirsiz olma özelliğini sürdürüyor olması, yine bu zamana kadar ülkemize karşı yükümlülüklerini yerine getirmekten ısrarla kaçınması, altının çizilmesi ve hiçbir şekilde gözardı edilmemesi gereken diğer noktaları oluşturmaktadır. 
     MHP'ye, bu hususlarda samimi görüş ve inançlarını açıkça ortaya koyduğu için saldırılmakta, aleyhinde yoğun kampanyalar düzenlenmektedir. Son bir-iki hafta içerisinde çok geniş bir cepheye yayılan ve neredeyse insanın aklına gelebilecek her türlü aracın kullanıldığı ve vaadin pazarlandığı kampanya, bu sürecin yeni bir aşamasını ifade etmektedir. 
     Hatırlanacağı üzere 2001 yılının Kasım ve Aralık ayında Türkiye İlerleme Raporu üzerinde yapılan değerlendirmelerle birlikte başlayan süreci, Kıbrıs ve 312. madde tartışmaları izlemiştir. Daha sonra Ulusal Program'ın yıldönümünde ve bu ayın sonunda toplanacak olan Seville Zirvesi'nde birlik yönetiminden takvim alınacağı propagandasıyla idam cezasının tamamen kaldırılmasının ana temayı oluşturduğu bir kampanya organize edilmiştir.'' 
     
     ''CENNETE YOLCULUK ÇAĞRIŞIMI'' 
     Bahçeli, özellikle belirli medya, sivil toplum örgütleri ve siyaset çevreleri tarafından bir kampanyanın yürütüldüğünü, hatta, ''AB trenini kaçırmama söyleminin'', ''cennete yolculuk çağrışımı'' yapan temel bir slogan haline getirildiğini söyledi. 
     Bütün bunlar yapılırken, Türkiye'nin AB üyeliğinin, ancak karşılıklı işbirliği ve anlayışın hakim olduğu takdirde, en erken 2010-2013 yıllarında mümkün olabileceği ve bu tarihten itibaren de en 
     az 8-10 yıl boyunca serbest dolaşım hakkının tanınmayacağı gerçeğinin, Türk toplumunun bilgisi ve dikkatinden ısrarla kaçırılmaya çalışıldığını savunan Bahçeli, ''Yine 2005 yılından sonra üye ülkeler arasında var olan dengesizlikleri gidermek amacıyla kullanılan AB fonlarının uygulamadan kalkacağı gözardı edilmiştir'' dedi 
     
     MUHATAP TBMM DEĞİL HÜKÜMET 
     MHP Genel Başkanı, Devlet Bakanı ve Başbakan Yardımcısı Devlet Bahçeli, Avrupa Birliği AB yönetiminin muhatabının ''TBMM değil, hükümet'' olduğunu belirterek, ''Bunun için de AB yönetimiyle bu tür ilişkileri uyumlu olarak götürecek ve ön şartları kabul edecek bir hükümetin bulunması zorunludur'' dedi. 
     
     AB'NİN İSTEKLERİ 
     Bahçeli, MHP'nin, AB yönetiminin Türkiye'nin tam üyeliği değil müzakere sürecine başlama tarihi vermek için dayattığı ve abarttığı ön şartları kabul etmeyeceği görüşünü zirvede bir kez daha açıkladığını kaydetti. 
     Zirvede, Kıbrıs konusunda taviz verilmesi, ana dilde yayın ve eğitime başlanması ile idam cezasının terör suçlarını da kapsayacak şekilde kaldırılması şartlarını zorunlu gören partilerin birlikte hareket edebilecekleri görüşünü aktardığını anımsatan Bahçeli, ''MHP'nin böyle bir oluşumun içinde hiçbir şekilde yer almayacağı vurgulanmıştır'' dedi. 
     
     ''ŞARTLARI KABUL EDECEK HÜKÜMET'' 
     Bahçeli, Meclis'te bu yönde bir ortak girişim başlatılmasının yeni bir hükümet yapısının şekillenmesinin işareti olacağı görüşünü de yineleyerek, ''Bu yaklaşım biçimimizde ne şaşırılacak ne abartılacak ne de farklı yorumlanacak bir yön bulunmaktadır'' şeklinde konuştu. 
     MHP'nin bu tavrını anlamak istemeyenlere bir kez daha anlatmakta yarar olduğunu ifade eden Bahçeli, şunları kaydetti 
     ''Bizim açımızdan milli duyarlılıklar ve çıkarlar çerçevesinde hayati öneme sahip konularda anlayış ve tavır birliği içinde bulunan siyasi partilerin hükümet oluşturması hem gerekli hem de doğru olanı ifade eder. Diğer bir deyişle siyasi ahlakın gereği ve hükümet etme prensipleri açısından söylenmesi ve yapılması gereken budur. 
     İkinci olarak da AB yönetiminin doğrudan muhatabının TBMM değil, Hükümet olduğunu unutmamak gerekir. Bunun için de AB yönetimiyle bu tür ilişkileri uyumlu olarak götürecek ve ön şartları kabul edecek bir hükümetin bulunması zorunludur.'' Devlet Bahçeli, MHP'nin bu tavrının açık, samimi ve tutarlı olduğunu dile getirerek, bazı muhalefet partilerin bundan rahatsız olduğunu kaydetti. 
     





</TEXT>
</DOC>
