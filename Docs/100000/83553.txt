<DOC>
<DOCNO> 83553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/yazar/sazak.html </URL>
<DATE> 2002/05/12/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Gençler, Derviş, liderlik 
</HEADLINE>
<TEXT>

     Arı hareketince Uluslararası Cumhuriyetçi Enstitü ile birlikte düzenlenen, 'Katıl ve Geleceğini Yarat - GençNet' konferanslarının üçüncüsü Yeditepe Üniversitesi'nde başladı. 
     Devlet Bakanı Kemal Derviş'in konuşmacı olduğu toplantının sabahki bölümünü izledik. Başarılı bir etkinliğe imza atmış genç Arı'lar. 1999 Mayıs'ında Samsun'dan yola çıkmışlar ve üniversite düzeyinde örgütlenerek ve katılımcı projeler üreterek 81 ilden 1000 genci İstanbul'da buluşturmuşlar. 
     Anadolu'nun genç yüzü dün Yeditepe Üniversitesi kampusunda Türkiye'nin geleceğini tartışmak üzere bir araya geldi. 
     Kemal Köprülü ve arkadaşlarını kutlamak gerekiyor. 
     Soyut siyaset yapmıyorlar. Kamuoyundaki kimi yargıların aksine bir partinin 'gençlik kolu' falan da değiller, Arı Hareketi'nin 'partileşmeyeceğini' Köprülü defalarca açıkladı. Hedefleri, gençliğin demokratik, siyasi, ekonomik ve sosyal katılımcılığını artıracak platformları yaratmak. Anadolu'da il ve üniversiteler düzeyinde yerel projeler üretmek. Etkin bir sivil toplum örgütü olabilmek. 
     Kuşkusuz Türkiye sorunları, ülke yönetimi ve siyasetin geleceğiyle yakından ilgililer. Aralarındaki iletişimi internet ortamında 'www.gençnet.org' adresli platformda sürdürüyorlar. Dünkü toplantının konuşmacılarını da gençler belirlemiş. Kemal Derviş'i dinlemek istemişler. Mehmet Ali Bayar'ın çağrılması da rastlantı olmasa gerek. 
     Derviş giderek siyasete ısınıyor 
     Gençlerin dünkü toplantısındaki ilgisini görünce 'ısınma' nitelemesini bir adım öteye götürüp 'siyasete soyunmak'tan söz etmek erken bir gözlem olmaz. Olaylar Derviş'i ister istemez öne çıkartıyor o da fırsatları kullanıyor. Adı anons edilince ceketini çıkarıp, 1970'lerin Ecevit'i gibi 'mavi gömleği'yle kürsüye çıkması dikkat çekiciydi. 
     Ancak konuşmaya başlayınca, Türkiye'nin geleceğinde rol oynama iddiasındaki bir lider adayından çok, üniversitede ders veren bir hocaya benzedi. Vizyon diye anlattığı da, 'sosyal liberal sentez' şeklinde tanımladığı karışık bir modeldi. Fukuyama'ya gönderme yaparak 'tarihin sonunun gelmediğini' savunmaya çalıştı ama 21'inci yüzyıla yön verecek düşünceler konusunda gençlere fazla ışık tutamadı. Türkiye'ye geldiği günlerde dışa vurduğu 'sol' kimliğini gizleme mahcubiyeti içinde 'merkez'e oynayan ve 20'nci yüzyılın sonunda Berlin Duvarı'nın yıkılmasıyla sağ ve sol ideolojilerin bittiğine inanan bir Derviş dinledik. 
     Türkiye'nin krizlere 'bağışıklık kazandığını' savunması ise salondakileri güldürdü. 
     Hayret Bu bağışıklığın 2.5 milyon insanı işsiz bıraktığı ve kişi başına gelir düzeyini 2100 dolara çektiğini önemsemeyecek ölçüde kendi toplumuna 'yabancı' Kemal Derviş. Yine de şanslı, çünkü toplumdaki 'değişim rüzgarı', eskileri önüne katmış sandığa sürüklüyor. Kemal Bey ise otomobil fabrikasıyla, üniversite anfisinde aynı 'teknokrat' üslubuyla, 'Beni izlemeye devam edin' mesajı veriyor. 
     Derviş'i dinlerken 1980'lerin başındaki Özal'ı anımsadık. 
     
     







Küçücük fıçıcık, işi dolu turşucuk... 


66’ncı sone... 


Rahşan Ecevit Bülent bilge konumundadır’ 


Acıyla, kopuşla gelen olgunluk 


Enginar ve çam 


Çocuklardan mesaj var 


KKTC ve Doğu Akdeniz Üniversitesi 


Ya üvey anneler... 


"Karen Fogg'un E - Postalları" 


Gençler, Derviş, liderlik 


Kızım, benim için ikinci üniversiteydi 


United Colors of İdeoloji 


Benim Oyum 


Ekonomide büyüme sinyalleri var ama... 


Annemin elbisecisi 


Dans etmek hiç de hafif bir eylem değil 


</TEXT>
</DOC>
