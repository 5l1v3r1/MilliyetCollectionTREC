<DOC>
<DOCNO> 96754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun15.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ''Kıbrıs Türkleri 20 Temmuz'da yeniden doğdu'' 
</HEADLINE>
<TEXT>

     KKTC Cumhurbaşkanı Rauf Denktaş, 20 Temmuz 1974 Barış Harekatı ile Kıbrıs Türk halkının yeniden doğduğunu belirterek, 20 Temmuz 1974'te Türkiye adaya gelmeseydi Kıbrıs Türklerinin yerinin toplu mezarlar olacağını söyledi. 
     Barışa, barış istemekle değil, aynı zamanda barışın ne maksatla istendiğini bilerek gidilebileceğine işaret eden Denktaş, ''Maksat, devletimizin zemininde, bayrağımızın gölgesinde müşterek bir kuruluş kurmaktır. Bundan öteye bir şey düşünmeyiniz'' dedi. 
     ''Egemenliği devamlı surette dilinize tespih ediniz'' diyen Denktaş, egemenlikten vazgeçilemeyeceğini, Atatürk'ün vecizesine işaret ederek, egemenliğe dayanmayan hakların hak olmadığını vurguladı. 
     Denktaş, 20 Temmuz Barış ve Özgürlük Bayramı kutlamalarını, Bayrak Radyo Televizyonu'ndan saat 12 00'de yaptığı konuşmayla başlattı. 
     Ekonomik mücadelenin önemine dikkat çeken Cumhurbaşkanı Denktaş, ekonomik mücadeleden de önemli bir hak ve hürriyet, devleti koruma mücadelesi verdiklerini söyledi. Denktaş, devleti satışa çıkardıkları an ellerinin boş kalacağını ve Kıbrıs'ta tutunamayacaklarını, azınlık durumuna düşeceklerini kaydetti. 
     -1974'DE DOĞANLAR 28 YAŞINDA- Denktaş, Barış Harekatı'nın yapıldığı yıl doğan çocukların bugün 28 yaşına geldiğine işaret ederek, 28, 30, 35 yaşlarındaki insanların Barış Harekatı öncesindeki günleri hatırlayamayabileceğini söyledi ve şunları kaydetti 
     ''1960 anlaşmalarıyla bize verilmiş olan hakların kullanılmasına müsaade etmediler. Bizi bir Rum cumhuriyetinde ikinci sınıf vatandaş yapmak için haklarımızı gasp ederek bizi azınlık durumuna düşürmek için ellerinden geleni yapmaya başladılar. Gizlice silahlandılar ve 'vur' emri verildiğinde 21 Aralık 1963'de kan dökmeye başladılar. 
     Toplu mezarlar kaderimiz olacaktı, eğer direnmeseydik. Toplu mezarlar hepimizin kaderi olacaktı, eğer garantör Türkiye o günlerde -derhal aramıza gelememesine rağmen - 'Ben varım, garantörüm, Kıbrıs Türklerini ve haklarını korumaya and içtim' demeseydi. Zaman zaman havadan uçuşlarıyla, radyodan televizyondan beyanatlarıyla, diplomatik girişimleriyle Makarios'un kanlı elini durdurmasaydı. 
     11 yıl, Türk bölgesi denilen küçük bölgelere hapsedilmiş şekilde 
     ama boyun eğmeden haklarımızı savunarak, Türkiye garantörümüz, Anavatanımız elbette gelip bizi kurtaracak inancıyla hiçbir millete nasip olmamış bir hürriyet mukavemeti gösterdik.'' Konuşmasında gençlere de seslenerek, devlete sahip çıkmaları çağrısında bulunan Denktaş, şöyle devam etti ''Sevgili gençler, bir devletin sahibisiniz. Bu devlete sahip çıkmak sizin boynunuzun borcudur. Size bu devleti veren anne ve babalarınıza, ağabeylerinize, bütün büyüklerinize ve Anavatana şükran borcunuz vardır. Şehitlerimize, gazilerimize, malul gazilerimize şükran borcunuz vardır. Bunu bilerek çalışınız ve yaşayınız. Devlete sahip çıkmanın gururuyla yaşayınız. Çünkü devletsiz insan başı yerde gezmeye, el açmaya mahkumdur. Ne kadar zengin olsa, devleti yoksa, bayrağı yoksa, başkasının kuludur kölesidir demektir. Ona el açmaya mahkumdur. Bu nedenle bugün verilmekte olan mücadeleyi muhakkak iyi değerlendiriniz.'' -NİYE ANLAŞILAMIYOR - Cumhurbaşkanı Denktaş, iki eşit ortak olarak Kıbrıs'ta müşterek bir idare kurulabileceğine dikkat çekerek, mesajını şöyle tamamladı ''Kendi cumhuriyetimizde, kendi devletimizde, kendi işlerimizi biz yapacağız, ama birlikte Avrupa Birliği ise AB, BM ise BM gibi yerlerde bir tim olarak bulunacağız. Niye anlaşamıyoruz Çünkü devletimizi kabul etmiyorlar. Devlet vardır. Egemenliğimizi kabul etmiyorlar. 'Egemen biziz' diyorlar. Bu şartlar altında bu zorlukları yenmeye çalışıyoruz. Zorlukları masada yenebilmemiz için verilen mücadelenin ne olduğunu hepinizin bilmesi, hepinizin aynı şeyi söylemesi lazım. AB havucu ile gözleriniz bulanmasın. Sizi kimse bununla kandırmasın. Evvela hürriyet, evvela demokrasimizin daha güzel olması, evvela devletin korunması, bayrağın yere düşmemesi, Türkiye ile aramızda kurulmuş olan tüm köprülerin daha da güçlenmesi, yıkılmaması. El ve gönül birliği içerisinde Anavatan ile birlikte daha güzellere, daha iyilere ve barışa, sadece istemekle değil, aynı zamanda barışın ne maksatla istendiği bilinerek gidilebilir. Maksat devletimizin zemininde, bayrağımızın gölgesinde müşterek bir kuruluş kurmaktır.'' Cumhurbaşkanı Rauf Denktaş'ın konuşması, radyo ve televizyonlarda yayımlanırken, kutlamalar kapsamında 21 pare top atışı da yapıldı. 
     





</TEXT>
</DOC>
