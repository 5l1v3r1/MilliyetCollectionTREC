<DOC>
<DOCNO> 67659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo10.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
''Şike Çetesi'' kendini savunuyor... 
</HEADLINE>
<TEXT>

     Sakaryaspor Teknik Direktörü Coşkun Demirbakan, ''şike çetesi'' iddialarının kendisiyle bir ilgisi olmadığını söyledi. 
     Coşkun Demirbakan, ''Şike çetesi'' haberinde yer alan iddialarla bir ilgisi bulunmadığını savunarak, ''Olaylarla hiçbir bağlantım ve alakam yok'' dedi. 
     Bu tür iddiaların, futbol yaşantısındaki başarılarına gölge düşürmek isteyen çevrelerce ortaya atıldığını da öne süren Demirbakan, şöyle konuştu 
     ''Futbol kariyerimde Diyarbakırspor ve Sakaryaspor'da 2 final kaybettim. Böyle bir çetenin içinde olsaydım, bu finalleri kaybetmezdim. Sakaryaspor'un sezon başından beri kazanmış olduğu bir penaltı bile yok. Oynadığımız bütün maçları gücümüzle kazandık. 
     Başarılı futbol kariyerime gölge düşürmeye çalışıyorlar, oysa biz görevimizi yapıyoruz. Bu iddialar, futbol ahlak ve kurallarına yakışmaz.'' 
     Kombassan Konya 
     İkinci Futbol ligi A Kategorisi'nde mücadele eden Kombassan Konyaspor'da, kulüp basın sözcüsü İbrahim Kaplan, şike iddialarıyla kulüplerinin önünün kesilmek istendiğini savundu. 
     İbrahim Kaplan, basında yer alan ''şike çetesi'' iddialarıyla ilgili yaptığı açıklamada, Kombassan Konyaspor'un bu tür çirkin iftiraların hedefi olmasının kendilerini üzdüğünü söyledi. 
     Aydınspor karşılaşmasıyla ilgili ortaya atılan şike söylentilerinin gerçeği yansıtmadığını dile getiren Kaplan, ''Bu iftirayı atanlara bu maçı izlemelerini tavsiye ederim. En ufak bir şaibe dahi yoktur. Bu tür iftiralarla önümüz kesilmeye çalışılıyor. 
     Takımımızın ismini şike iddialarına karıştıranları şiddetle kınıyoruz'' dedi. 
     Kombassan Konyaspor'un masa başı oyunlarıyla hiçbir zaman maç kazanmadığını ve kazanmayacağını belirten Kaplan, hedeflerine ulaşmak için sahada alın teri dökeceklerini kaydetti. 
     Kaplan, bu tür şike iddialarının ligde huzursuzluğa da neden olacağını sözlerine ekledi. 
     Gençlerbirliği 
     Şike iddialarına Gençlerbirliği Kulübü Başkanı İlhan Cavcav ve teknik direktör Erdoğan Arıca da tepki gösterdi. 
     İlhan Cavcav, bu tür yazıların ve iftiraların Gençlerbirliği Kulübü tarafından şiddet ve nefretle kınandığını belirterek, ''Şikeli maçlar bölümünde Bursaspor ile yaptığımız maçın da geçmesi Cumhuriyetimizle yaşıt ve şerefli bir mazisi olan kulübümüze karşı atılan haysiyetsiz bir iftiradır. Ayrıca, bu maçın tarafı olan Bursaspor Kulübü de onurlu geçmişiyle herkesin iftihar ettiği bir kulübümüzdür. Söz konusu maçımızı Serdar Tatlı yönetmiştir ve kendisinin ne denli dürüst ve mükemmel bir hakem olduğu da herkesin malumudur'' diye konuştu. 
     Cavcav, bu tür kirli ilişkiler içinde olanların yasalar önünde hesap vermelerini istediklerini de ifade ederek, şöyle konuştu 
     ''Gençlerbirliği olarak hiçbir kulübümüzün, hiçbir hakemimizin ve hiçbir teknik adamımızın bu tür kirli ilişkiler içinde olmayacağına yürekten inandığımızın bilinmesini ve eğer bu tür ilişkileri olanlar varsa bir an önce yargılanıp kanunlar önünde hesap vermelerini istiyoruz.'' Cavcav, bugüne dek konuyla ilgili olarak DGM dahil hiçbir makamdan kulüplerine herhangi bir çağrı veya bilginin ulaşmadığını da sözlerine ekledi. 
     
     Arıca... 

     Bir'in arkadaşı olduğunu, kendisinin adının böyle bir olaya karıştırılmasının ise gerçeklerle bağdaşmadığını belirterek, şunları söyledi 
     '' Aliço benim arkadaşımdır. Zaten benim de olayla uzaktan ve yakından hiçbir ilgim yok. Şike olayına karıştırılan Bursaspor maçının kasetleri hem bizde, hem de Futbol Federasyonu'nda var. İsteyen alıp izlesin orada şike olup olmadığını çok net bir şekilde görecektir. 
     Maçın hakemi Serdar Tatlı'nın adının böyle olaylara karıştırması ise hiç doğru değil. Bu konuda daha fazla konuşmak istemiyorum. Çünkü konuştukça batıyoruz.'' 
     Samet Aybaba 
     Gaziantepspor Teknik Direktörü Samet Aybaba, ''Şike çetesi''ne ilişkin isminin geçtiği haberde, Ali Fevzi Bir'i tanıması dışındaki tüm iddiaların düş ürünü olduğunu söyledi. 
     Samet Aybaba, ''şike çetesi'' haberine bir anlam veremediğini belirterek, ''Ali Fevzi Bir'i tanımam dışındaki iddialar hayal ürünü. Bu bağlantılar nasıl kuruldu bilemiyorum'' dedi. 
     Gaziantepspor'dan bazı futbolcuların dinsel inançlarının gereğini yerine getirdikleri için gönderildiği ya da kadro dışı bırakıldığı yönündeki haberlere de değinen Aybaba, ''Gaziantepspor'dan formsuzluğundan dolayı futbolcu gönderildi, inancından dolayı değil. 
     Biz, futbolcunun yaptığı işe bakarız, başka yönleriyle ilgilenmeyiz'' diye konuştu. 
     Aybaba, haberde yer alan iddiaları hukuksal boyutta inceleyeceğini ve gereğini yapacağını da sözlerine ekledi. 
     Federasyon 
     Haberde adı geçen Futbol Federasyonu Genel Sekreteri Aydın Torunoğlu, yaptığı açıklamada, söz konusu haberin tamamıyla asılsız olduğunu savundu. 
     Futbol Federasyonu Genel sekreterliği görevinde 10 yıldır bulunduğunu ifade eden Aydın Torunoğlu, adından söz edilen ''Şike Çetesi'' iddialarının bulunduğu ve Devlet Güvenlik Mahkemesi'ne yansıyan bir dosyanın da olmadığını kaydettti. 
     Haberin içeriğinde, hazırlanan dosyanının hem Futbol Federasyonu yönetimine hem de Devlet Bakanlığı'na gönderildiği biçiminde ifadeler olduğunu belirten Torunoğlu, ''Ne Futbol Federasyonu'na gelen ne de bakanlığa gönderilmiş böyle bir dosya var. Zaten haberin tamamı uydurmaca kaydırmaca. Haberi okuyan ve futbol camiasındaki herkes gülüyor'' diye konuştu. 
     Futbol Federasyonu Başkanı Haluk Ulusoy'un Dünya Kupası'ndaki rakiplerden Çin'in yapacağı bir karşılaşmayı izlemek için Hong Kong'da bulunduğunu kaydeden Torunoğlu, şunları söyledi 
     ''Bu konuyla ilgili kendisiyle konuşmadık. Zaten ciddiye alınacak birşey değil. Bahis oynamak, oynatmak ne demek. Hepsi saçma sapan iddialar. Yalan dolu bir belge. Bugün biz de araştırdık. Devlet Güvenlik Mahkemesi'ne ulaşan böyle bir dosya yok. Herhalde birilerinin polise aktardıkları iddialar var. Bu iddialar da haberi yapan gazeteciye sızdırıldı. Ancak, araştırılmadan soruşturulmadan insanları karalamak, suçlamak hiç doğru bir davranış değil.'' 
     






</TEXT>
</DOC>
