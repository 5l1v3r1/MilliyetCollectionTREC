<DOC>
<DOCNO> 79428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/yazar/toker.html </URL>
<DATE> 2002/04/20/ </DATE>
<TIME>  </TIME>
<AUTHOR> Metin TOKER  </AUTHOR>
<HEADLINE>
Yakup Cemil'in lafı mı olur 
</HEADLINE>
<TEXT>

     Hiç Türkçe bilmeyen biri sabahleyin Türk gazetelerine bakmak ve akşamları televizyonlardaki haber ve tartışma programlarını izlemek gibi tuhaf bir adetin sahibiyse, ona göre mutlaka Sharon ve Arafat'ın yanında dünyayı karıştıran bir üçüncü kimse vardır RTÜK. 
     Gazetelerimiz RTÜK ile kalkıyorlar, RTÜK ile yatıyorlar televizyonlarımız RTÜK ile yatıyorlar, RTÜK ile kalkıyorlar. İşin daha garip olan tarafı, bu RTÜK'ün gerçekte ne olduğunu ve ondan niçin bu kadar fazla bahsedildiğini çok kimsenin bilmemesidir. 
     RTÜK, Radyo Televizyon Üst Kurulu demektir. Buna ait bir kanun Meclisten geçirilip Cumhurbaşkanlığına sunulmuştur. Cumhurbaşkanı onu Meclise iade etmiştir. 
     Meclis, önüne ikinci defa gelen metni aynen kabul ederse, ne Cumhurbaşkanı'na, ne herhangi bir başkasına yapacak iş kalacaktır. Radyo ve Televizyon Üst Kurulu'nun çalışmalarını o kanun düzenleyecektir. 
     Türkiye'de basın, hemen her yerde olduğu gibi bir takım kanunlara tabidir. 1945'i ülkede çok partili demokratik parlamenter rejimin başlangıcı kabul ederseniz, o tarihten itibaren dünya kadar basın kanunu gelip geçmiş, dünya kadar basın bunun etkisini - çok zaman ağırlığını - üzerinde hissetmiştir. CHP'nin malı bir kanunla İzmir'de bir genç adam, hamile eşi yazı işleri müdürü sıfatıyla kendi yerine hapishaneye tıkıldığında, intihar etmiştir. 1950'de DP iktidara geldiğinde bu değişikliğin şenlikleri arasında basın çok liberal bir kanunla ödüllendirilmiştir. Fakat balayı az sürmüş, eskisinden beter bir basın kanunu basının üzerine yeni deli gömleği olarak geçirilmiştir. Bir basın düzenlemesinde akla gelebilecek en saçma yasaklar arasında olan İspat Hakkı'na karşı girişilen mücadele DP'de ilk büyük yarayı açmış, bölünmesine sebep olmuştur ama benim de iki kızım, babaları iki defa hapishanedeyken dünyaya gelmişlerdir. Ankara Merkez Cezaevi Türk ve dünya gazetecileri tarafından Ankara Hilton diye isimlendirilmiştir. 
     Bunlar ve daha sonraki birçok olay şimdi artık, hele genç kuşakların belleklerinde bile değildir. 
     Söylemek istediğim, basın kanunlarının basını ancak belirli bir süre etkilediği, onu bazı şeylere mecbur ettiği, bazı görevlerini kolaylaştırıp, bazılarını zorlaştırdığı, ama en sonunda hepsinin rafa kalktığıdır. Onların hiçbiri devamlı olarak kalmamıştır ülkenin basını da onlar sayesinde - veya yüzünden - bir bünye değişikliğini gerçekleştirmemiştir. 
     Mecelle deyimiyle engel - mani - ne zaman ortadan kalksa, yasak - memnu - geri gelmiştir. Yani basın, basın kanunlarının - mevzuatın - gelip geçici etkisi altında değil daha ziyade toplumun gelişmesi paralelinde bünyesini değiştirmiştir. 
     
Basından bugünkü şikayetler      Bir süredir kamuoyundan, medya çevreleri dahil, gazetelerle ilgili olarak yükselen şikayetler bazı yazarların yazdıkları sütunları "babalarının malı gibi görmeleri" sorumsuzluğuna düşmeleridir. Bunun sonucu o sütunlarda bazı Yakup Cemiller - yani tetikçiler - türemişlerdir. Bunlar kim olduğuna bakmaksızın, önlerine gelen herkesin namus ve haysiyetine saldırmaktadırlar. 
     Bu tarz şikayetler de yeni değildir ama onlar da belleklerden çıkmışlardır. Basın daha ne "Yakup Cemiller" görmüştür 
     Bunların çoğu, bir kanun değişikliğine de lüzüm kalmaksızın sorumlu ve otoriter genel yayın yönetimleri tarafından önlenebilirdi ve önlenebilir. 
     RTÜK'e gelince o da, hangi kanun kabul edilirse bir süre onun dizgini ile yönlendirilecektir. RTÜK'ün bugün düştüğü durum başlıca iki tarafın onu kendi av sahası haline getirmiş olmasıdır. Halbuki bu kamplardan birinin başını çekmekte bulunan bir "eski parlamenter kadın yazar"ın da itiraf ettiği gibi demokratik Avrupa ülkelerinde mevcut değişik tedbirlerin hiçbiri derde deva olmamaktadır. 
     Çünkü böyle bir "tartışılmaz deva" yoktur. 
     
     Bugünkü Türk basınının asıl ve ileriye dönük hastalığı bu değildir. Hemen her şeyi bir süredir "magazinci gözü" ile görmeye başlamış medya bu alanı yakın tarihimizin en ciddi olaylarına kadar genişletme hevesine girmiştir. Üstelik bunu yaparken en sansasyonel usulleri tercih etmektedir. Bu da yakın tarihin "ciddi büyük basın" tarafından, sorumsuzca çarpıtılması yolunu açmaktadır. 
     
     Yarın Herkes kafadan bir şeyler atıyor 
     







Güneydoğu patlar mı 


İstanbul, taşra patlaması ve Bektaşi fıkrası... 


Yağma Hasan 3 


SSK ve malzeme alımları 


Gündemsizlik ve zaman 


Avrupa, Türkiye'yi gözden çıkarabilir mi, çıkaramaz mı 


Akılsız oyunu 


Zor soru Neden Erdoğan önde 


Aklı sadece eğitimde olan bir müsteşar 


"Urumçi'ye buyrun"... 


Anna öldü çünkü damarlarında aşk akıyordu 


Star olmanın yolu 


Her şafakta ölenler... 


Taliban'a övgü kaseti 


Ortak yatırım, Çin diplomasisi kadar zordur’ 


Yetki var sorumluluk yok 


Yakup Cemil'in lafı mı olur 


ABD’de üniversiteleri "bağış" güçlendiriyor 


</TEXT>
</DOC>
