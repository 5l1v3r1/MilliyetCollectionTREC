<DOC>
<DOCNO> 53866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/yasam/yas03.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derya öldü mü öldürüldü mü 
</HEADLINE>
<TEXT>

Beş yıl önce babası tarafından boğazı kesilen, 17 ameliyattan sonra yaşama dönen Derya, yatağında ölü bulundu 
     DİNÇER ŞEREF İstanbul 

     Bunalıma giren babası tarafından 5 yıl önce boğazı kesilen, 17 ameliyat geçirdikten sonra yaşama "Merhaba" diyen Derya Durmaz 15 , yatağında ölü bulundu. İlköğretim okulu öğrencisi genç kızın kesin ölüm nedeni otopsiden sonra belirlenecek. 
     Eyüp Alibeyköy İmar Blokları’ndaki evlerinde sahura kalkan ailesi, kızlarının odasından çıkmaması üzerine şüpheye kapıldı. Mesime Durmaz, yataktan düşen kızının hareketsiz şekilde yüzükoyun yattığını gördü. Tüm uğraşlara rağmen kendine gelmeyen Derya, Özel Alibeyköy Hastanesi’ne kaldırıldığında ölmüştü. 
     
Otopsi belirleyecek      Cumhuriyet Savcısı Ali Demir, ilk incelemede, Derya’nın cesedinde darp izi ve tecavüz bulgularına rastlanmadığını belirtti. Durmaz çifti ise ifadeleri alındıktan sonra serbest bırakıldı. 
     1996’da cinnet getiren Ömer Durmaz, eşi Mesime’yi feci şekilde döverken, kızı Derya’nın da boğazını kesmiş, bir süre evde yaralı halde kilitli tutulan anne ve kızı, komşuları tarafından kurtarılarak hastaneye kaldırılmıştı. 
     



 YAŞAM 
















</TEXT>
</DOC>
