<DOC>
<DOCNO> 77415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur16.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Tasvip etmediğim bir kurumun başkanı olmam" 
</HEADLINE>
<TEXT>

     Boğaziçi Üniversitesi BÜ Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, ''tasvip etmediği bir kurumun başkanı olmayacağını'' belirterek, ''Ben, öğretim üyesi olarak doğru bildiğim her şeyi söylüyorum. Ama bir bürokrat olarak hiçbir şey söyleyemem'' dedi. 
     Prof. Dr. Işıkara, dünya genelinde doğal afetlerin zararlarının en aza indirilmesine yönelik bir teşkilatın oluşumuna ilişkin bazı toplantılara katılmak, Türkiye'deki müzeler ve içindeki objelerin de olası bir depremden korunmasına yönelik ABD Princeton Üniversitesi ile ortak yürütülen bir projeyle ilgili çalışmalarda bulunmak üzere New York'a gitti. 
     ABD'ye hareketinden önce, Atatürk Havalimanı VIP Salonu'nda açıklama yapan Prof. Dr. Işıkara, tüm dünya genelinde doğal afetlerin zararlarının en aza indirilmesi amacıyla Birleşmiş Milletler gibi bir teşkilatın kurulması yönünde bazı adımlar atıldığını söyledi. 
     ABD'ye gidişinin bir nedeninin bu konuda yapılacak toplantılara katılmak olduğunu ifade eden Prof. Dr. Işıkara, ayrıca, Princeton Üniversitesi'nde incelemelerde bulunacağını bildirdi. 
     
     KÜLTÜREL VARLIKLARIN KORUNMASI 
     Prof. Dr. Işıkara, bu üniversite ile Boğaziçi Üniversitesi'nin, Türkiye genelindeki kültürel varlıkların depreme karşı korunması yönünde ortak bir araştırma yaptığını ifade ederek, şöyle konuştu 
     ''Ülkemizin bir deprem ülkesi olduğunu düşünürseniz, müzelerimizin ve müzelerimizde sergilenen objelerin mutlak suretle depremden zarar görmeyecek bir hale getirilmesi lazım. Müzelerimizde çok kıymetli eserler bulunuyor. Bunlardan bir tanesinin düşüp kırıldığını var sayın, bunu bir daha yerine koyamazsınız. 
     Gördüğünüz gibi depreme hazırlanmak çok boyutlu ve kapsamlı bir mesele. Müzelerimizin ve müzelerde sergilen objelerimizin korunması yönünde bir çabaya gireceğiz. Kültür Bakanımız bu konuda çok hassas. 
     Dönüşümüzde bir proje hazırlayarak, bunu Bakan İstemihan Talay'a arz edeceğiz. Zannediyorum sadece İstanbul'daki müzeler değil, Türkiye genelindeki müzelerde bu çabanın içine gireceğiz.'' 
     
     DEVLET BAHÇELİ'YE TEŞEKKÜR... 
     Daha sonra gazetecilerin sorularını yanıtlayan Prof. Dr. Işıkara, ''Kandilli Rasathanesi ve Deprem Araştırma Enstitüsü'nün, Başbakanlık bünyesinde oluşturulacak Deprem Bilgi Merkezi'ne bağlanmasını öngören MHP'li 27 milletvekilinin TBMM Başkanlığı'na verdiği kanun teklifi ile bu yöndeki gelişmelere'' ilişkin sorular üzerine, ''MHP Genel Başkanı Devlet Bahçeli'nin büyük bir hassasiyeti vardı. Eğer basından okuduklarım doğru ise Sayın Bahçeli, o hassasiyeti yansıtmış vaziyette. Kendisine teşekkür ederim'' dedi. 
     Prof. Dr. Işıkara, Kandilli Rasathanesi'nin, deprem açısından gerek gözlem, gerek araştırma, gerekse eğitim ve öğretimi ''tek bir şemsiye'' altında toplayan kurum olduğunu vurgulayarak, şunları kaydetti 
     ''Bütün bunlar depreme karşı ayrılmaz bir bütün ve bir üniversite bünyesi içinde olması lazım. Bu kurumu alıp, Başbakanlık bünyesinde bir kurumun içerisine getirmek doğru değil. Biz, bunu söylemeye çalıştık. 
     Başbakanlık bünyesinde Deprem Bilgi Merkezi diye bir kuruma gerek yok. Çünkü Başbakanlık bünyesinde Türkiye Acil Durum Yönetimi Genel Müdürlüğü var. Bunun görevlerinden biri de ulusal deprem ağının geliştirilmesi ve desteklenmesi. Bu genel müdürlük işlerlik kazanırsa, bütün bu verileri Başbakanlık görecek. 
     Ben, özerk bir üniversitenin, özerk bir öğretim üyesiyim. Doğru bildiğim her şeyi hiç çekinmeden topluma söyledim. Toplumu rahatsız edecek şekilde hiçbir beyanatım yoktur. Hep önlem almaya dönük şeyler söyledim. Bu kurulacak kurumun başkanının, Kandilli Rasathanesi ve Deprem Araştırma Enstitüsü Müdürü olacağı belirtiliyor. Tasvip etmediğim bir kurumun başkanı olmam. Ben, öğretim üyesi olarak doğru bildiğim her şeyi söylüyorum, ama bir bürokrat olarak hiçbir şey söyleyemem.'' 
     
     HASTANELERİN DURUMU 
     Sağlık Bakanı Osman Durmuş'un ''Depremde en son hastaneler yıkılır'' şeklindeki açıklamasına ilişkin bir soruya ise Prof. Dr. 
     Işıkara, ''Dilerim öyle olur'' karşılığını verdi. 
     BÜ Deprem Mühendisliği Anabilim Dalı'nın İstanbul'da yaptığı araştırmaya göre 26 devlet hastanesinin güçlendirilmesi gerektiğini vurgulayan Prof. Dr. Işıkara, şöyle dedi 
     ''Bu, bir araştırmadır, ben bu araştırmanın üzerine konuşuyorum. 
     Dolayısıyla bu, bir gerçektir. İstanbul 100 kilometre uzaklıktaki depremi hissetti, şimdi 17-18 kilometre uzaklıktaki depremi yaşayacak. 
     Hastanelerimiz, mutlaka ayakta kalması gereken unsurlardır. Ama herkesin görüşüne de saygı gösteririm.'' Prof. Dr. Ahmet Mete Işıkara, başka bir soru üzerine de Acil Müdahale ve Erken Uyarı Sistemi'nin medyaya tanıtımının bu ayın sonuna doğru yapılacağını belirterek, ''Bu yılın Haziran ayı itibariyle sistem, İstanbul'da tam anlamıyla hizmete girmiş olacak'' diye konuştu. 
     






</TEXT>
</DOC>
