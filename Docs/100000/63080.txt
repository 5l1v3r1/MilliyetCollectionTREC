<DOC>
<DOCNO> 63080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/spor/spo04.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da alarm 
</HEADLINE>
<TEXT>

Bordo - Mavililer kampa girdi, dış dünya ile bağlantı kesildi. Briegel, oyuncularını Beşiktaş maçına motive etmeye çalışıyor, yönetim de üç puan istiyor 
     LİGİN ikinci yarısının ilk sınavında ilk devrede İstanbul’da farklı yendiği Beşiktaş’ı konuk edecek olan Trabzonspor’da, adeta olağanüstü hal ilan edildi. Teknik Direktör Hans Peter Briegel, gazeteci ve taraftarlara maçtan iki gün önce tesislerin kapılarını kapattı. Oyuncularını zorlu karşılaşmaya motive etmeye çalışan Alman hoca, "Bize anlayışla yaklaşacağınızı umuyorum. Bu maç bizim için çok önemli" açıklamasını yaptı. 
     TRABZON’DA emniyet güçleri de alarma geçip, önlemler için çalışma başlattı. Başkan Özkan Sümer futbolculardan galibiyet isterken, Başkan Yardımcısı Ahmet Ağaoğlu da, "İlk yarıda 7 sezondur yenemediğimiz Beşiktaş’ı İstanbul’da mağlup ettik. Takımda her şey olumlu. Yine kazanacak güçteyiz" dedi. Ahmet Kul ise, "İyi konsantre olursak, Beşiktaş’ı yeneriz. İlk yarıya göre tecrübe kazandık. Avantaj bizde. Rövanşı vermeyeceğiz" diye konuştu. 
     
     Transferde frene basıldı 
     BORDO - Mavili yönetim, yüksek bonservis ücretleri nedeniyle transfer çalışmalarında geri adım atmak zorunda kaldı. Başkan Yardımcısı Ahmet Ağaoğlu, "Kulübün mali yapısı ortada. Görüştüğümüz isimlerin maliyetleri çok yüksek. Hatta hocamız İsviçreli bir futbolcuyu önerdi. İstenilen rakamı duyunca, bize Kulübünde bu rakamın üçte birine oynuyor’ dedi. 31 Ocak’a kadar çalışmalar sonuç verirse, transfer yapacağız. Olmazsa, bu kadroyla devam edeceğiz" diye konuştu. 
     



 SPOR 
























</TEXT>
</DOC>
