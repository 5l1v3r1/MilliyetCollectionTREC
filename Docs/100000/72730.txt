<DOC>
<DOCNO> 72730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sondun01.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Ordusu çekildi... 
</HEADLINE>
<TEXT>

     İsrail ordusu, Batı Şeria'daki Filistin kentleri Ramallah, Kalkilya, Tulkarim ve Beytüllahim'den çekildi. 
     İsrailli askeri sözcü, daha önce alınan karar çerçevesinde İsrail askerlerinin bu kentlerden çekildiğini, ancak kentlerin bulunduğu bölgeleri çembere almayı sürdürdüklerini söyledi. 
     Askerlerin Beytüllahim'in dış mahallelerinin denetimi hala ellerinde bulundurduklarını belirten sözcüye göre ordu, Gazze Şeridi'ndeki Filistin mülteci kampı El Bureyj'den de çekildi. 
     İsrail askerlerinin Ramallah'tan çekilmesi sırasında, İsrail askerleriyle Filistinliler arasında kentin kuzey ve batısında çatışmalar çıktı. 
     Filistinli görgü tanıkları, kuzeydeki El Bireh ve batıdaki El Tirah Mahallesi'nde karşılıklı ateş açıldığını söylediler. Çatışmada ölen ya da yaralanan olmadı. Filistin kaynakları, 20'den fazla tankın kenti terk ettiğini duyurdu. 
     Çok sayıda İsrail tankı, 1982 yılında Lübnan işgalinden sonra düzenlenen en geniş çaplı operasyon çerçevesinde, geçen salı Ramallah'a girmiş, Batı Şeria ve Gazze Şeridi'nde 20 bin İsrail askeri konuşlandırılmıştı. 
     İsrail Başbakanı Ariel Şaron, ABD'nin Ortadoğu özel temsilcisi Anthony Zinni'nin bölgeye gelmesinden kısa bir süre önce Ramallah'taki askerlerin aşamalı olarak geri çekilmeleri emrini verdi. 
     






</TEXT>
</DOC>
