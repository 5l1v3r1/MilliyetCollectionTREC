<DOC>
<DOCNO> 52112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sonspo28.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta buzlar eridi 
</HEADLINE>
<TEXT>

     Beişktaş'ta, 10 Kasım Pazar günü yapılan divan kurulu toplantısı sonrası, yönetim ve divan başkanlık kurulu arasında yaşanan gerginlik sona erdi. 
     Beşiktaş Kulübü Başkanı Serdar Bilgili, divan kurulu başkanı Gazi Akınal, genel sekreter Hüsnü Güreli, divan başkanlık kurulu genel sekreteri Cengiz Kap ve denetleme kurulu üyeleri, bugün Akaretler'deki kulüp binasında biraraya gelerek, birlikte basın toplantısı düzenledi. 
     Serdar Bilgili, geçen divan kurulu toplantısında kendilerini üzen ve alışkın olmadıkları olayların yaşandığını belirterek, ''Divan kurulu başkanı Gazi Akınal'ın bizi araması üzerine, bugün biraraya geldik. Yönetim, divan kurulu ve denetleme kurulu, birlikte çalışması gereken 3 oluşum. Biz aramızdaki problemleri çözdük. Bundan sonra da Beşiktaş için omuz omuza çalışacağız'' dedi. 
     Gazi Akınal'ın, kendisinin başkan seçilmesinde ilk adımı atan kişi olduğunu vurgulayan Bilgili, ''Akınal, bu yönetimin başarısından da başarısızlığından da sorumludur. Bizim sayın Akınal ile anlaşamamamız da mümkün değildir'' diye konuştu. 
     Bilgili, Beşiktaş'ın şampiyonluğa giden bir futbol takımı bulunduğunu, bu nedenle, bu tür tartışmaların son bulmasını istediklerini de ifade etti. 
     Bilgili, bir basın mensubunun, asbaşkan Yıldırım Demirören'in ''Bilgili aday olmazsa ben aday olurum'' sözünü anımsatması üzerine de ''Benim yönetim kurulundan birinin başkan adayı olmasından gurur duyarım'' dedi. 
     Demirören'in yanlış anlaşıldığını ve eleştirildiğini belirten Bilgili, ''Demirören'in yaptığı açıklama nettir. Ancak yanlış yorumlanıyor. O, 'Bilgili'yle geldim, Bilgili'yle giderim' diyor. 
     Ayrıca her Beşiktaşlı'nın düşü olan başkanlığa, ben aday olmazsam talip olabileceğini belirtiyor. Bu çok normaldir'' diye konuştu. 
     Başkan Bilgili, Beşiktaş camiasının demokratik bir ortamda gelecek mart ayında seçime gideceğini, aday sayısının çok olmasının Beşiktaş için yararlı olduğunu vurgulayarak, şöyle devam etti 
     ''Önemli olan, masa altından oyunlar yapılmadan, camiada bölünme olmadan seçime gitmektir. Biz başkan adaylarının çıkmaya başlamasını bölücülük olarak nitelendirmiyoruz. Ancak seçim çalışmalarının, şampiyonluğa gidecek bir takıma kötü etki yapmasını da istemiyoruz.'' Beşiktaş Divan Kurulu Başkanı Gazi Akınal da Beşiktaş'ta yönetimin, divan başkanlık kurulunun ve denetleme kurulunun bir aile olduğunu, yaşanan tartışmaların fazla büyütülmemesi gerektiğini söyledi. 
     Akınal, divan kurulu olarak yönetim kurulu gibi Beşiktaş'ın çıkarlarını düşündüklerini vurgulayarak, ''Divan kurulu da yönetim kurulu da Beşiktaş'a hizmet etmek için vardır. Geçen toplantıda böyle olmasını istemezdik, ama bundan sonra daha dikkatli olacağız'' diye konuştu. 
     Son divan kurulu toplantısında, kendisine yapılan hakaret nedeniyle tartışmalar çıkan genel sekreter Hüsnü Güreli ise Beşiktaş'ın çıkarlarının önemli olduğunu, divan kurulunda sadece bir üyenin beyanının, kendileri gibi dürüst çalışan yönetim kurulunu bağlayamayacağını söyledi. 
     Güreli, divan başkanlık kurulundan da özür dileyerek, ''Eğer bozulan sinir sistemimle divan başkanlık kurulunun manevi şahsiyetini incitmişsem, kendilerinden özür diliyorum'' dedi. 
     






</TEXT>
</DOC>
