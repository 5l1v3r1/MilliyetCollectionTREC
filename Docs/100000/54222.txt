<DOC>
<DOCNO> 54222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur08.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzmanlardan kutup soğuklarına karşı uyarılar 
</HEADLINE>
<TEXT>

     Trakya Üniversitesi Tıp Fakültesi Halk Sağlığı Anabilim Dalı Öğretim Üyesi Doç. Dr. Galip Ekuklu, hava sıcaklığındaki ani ısı düşüşünün, vücut direncini kırarak grip ve soğuk algınlığına davetiye çıkaracağı uyarısında bulundu. 
     Doç. Dr. Ekuklu, A.A muhabirine yaptığı açıklamada, risk gurubuna giren bebek, çocuk, kronik üst solunum yolu rahatsızlığı olanlar ile yaşlıların, bakımlarına daha özen gösterilmesi gerektiğini söyledi. 
     Günde alınan sıvı tüketiminin en az ''yarım kat'' daha artırılması gerektiğini anlatan Doç. Dr. Ekuklu, şöyle devam etti 
     ''Hava sıcaklığındaki ani ısı düşüşleri, vücut direncini kırarak grip ve soğuk algınlığına davetiye çıkarır. Kapalı ortamlarda ve toplu yaşanılan yerlerde bulunanlar, daha iyi ısınmanın ve izolasyonun sağlanması için tek kazak yerine ince ama birkaç kat kıyafet giymelidir. Böylece vücut ısısı dışarıya çıkmamış, soğuk hava içeriye girememiş olur. Vücut direncini artırmak için C vitamini ve meyve tüketimi artırılmalıdır. Özellikle limon, greyfut, portakal ve domates tüketimine ağırlık verilsin. Okul çocukları sabahları tok karınla 1 bardak portakal, greyfurt ve havuç suyundan oluşan karışım içsinler.'' Dışarıya çıkıldığında mümkün olduğunca ayak ve kafa bölgesinin korunması gerektiğini vurgulayan Ekuklu, bu durumun solunum yolları enfeksiyonu ve sinüzite karşı koruyucu olduğunu söyledi. 
     Vücudun ev sıcaklığını ile dışarı sıcaklığı arasındaki uyumunun sağlanmasının önemini vurgulayan Erkuklu, üst solunum yolu enfeksiyonu geçirenlerin bulunduğu ortamda, bulaşmanın önlenmesi için hasta kişilerin bir maske ve tülbentle ağızlarını kapatmalarını önerdi. 
     Küçük çocuklar ve bebeklerin böylece korunmuş olacağını aktaran Ekuklu, özelikle bebeklerde sıvı kaybının ciddi sorunlara neden olacağını kaydetti. 
     
     Soğukta koşmayın 
     İçinde bulunulan ''kutup soğukları'' dolayısıyla yakıtların daha fazla yakıldığını bu durumun hava kirliliğini beraberinde getirdiğini anlatan Ekuklu, akciğer, kalp, tansiyon, astım rahatsızlığı olanların, hava kirliliğinin yoğun olduğu saatlerde dışarıda bulunmamasını önerdi. Dışarıda olmak zorunda kalanların çok fazla efor kaybedecek işlerde bulunmaması gereğine işaret eden Ekuklu, ''Sabah yürüyüşü ve koşular yapılacaksa, hava kirliliğinin olmadığı saat ve yer tercih edilmelidir'' dedi. 
     






</TEXT>
</DOC>
