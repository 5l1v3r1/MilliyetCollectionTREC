<DOC>
<DOCNO> 77093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun16.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'de tecavüzcülerin sadece yüzde 7'si cezalandırılabiliyor 
</HEADLINE>
<TEXT>

     İngiltere'de ırza tecavüz edenlerin sadece yüzde 7.25'inin hapsedilebildiğine dikkat çeken istatistikler, bu konudaki yasaların yeniden düzenlenmesi gerektiğini ortaya koydu. 
     Özellikle tecavüz davalarına bakan polis ve savcıların olayı ele alış biçimlerinde ortaya çıkan hatalar yüzünden, tecavüz sanıklarının suçlarının kanıtlanmasının güçleştiğine dikkat çeken hukuk çevreleri, bu alanda uzmanlaşmış kolluk kuvvetleri ve savcının yanı sıra bu davalara bakan avukatların da özel bir eğitim almalarını öneriyor. 
     Konuyu inceleyen hukuk kurulunun hükümete 21 öneride bulunduğu ve bu alanda çalışacak polis ve savcıların özel eğitimli olmalarının, önerilerin ilki ve en önemlisi olduğuna dikkat çekiliyor. 
     Tecavüz davalarının adil sonuçlandırılmamasının bu olayların sayısının her geçen gün artmasına neden olduğuna işaret eden hukuk çevreleri, Kraliyet Başsavcılığı'nın, davayı düşürme, cezayı indirme ya da polise herhangi bir tutuklama yapmaması yönünde telkinde bulunmadan önce mutlaka bu konuda uzman yetkili bir ikinci savcıya danışmasını da öneriyor. 
     






</TEXT>
</DOC>
