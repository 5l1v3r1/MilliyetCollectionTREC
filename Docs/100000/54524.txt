<DOC>
<DOCNO> 54524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun20.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de TÜSİAD Başkanına tepki ve destek 
</HEADLINE>
<TEXT>

     Türk Sanayici ve İşadamları Derneği TÜSİAD Başkanı Tuncay Özilhan'ın Kıbrıs konusunda yaptığı açıklamaya, KKTC'den kınama ve destek geldi. 
     Milliyetçi Adalet Partisi Genel Başkan Vekili Kenan Akın, Özilhan'ın açıklamasının, ''para hırsının insanları ve kurumları hangi çizgiye getirebileceğinin somut göstergesi'' olduğunu belirtti. 
     Akın, yaptığı yazılı açıklamada, ''dünya Türklüğü'nün hürriyet ve bağımsızlık sembolü KKTC'nin, son aylarda iç ve dıştan saldırılara maruz kaldığını'' ifade ederek, ''özellikle medya silahını iyi kullanan bu güçlerin, KKTC'yi Ruma ve Avrupa Birliği'ne kurban etmek için her türlü yalan ve iftirayı savurmaktan geri durmadığını'' kaydetti. 
     Kenan Akın, Cumhurbaşkanı Rauf Denktaş'a yöneltilen saldırıları da kınadı. 
     
     Ticaret Odası'ndan destek 
     Kıbrıs Türk Ticaret Odası KTTO ise TÜSİAD Başkanı Tuncay Özilhan'ın söz konusu açıklamasını desteklediğini bildirdi. 
     KTTO Başkanı Ali Erel, yaptığı açıklamada, Özilhan'ın sözleri için ''yerinde ve önemli bir açıklama'' ifadesini kullandı. 
     Erel, ''Özilhan'ın Kıbrıs konusuyla ilgili ifadelerinin, Kıbrıs Türk Ticaret Odası tarafından, gerek AB'ye daha dengeli ve adilane bir yaklaşım içerisinde olma çağrısını içermesi, gerek Türk tarafının 'uzlaşmaz' taraf olarak algılanmaması için gerekenin yapılmasının önemine işaret etmesi bakımından yerinde ve önemli bir açıklama olarak değerlendirildiğini'' belirtti. 
     Rum tarafının tek yanlı AB üyeliğinin Türkiye-AB ilişkilerine ve bölge istikrarına ağır darbe vuracağına işaret eden Erel, şöyle dedi 
     ''Türkiye-AB ilişkilerine ve bölge istikrarına ağır darbe vuracağı muhakkak olan Kıbrıs Rum kesiminin tek taraflı AB üyeliğinin yaratacağı tehditlerin artık tüm kesimlerce algılanması ve bu tehlikeli senaryo yerine ilgili tüm tarafların çıkarlarına hizmet edecek eşit bir ortaklığı ve bunu takiben AB üyeliğini içeren bir çözümün elde edilebilmesi için, herkesin üstüne düşeni yapması gerekmektedir.'' Ali Erel, bu bağlamda Kıbrıs Türk Ticaret Odası'nın TUSİAD'ın görüşünü paylaştığını ve Türk tarafının müzakere masasını terk etmemesi gerektiğine inandığını kaydetti. 
     Rum tarafının uzlaşmaz tutumunun da üçüncü taraflarca üzerinde çalışılması ve baskı yapılması gereken bir konu olduğunu vurgulayan Erel, ''Rum tarafı, bir uzlaşıya hazır olduğunu artık ispat etmelidir. 
     4 Aralık'ta yapılacak yüz yüze görüşmeler bunun için önemli bir fırsat 
     olacaktır'' dedi. 
     Özilhan'ın, KKTC Cumhurbaşkanı Rauf Denktaş'a yaptığı eleştiriden Türkiye yetkililerini soyutlamaması gerektiğini ifade eden Ali Erel, bugüne kadar Türkiye ve KKTC makamlarının tam bir uyum içinde yürüttükleri Kıbrıs politikasının bundan sonra da benzer koordinasyonla yürütüleceğine işaret etti. 
     KTTO Başkanı Ali Erel, ''Bu nedenle müzakerelerde izlenecek yaklaşımda en doğruyu bulmak her iki kanadın siyasilerinin ortak sorumluluğudur. Ticaret Odası, Kıbrıs'la ilgili Türkiye'nin önünde duran seçeneğin 'ya Kıbrıs, ya AB' şeklinde olmadığına, ortak bir yol bulunacağına inanmakta, bu yönde de çalışmalarına devam etmektedir'' dedi. 
     






</TEXT>
</DOC>
