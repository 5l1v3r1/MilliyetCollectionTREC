<DOC>
<DOCNO> 55518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo05.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Hasan Şaş Barcelona'ya götürülmedi 
</HEADLINE>
<TEXT>

     Galatasaray, Avrupa Şampiyonlar Ligi'nde FC Barcelona ile yarın yapacağı maç için İspanya'ya gitti. 
     Sarı-kırmızılılarda, cezalı ve aynı zamanda sakat olan Hasan Şaş kafilede yer almazken, sakatlıkları bulunan Sergen, Ümit, Arif ve Perez ise Barcelona'ya götürüldü. 
     Galatasaray'da FC Barcelona maçı öncesi Perez ve Sergen'in sakatlıkları bulunuyor. 
     Kulüp doktorunun her iki futbolcuyu da maça yetiştirmek için çaba harcadığı, durumlarının maç öncesi netlik kazanacağı bildirildi. 
     
     Albayrak umutlu 
     Kafilenin İspanya'ya hareketinden önce Atatürk Havalimanı'nda gazetecilerin sorularını yanıtlayan kulüp futbol şubesi üyesi Abdurrahim Albayrak, FC Barcelona ile zorlu bir deplasman maçı oynayacaklarını vurguladı. 
     Albayrak, ''Barcelona'nın gücü ortada. Ama biz de Dünya dördüncüsü bir takımız. Gruptan çıkmak için oradan puan veya puanlar almak zorundayız. Barcelona son dönemlerde formsuz bir grafik çiziyor. 
     İnşallah bu düşüşleri bizim maçta da sürer. Ben futbolcularıma güveniyorum. Türkiye'ye yüzümüzün akı ile döneceğimize inanıyorum'' diye konuştu. 
     Hiçbir Türk takımının şimdiye kadar FC Barcelona'nın sahasından puan alamadığının hatırlatılması üzerine de Albayrak, ''Hiçbir Türk takımı da şimdiye kadar Şampiyonlar Ligi'nde 10 puan alamadı, ama biz aldık. Oradan da puan alacağımızı zannediyorum.'' Abdurrahim Albayrak, son günlerde Galatasaray ile Fenerbahçe arasındaki tartışlamalara kulak asmadığını, kendisinin sadece kulüp futbol şubesi üyesi olarak futbol takımı ile ilgilendiğini, oyuncuların da bu tür şeyleri düşünmediklerini söyledi. 
     
     Hasan Şaş'ın durumu 
     Hasan Şaş'ın elinin yaralanması ile ilgili bir soruya ise Albayrak, ''Bu olayda çok korktum. Panikledim. Bir anda Cenk Koray'ın böyle bir kazada ölen oğlu aklıma geldi. Ben takımı soyunma odasına sokarken bu olay meydana gelmiş. Yanlarında olsaydım böyle birşeyin gerçekleşeceğini zannetmiyorum. Ancak 4-1 galip gelmiş bir takımda dahi böyle şeylerin olması, kazanmayı ve daha farklı galip gelmeyi ne kadar isteyen bir ekip olduğumuzu gösteriyor'' diye cevap verdi. 
     Abdurrahim Albayrak, dün balıkçıda yemek yediklerini ve Hasan Şaş'ın ''Beni camın kenarına oturtmayın'' diye espiri yaptığını da kaydetti. 
     
     Hakan Ünsal ile Barcelona'da görüşme 
     Sezon sonunda sözleşmesi sona erecek oyuncularla sözleşme imzalamak için görüşmelerin devam ettiğini de anlatan Albayrak, Hakan Ünsal ile Barcelona'da anlaşma sağlamaları halinde mukavele yenilemek istediklerini söyledi. 
     ''Hakan Ünsal ile anlaşırsak orada imzalarız'' diyen Albayrak, ''Sırada Bülent Akın da var. Kaptanımız Bülent Korkmaz ve Suat'a da rahat olmalarını söyledim. Onlar benim en büyük yardımcılarımdır. 
     Onlarla da bir şekilde anlaşacağız. Ergün ise imza atarak, Galatasaraylılığını gösterdi. Ben kendisine yurt dışına gitmek isterse her türlü yardımda bulunacağımızı söyledim'' dedi. 
     Albayrak, Ergün'ün Chalsea'ye transferi konusundaki söylentilere ise, ''Chalsea Galatasaray'dan büyük bir takım değil. Ergün'ün gitmeyeceğini düşünüyorum. Ancak önceki futbolcular gibi gitmek isterse, O'na da kolaylık yapacağımıza dair söz verdik. Ancak bize henüz böyle bir şey gelmedi'' diye yanıt verdi. 
     
     Harç pulu krizi 
     Galatasaray kafilesi, Atatürk Havalimanı'ndaki pasaport kontrolü sırasında harç pulu krizi yaşadı. 
     Sarı-kırmızılı futbolcuların kontrolden geçişi sırasında, yurt dışına çıkarken kendilerinin ödenecek 50 dolarlık harç pulundan muaf olduğunu gösteren belgelerin kontrol memurlarına ulaşmadığı tespit edildi. Bunun üzerine pasaport kontrolünden geçemeyen futbolcular, burada yaklaşık 15 dakika beklemek zorunda kaldılar. 
     Bir ara muaf oldukları 50 dolarlık harç pulunu ödemeyi de düşünen sarı-kırmızılılar, son anda havalimanı yetkililerinin araya girmesiyle kontrolden geçerek uçağa binebildiler. 
     Öte yandan kafileyle birlikte Futbol Federasyonu Başkanvekili Ata Aksu da İspanya'ya gitti. 
     Bu arada, bir grup Galatasaraylı taraftar, üzerinde ''Avrupa'nın Kralı'' yazılı ve Galatasaray'ın UEFA Kupası'nı kazandığı maç sonrası yaşanan sevincin fotoğrafı bulunan büyük bir pankart açarak kafileyi uğurladı. 
     






</TEXT>
</DOC>
