<DOC>
<DOCNO> 93525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo17.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kombine satışları geçen yılı 3'e katladı... 
</HEADLINE>
<TEXT>

     Beşiktaş'ta, 1 Temmuz'da satışa çıkarılan sezonluk kombine biletlere taraftarların büyük ilgi gösterdiği bildirildi. 
     Siyah-beyazlı kulübün iletişim komitesi başkanı Mete Düren, 1 Temmuz Pazartesi günü satışa çıkarılan ve kulüp binasıyla birlikte Biletix gişelerinden de elde edilebilen sezonluk kombine kartların satışının, geçmiş yılın ilk 2 gününe göre kıyaslandığında yüzde 300 oranında bir artış gösterdiğini belirtti. Taraftarların kombine bilet alımına gösterdikleri bu talebin, camianın, 100. yılını sezon içinde kutlamaya başlayacak kulüplerine ne denli içtenlikle sahip çıktığının bir göstergesi olduğunu kaydeden Düren, şöyle dedi . 
     ''Her Beşiktaşlı'ya ancak 1 kez nasip olacak 100. yılın futbol takımını seyretme şansı ve bu amaçla alınacak olan sezonluk kartlar, Beşiktaşlıların kendi övünç kaynakları olmaktan öte, gelecek nesillere de bırakacakları en değerli bir armağan olacaktır. Tüm taraftarlarımızı bu yoğun ilgilerine devam ederek sezonluk kart almaya davet ediyoruz.'' Mevcut ekonomik koşullara rağmen kombine kartların fiyatlarını geçen yıla oranla makul bir ölçüde artırarak satışa sunduklarını ifade eden Mete Düren, geçen sezon kart sahibi olan taraftarların 1 Temmuz'dan itibaren 15 gün süreyle kendileri için mevcut yerlerinin rezerve edildiğini sözlerine ekledi. 
     





</TEXT>
</DOC>
