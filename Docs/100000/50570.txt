<DOC>
<DOCNO> 50570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/soneko04.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu taşıtları elde kaldı... 
</HEADLINE>
<TEXT>

     Kamuda taşıt savurganlığını önleyen ve taşıt kullanımına sınırlama getiren düzenlemenin, kullanım dışı kalacak taşıtların satışına ilişkin hükümleri yeterince işlemedi. 
     Devletteki taşıt kullanımını disipline eden Başbakanlık Genelgesinin ardından atıl kalacak 26 bin taşıtın elden çıkarılmak üzere Maliye Bakanlığı Tasfiye İşleri Döner Sermaye İşletmeleri Genel Müdürlüğü'ne TASİŞ devri beklenirken, aradan geçen 5 aylık sürede bu hedefe ulaşılamadı. 
     Maliye Bakanlığı'ndan edinilen bilgiye göre, kamu kuruluşları 15 Ekim'e kadar Bütçe ve Mali Kontrol Genel Müdürlüğü'ne kullanım dışı kaldıklarını beyan ettikleri 9 bin 622 taşıt için bildirimde bulundu. Bunların 2 bin 48'i de dönem içinde TASİŞ'e teslim edildi. 
     TASİŞ, bu araçların bir bölümü için bölge müdürlükleri kanalıyla satış ilanları verdi. Bu ilanlarda taşıtlar için belirlenen değerler genel olarak 750 milyon-1 milyar lira düzeyinde gerçekleşti. 
     İlana çıkılan taşıtlar için, belirlenen günlerde açık arttırmalar düzenlendi ve bu şekilde belirtilen dönemde sadece 608 taşıtın satışı yapılabildi. 
     Söz konusu taşıtların ortalama satış değeri de 1.5 milyar lira olarak tespit edildi. 
     
     Özal'ın limuzini bekliyor 
     Maliye Bakanlığı yetkilileri, TASİŞ aracılığıyla satılan taşıtların en az 14-15 yıllık olduğunu, bu taşıtlara fazla talep de gelmediğini belirttiler. 
     Bu arada Turgut Özal'ın Başbakanlığı döneminde alınan ve Başbakanlık tarafından elden çıkarılmak üzere teslimi yapılan 1985 model Lincoln marka zırhlı limuzin de şu ana kadar satılamayan taşıtlar arasında yeraldı. 
     Halen TASİŞ'in Ankara Bölge Müdürlüğü garajında bulunan limuzinin fiyat tespitindeki gecikme nedeniyle bugüne kadar satışa sunulamadığı, ancak bu ay içinde ilan listelerine girebileceği ifade edildi. 
     






</TEXT>
</DOC>
