<DOC>
<DOCNO> 88247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/yasam/yas02.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Aynı kaptan aynı suyu içerek 
</HEADLINE>
<TEXT>

Selanik’ten yola çıkan 21 Türk ve Yunan bisikletçi, yolda gördükleri ilgi yüzünden biraz geç de olsa dostluk, sevgi ve dayanışma içinde Türk topraklarına girdi 
     BÜLENT ÖZDEMİR 

     Üçüncü gün... Sabah oldu, yine yol göründü. Hedefimiz iki saat içinde sınırı geçip Türkiye’ye varmak. Ama uğradığımız Şapçı, Dedeağaç gibi Türklerin de yoğun olduğu kasabalarda insanlar bizi bekliyordu. Yoğun ilgi bizi mecburi konaklattı. Bir de yağmur eklenince öğle yemeğinde olacağımız Keşan’a ancak akşam saatlerinde ulaşabildik. 
     
Provokasyon uyarısı      Biraz da yolda yaşadıklarımızdan bahsedeyim. Tur öncesi Dikkatli olun, provokasyona maruz kalabilirsiniz’ diyenler vardı. Ancak her etap sonunda çiçeklerle karşılanınca bu kaygıların ne kadar anlamsız olduğunu gördük. 
     Yolda tam bir dostluk ve dayanışma örneği sergiliyoruz. Biz kuru üzüm ve muzumuzu Yunanlarla, onlar da ceviz ve fındıklarını bizimle paylaşıyor. 
     
Trafik kurbanına adak      Suyumuz bitince birbirimizin matarasından içtik. Bir Yunan sporcunun lastiği patladığından antrenörümüz Bülent Birson, yedekte bulundurduğu tekerlekten birisi ile sorunu anında çözüverdi. Biz Yunan, onlar da Türk bayrağı taşıyor. Etaplara el ele, kol kola giriyoruz. 
     Yol boyunca dikkatime çeken şeylerden biri Yunanların evleriydi. Evlerine çok önem veriyorlar. Hepsi badanalı, boyalı, etrafı bakımlı. İster istemez bizimkileri düşündüm... 
     Yunanistan’da yol kenarlarında içinde İncil, mum ve ikona bulunan kafes şeklindeki adak yerleri dikkatimi çekti. Bunlar trafikte yakınlarını kaybeden aileler tarafından yapılıyor ve her biri bir azize ithaf ediliyormuş. 
     Yunanlar kaybettiklerinin anısına her yıldönümü buraya gelerek, dualar okuyup, kandil yakıyorlarmış. Böyle bir anmanın Türkiye’de yapılması durumunda yolda yer kalmayacağını düşünmekten kendimi alıkoyamıyorum. 
     
Eleni ve Patricia ...      Kafiledeki 35 erkek sporcu ve yöneticinin arasında iki de kadın bisikletçi var. Yunanistan Milli takımından şampiyon bisikletçi Eleni Diyakati ile Patricia Tatydi Stelea... 
     Onlar birbirinden güç etapları zorlanmadan geçerken, geride kalan bisikletçiler için baskı unsuru oluşturuyor. Kavala yokuşunda gücüm tükenince, antrenörümüz Birson yanaşıp, Şu kızlar kadar olamadın. Hadi bas pedala’ diye takılıyor... 
     Ben de gücüm kalmayınca bir kurnazlık yapıp Birson’un kullandığı minibüsün arkasına sığındım. Kafileye minibüsün arkasında biraz dinlendikten sonra ancak yetişebildim. Yokuşta geri kaldığımda, inişi fırsat olarak kullandım. Onlar fren yaptıkça ben pedala yüklenip, saatte 70 - 80 kilometreye ulaşarak aradaki açığı kapadım. 
     



 YAŞAM 

















</TEXT>
</DOC>
