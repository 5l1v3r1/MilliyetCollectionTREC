<DOC>
<DOCNO> 52497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur12.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık cezaevine cep telefonu sokan yandı... 
</HEADLINE>
<TEXT>

     Hükümlü ve tutukluları açlık grevine veya ölüm orucuna teşvik edenler için 20 yıla kadar hapis cezası öngören tasarı, TBMM Adalet Komisyonu'nda kabul edildi. 
     Tasarı, Türk Ceza Kanunu TCK ile Hapishane ve Tevkifhanelerin İdaresi Hakkında Kanun'da bazı değişiklikler öngörüyor. 
     Buna göre, hükümlü ve tutukluları açlık grevine veya ölüm orucuna teşvik edenler 4 yıla kadar hapisle cezalandırılacak. Açlık grevi ya da ölüm orucunun ölümle sonuçlanması durumunda ise teşvikçilere 20 yıla kadar hapis cezası verilebilecek. 
     Değişiklik kapsamında, ceza ve tutukevlerine yasaya aykırı olarak ateşli silah, patlayıcı madde, kesici, delici, yaralayıcı, bereleyici alet yakıcı, aşındırıcı, boğucu, kör edici gaz, her türlü zehir ve ecza, uyuşturucu ve sarhoş edici madde cep telefonu, telsiz ve sair elektronik haberleşme aracı sokan, bunları cezaevinde bulunduran veya sokanlara, fiil başka bir suçu oluştursa bile ayrıca 2 yıldan 5 yıla kadar hapis cezası verilecek. 
     
     Teşvikçilere ceza 
     Hükümlü ve tutukluların haberleşmesini, ziyaretçi ile görüşmesini, kurum tabibince muayene ve tedavi edilmesini, avukatla görüşmesini, mahkeme ya da Cumhuriyet Savcılığı'na gitmesini, kurum görevlileri ile görüşmesini, salıverilenlerin kurum dışına çıkmasını engelleyenler hükümlü ve tutukluları bu fiillere teşvik edenler, bu yönde talimat verenler mevzuatın hükümlü ve tutuklulara tanıdığı her türlü görüşmeyi engelleyenler, fiil başka bir suç oluştursa bile ayrıca bir yıldan 3 yıla kadar hapisle cezalandırılacak. 
     Hükümlü ve tutukluların beslenmesini engelleyenler hakkında da 2 yıldan 4 yıla kadar hapis cezası verilecek. Hükümlü ve tutukluların açlık grevi veya ölüm orucuna teşvik, ikna edilmeleri ya da bu yolda kendilerine talimat verilmesi de ''beslenmenin engellenmesi'' sayılacak. 
     Beslenmenin engellenmesi yüzünden ölüm olursa faile 10 yıldan 20 yıla kadar hapis cezası verilecek. Bedensel zarar meydana gelmesi halinde ise fail aynı hükümle cezalandırılacak. 
     
     İsteğe bakılmaksızın tedavi 
     Tasarı, açlık grevi veya ölüm orucundaki hükümlü ve tutuklulardan, alınan önlemlere rağmen hayati tehlikeye girdiği veya bilincinin bozulduğu tabipçe belirlenenler hakkında, isteğe bakılmaksızın kurumda, olanak bulunmadığı takdirde derhal hastaneye kaldırılarak muayene ve teşhise yönelik tıbbi araştırma, tedavi ve beslenme gibi önlemler, sağlık ve hayatları için tehlike oluşturmamak koşuluyla uygulanabilecek. 
     İkna çalışmalarında sonuç alınamayanların beslenmesi, kurum tabibince belirlenen rejime göre uygun ortamda yapılacak. 
     Hükümlü ve tutukluların sağlıklarının korunması ve tedavilerine yönelik zorlayıcı tedbirler, onur kırıcı nitelikte olmamak koşuluyla uygulanacak. 
     
     Belge ve dosyaların aranması 
     Yeni düzenlemeye göre, görev ve sıfatı ne olursa olsun, ceza infaz kurumları ve tutukevlerine giren herkes duyarlı kapıdan geçecek. 
     Ayrıca, iç ve dış güvenlik personeli dahil herkesin üstü metal detektörle aranacak, eşyaları X-Ray cihazından veya benzeri güvenlik sistemlerinden geçirilecek. 
     Şüpheli durumlarda, açık ziyaret günlerinde ve tehlikeli suçluların bulunduğu yüksek güvenlikli cezaevlerinde elle arama yapılabilecek. 
     Müdafi veya avukatlarca, savunmaya ilişkin olduğu yazılı olarak bildirilen belge ve dosyalar aranmayacak. Ancak, şüphe halinde hakimin, gecikmesinde sakınca bulunan durumlarda da Cumhuriyet Savcısı'nın kararıyla arama yapılabilecek. 
     






</TEXT>
</DOC>
