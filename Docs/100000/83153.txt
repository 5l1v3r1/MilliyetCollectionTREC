<DOC>
<DOCNO> 83153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/guncel/gunz1.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

Diş için 2004’e randevu verildi...      ZAFER TOKUŞ DHA 

     Diş sorunları nedeniyle başvurduğu SSK Adapazarı Hastanesi Diş Polikliniği’nde yapılan kontrollerde ağzındaki dişlerinin çürük olduğu ve damak takılması gerektiği belirtilen emekli Rasim Coşkun’a 63 , çok sıra olduğu gerekçesiyle 15 Mart 2004 tarihine randevu verildi. Emekli maaşıyla zor geçindiğini, damak yaptıracak parası olmadığını belirten Coşkun, "Herhalde 2004’te geldiğimde de damağın yapılıp ağzıma takılması için bir iki yıl sonrasına gün verirler. Randevulu sistem işte böyle çalışıyor" dedi. 
     
Polise çelik yelek satan şirket soyuldu      DİNÇER ŞEREF 

     Taksim Sıraselviler’deki Güney İşhanı’na gelen kimliği belirsiz silahlı iki kişi, güvenlik gereçleri satan Urimeks İthalat ve İhracat Şirketi’ne müşteri gibi girdi. Şirketteki ikisi kadın üç kişiyi silah tehdidiyle etkisiz hale getiren soyguncular, 3 çelik yelek, 3 cep telefonu ve 400 doları alıp kaçtılar. Soyguncuların yakalanması için operasyon başlatan polis, emniyete çelik yelek temin eden bu şirketin soyulmasının şüphe çektiğini, çelik yeleklerin başka bir eylemde kullanılabileceğini bildirdiler. 
     
Rotary’den Ateş Böceği’ desteği      İstanbul Rotary Kulübü Yönetim Kurulu ve Üyeleri, bu dönem hemen hemen bütün projelerini eğitime yönelik olarak gerçekleştirdi. Varoşlardaki gençlerin maddi olanaksızlık nedeniyle okul dışı tamamlayıcı eğitim alamadıkları bilinciyle Rotary Kulübü, Türkiye Eğitim Gönüllüleri Vakfı ile ortak bir çalışma içine girerek, 7-14 yaş grubu çocuklara okul sonrası eğitim hizmeti veren Ateş Böceği’ araçlarından yaptırarak vakfa bağışladı. Gençler, "Ateş Böcekleri" vasıtasıyla bilgisayar hakkında bilgi sahibi olmanın yanında, tiyatro ve benzeri dallarda eğitim alacak. 
     
Penta Grup 9. yaşını kutladı      Yapı sektöründe yıllardır başarılı çizgisini sürdüren Penta Dergi Grubu "25. Yapı Turkey Build 2002 İstanbul Fuarı"na özel bir standla katıldı. Grubun çıkardığı "Kapı Pencere" dergisinin standını gezen Devlet Bakanı Faruk Bal, 9. yaşını kutlayan Penta Grup’a başarılar diledi. Deneyimli gazeteci Mehmet Savaş Tümer’in Genel Yayın Yönetmenliğini üstlendiği dergi, profesyonel bir grup tarafından hazırlanıyor. 
     



 GÜNCEL 






















</TEXT>
</DOC>
