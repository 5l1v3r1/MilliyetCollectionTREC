<DOC>
<DOCNO> 56201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sonspo04.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Artık İlhan Mansız'ın da bir sitesi var 
</HEADLINE>
<TEXT>

     İnternette site açan futbolcular arasına Beşiktaşlı İlhan Mansız da girdi. 
     Siyah-beyazlıların golcü oyuncusu, bugün yayın hayatına başlayan " www.ilhanmansiz.org"da yaptığı ilk açıklamada, Gençlerbirliği karşısında 3 puanı tek golle aldıklarını vurgulayarak, şunları ifade etti 
     ''Ancak çok iyi futbol oynadığımız söylenemez. Zor da olsa kazandığımız için mutluyuz. Büyük takım olmanın en büyük göstergesi, kötü oynadığınız maçta bile sahadan galip ayrılmasını bilmektir. İşte biz de bunu yaptık. Hedefe giden yolda bazen böyle kötü maçlar da oynayabiliyoruz. Ama kötü oynadığımız bu maç, bu sene ikinci kez gol yemeden tamamladığımız lig maçı oldu.'' Hedeflerinin şampiyonluk olduğunu, bu yolda kendilerini hesaba katmayanların sezon sonunda yanılacaklarını savunan İlhan Mansız, şunları kaydetti 
     ''Camiamız bizden şampiyonluk bekliyor. Bizler futbolcular olarak bu şampiyonluğu yakalamak için elimizden geleni yapıyoruz. Bunu gerçekten çok istiyoruz. Herşeyin ötesinde bunu başarabileceğimizi de düşünüyoruz. Bizi hesaba katmayanlar, lig bittiğinde tabelanın bugünkünden çok daha farklı olacağını görecekler. 3 puanlı sistemde aradaki puan farkı devede kulak gibi kalır. Biz bu puan farkını kapayacak büyüklükte ve kalitede bir ekibiz. Bundan hiç kimsenin şüphesi olmasın.'' Golcü futbolcu, son maçlarda istediği oyunu sergileyemediğini, bu durumun kendisine de rahatsız ettiğini belirterek, sözlerini şöyle tamamladı 
     ''Birkaç maçtır istediğim futbolu ortaya koyamıyorum. Bu beni de rahatsız ediyor. Ancak hem kendime hem de size, bir an önce üzerimdeki ölü toprağını atacağıma dair söz veriyorum.'' 
     






</TEXT>
</DOC>
