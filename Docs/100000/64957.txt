<DOC>
<DOCNO> 64957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yazar/tamer.html </URL>
<DATE> 2002/01/30/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Karamehmet'in rötarlı TÜSİAD üyeliği 
</HEADLINE>
<TEXT>

     Çukurova Grubu'nun patronu Mehmet Emin Karamehmet, 30 yıl durdu - durdu da, neden şimdi TÜSİAD üyesi olmaya karar verdi 
     Türk Sanayici ve İşadamları Derneği TÜSİAD'ın cuma günkü genel kurulundan bu yana bu soru sıkça soruluyor bana. Başlangıçta hafızamı çalıştırarak akıl yürütmeye çalıştım 
     Örneğin "TÜSİAD 1971'de kurulduğunda baba Mehmet Kemal Karamehmet Çukurova'da işin başındaydı, İstanbul'a da pek uğramazdı" dedim. "Çukurova finans sektöründe de daha bu denli büyümemiş, Yapı Kredi'yi Ayhan Şahenk'ten satın almamıştı" diye ekledim. Bu arada o yıllarda Karamehmet soyadını taşıyan 2 kardeşi, baba Mehmet Kemal Karamehmet'in kuzenleri Hasan ve Mehmet Reşat Karamehmet'in TÜSİAD üyesi olduklarını anımsadım. 
     80'li yılların başında ben ekonomi basınına adımımı attığımda ise Mehmet Emin Karamehmet İsviçre'de yaşıyordu ve 1984 yazına kadar da Türkiye'ye dönemedi. Çünkü o dönemin ithalat rejimi, Yönetim Kurulu Başkanı bulunduğu Çukurova İthalat'ın yaptığı yedek parça ithalatını usulüne uygun bulmamış, olaydan Karamehmet'i sorumlu tutmuştu. 
     Karamehmet 90'lı yıllarda TÜSİAD'a neden üye olmadı bilemiyorum. Ortalıkta görünmekten, insan içine çıkmaktan hiç hoşlanmadığı için, aslında dernek - vakıf üyelikleri de Karamehmet'e göre değil. Ayrıca Burhan Karaçam, Erhan Dumanlı, Bülent Şenver, Melih Araz ve Cemil Köksal gibi Çukurova'da halen ya da uzun süre yöneticilik yapmış profesyoneller ile Çukurova Grubu ortaklarından Şadi Gücüm de TÜSİAD üyesiydiler zaten. 
     2000'li yıllara geldiğimizde ise Karamehmet, Turkcell gibi hızla parlayıp göz kamaştıran, sonra da yıldızı aynı hızla sönen zamane şirketlerinden birinin yaratıcısı olarak karşımızda. Ama TÜSİAD'a üye olmasının Turkcell'le ilgisi yok tabii. Zaten Cüneyt Türktan Turkcell adına üye olmuş TÜSİAD'a. 
     Kulislere göre Karamehmet için daha basit bir neden söz konusu Yakın arkadaşı olan şimdiki Başkan Tuncay Özilhan'ın ısrarı Ayrıca TÜSİAD'ın son dönemde hızlanan dış heyet trafiği ve Türkiye'ye sıkça gelen Avrupalı işadamlarının ağırlanması da Karamehmet'e cazip gelmiş olabilir. Ama üye olmasa da TÜSİAD yönetimi Karamehmet'i bu toplantılara davet ediyordu zaten. 
     Karamehmet sadece kendisi değil, grubun çatısı altındaki Yapı Kredi Bankası Genel Müdürü Naci Sığın ve Pamukbank Genel Müdürü Orhan Emirdağ'la birlikte TÜSİAD'a üye olmuş. Sağ kolu Osman Berkmen'in listede yer almaması ise bayağı garip. 
     Koç ve Sabancı'nın 20'şer üyelik kontenjanlarının bulunduğu TÜSİAD'da Çukurova Grubu, bu düzenlemeden sonra 6 üyeyle temsil ediliyor. 30 yıl önce 50 üye ile kurulan TÜSİAD'ın bugün 459 üyesi var. Üye başına yılda 7 bin dolar ödeniyor. Üyelik aslında kişisel. Dolayısıyla bir gruptan ya da şirketten ayrılan, aidatını ödediği sürece üyeliğini sürdürebiliyor. 
     
Enron Günlüğü 3 ABD Kongresi, Beyaz Saray'dan davacı      Enron skandalında son perde Amerikan Kongresi, Enron'la ilgili belgeleri iletmeyi reddeden Beyaz Saray'ı, yani Bush yönetimini mahkemeye vermeye hazırlanıyor. 
     ABD Başkan Yardımcısı Dick Cheney, Bush yönetiminin enerji politikası oluşturulurken Enron yöneticileriyle Beyaz Saray'da tam 6 kez biraraya gelerek uzun toplantılar yapmış. Bu toplantıların zabıtları da mevcutmuş. 
     ABD Kongresi'nde Enron skandalını soruşturmak üzere kurulan komisyonun başkanı David Walker, Cheney'den bu görüşmelerle ilgili zabıtların kendilerine iletilmesini talep etmiş. Cheney zabıtları vermeyi reddedince de Walker, ABD'nin enerji politikasının saptandığı toplantılarla ilgili zabıtlar kendilerine iletilmediği takdirde Bush yönetimini mahkemeye vereceklerini duyurmuş. 
     
     







Karabekir'e saygı 


Postacı farkı... 


İnce ayar 


Özgürlüğü ve açık toplumu düşmandan korumak... 


TCK 312 ve arabesk 


Eğitimin ticareti olur mu 


Ekonomik düzelmenin nedeni ve kolaycılık 


Örtülü çete düzeni donanıyor 


Ortadoğu dengeleri zorlanıyor 


Recep Tayyip Erdoğan'ın Amerika güncesi 


Bugün susan yarın konuşamaz .. 


Karamehmet'in rötarlı TÜSİAD üyeliği 


Erken bahar notları başıbozuk... 


Enflasyonda, dövizde ve faizde "en kötü" olmanın "dayanılmaz utancı" 


</TEXT>
</DOC>
