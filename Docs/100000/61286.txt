<DOC>
<DOCNO> 61286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/ekonomi/aeko.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP koruma’ya karşı 
</HEADLINE>
<TEXT>

Bakan Derviş’e bankalara sağlanacak desteğe ilişkin çekincelerini ileten MHP, kamu bankaları yöneticilerine özel hukuk korumasına karşı çıktı 
     ÖNDER YILMAZ Ankara 

     Mali sektöre olan borçların yeniden yapılandırılması hakkındaki yasa tasarısı ile banka sermayelerinin güçlendirilmesi düzenlemelerine ilişkin hükümette yaşanan sıkıntı sürüyor. Yarın Meclis Genel Kurulu’nda görüşülecek yasa tasarısı için bürokratları devreye sokan hükümet yeni bir çalışma başlattı. 
     Başbakan Yardımcısı Hüsamettin Özkan, Devlet Bakanları Kemal Derviş ve Faruk Bal dün gerçekleştirdikleri bankacılık zirvezinde düzenlemelere ilişkin sıkıntıları ele aldılar. 
     
     K ğıt değil kredi ver’ 
     Zirvede bankalara aktarılması planlanan kaynağın banka sahiplerince öz sermayeye katılmasından duydukları endişeye de dikkat çeken Bal, desteğin Hazine kağıdı yerine kredi olarak yapılması gerektiğini vurguladı. Özel bankaların yanısıra kamu bankalarından Halk ve Ziraat Bankası’na da bu kaynaktan aktarımda bulunulmasını isteyen Bal, kamu bankalarına aktarılacak paranın KOBİ’lere harcanabileceği görüşünü de belirtti. 
     
     Özel hukuk’ direnişi 
     Banka yöneticilerine özel hukuk çerçevesinde koruma getiren düzenlemeye karşı olduklarını belirten Bal, MHP’nin bundan geri adım atmasının söz konusu olmadığını dile getirdi. Tasarruf Mevduatı ve Sigorta Fonu’nun, kurulacak varlık yönetim şirketlerine ortak olmasını öngören maddeye ilişkin çekincelerini de kaydeden Bal, "Bir taraftan kamu bankalarını özelleştirirken, diğer taraftan, devletin varlık yönetimine girmesi bize göre çelişkidir" dedi. 
     
Kurtarma görüntüsünden rahatsızız’      Toplantıda Derviş’e MHP’nin çekincelerini anlatan Bal, uygulanan ekonomik program ve yolsuzlukla mücadeleye rağmen, hükümetin "halkın parasıyla bankaları kurtaran bir görüntüye büründüğünü" vurgulayarak, "Bundan çok rahatsızız" diye konuştu. Bal, bankalara toplam ne kadar para aktarılacağı ve hangi bankaya ne kadar kaynak verileceği konusunda objektif kıstaslar belirlenmesini istedi. Banka ve şirketlerin faaliyet raporları incelenerek kaynak aktarımı yapılması gerektiğini vurgulayan Bal, bu imkandan yararlananlara "istihdam şartı" getirilmesini önerdi. 
     Bal, toplantının ardından yaptığı açıklamada da "Haklılık derecesi olmamakla birlikte kamuoyunun yanlış bilgilendirilmesinin engellenmesi amacıyla bir düzenleme çalışması başlayacak. Çalışmaları gördükten sonra bir şey söylememiz uygun olur. Genel olarak ekonomimizi harekete geçirecek, bankacılık ve reel sektörü pozitif yönde etkileyebilecek açıklılık, şeffaflık ve hesap verebilirlik konusunda vatandaşlarımız nezdinde şüphe bırakmayacak bir çalışma yürütülüyor" dedi. 
     



 EKONOMİ 

















</TEXT>
</DOC>
