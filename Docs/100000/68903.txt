<DOC>
<DOCNO> 68903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/dunya/tur.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Atina, Afganistan’a firkateyn gönderiyor 
     Yunanistan’ın ABD’nin Afganistan’da yürüttüğü harekata destek vermek üzere bölgeye bir firkateyn göndereceği bildirildi. Yunan basını, "Psara" adlı fırkateynin 13 Mart’ta yola çıkacağını, Kızıldeniz, Arap Denizi, Basra Körfezi ile Hint Okyanusu’nda devriye ve eskort görevleri yapacağını yazdı. Yunanistan, daha önce de Afganistan’a Uluslararası Destek Gücü ISAF bünyesinde görev yapmak üzere 140 asker göndermişti. Öte yandan ittifakı kuvvetleri, Afganistan’ın güneydoğusunda bir yere saklanmış çok sayıda karadan havaya füze buldu. 
     
     Avrupa idamı haritadan siliyor 
     GÜVEN ÖZALP Brüksel 

     Türkiye’de idam cezasının kaldırılmasına ilişkin tartışmalar sürerken Avrupa bu konuda bir adım daha attı. Avrupa Konseyi tarafından hazırlanan ve son noktası dün konulan bir protokol, idam cezasını "Avrupa haritasından silmeyi" amaçlıyor. Bu protokolle birlikte savaş ve yakın savaş tehlikesi durumunda dahi idam cezası uygulanamayacak. Avrupa İnsan Hakları Sözleşmesi’ne ek olarak hazırlanan 6. protokol idam cezasını yasaklıyor ancak bu cezanın uygulanması konusunda iki istisnaya yer veriyordu. 
     
     Belçika e-mailleri denetleyecek 
     Brüksel Milliyet 

     Terör ve organize suçlara karşı mücadelede kullanılan yöntemler çoğu zaman "insan hakları ihali" tartışmalarını beraberinde getiriyor. Organize suçun "kozmopolit" bir hal aldığı Belçika klasik dinleme yöntemlerini "modernleştirme" kararı aldı. Bu çerçevede kurulacak dev bir merkezde klasik yöntemlerin yanı sıra elektronik postalar da denetime tabi tutulacak. Merkez, sabit ve cep telefonlarıyla gerçekleştirilen görüşmeleri, faks mesajlarını ve elektronik postaları da dinleme ve izleme olanağı tanıyacak. 
     



 DÜNYA 













</TEXT>
</DOC>
