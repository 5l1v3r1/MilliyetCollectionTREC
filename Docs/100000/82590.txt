<DOC>
<DOCNO> 82590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sondun17.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ırkçı cinayet 
</HEADLINE>
<TEXT>

     Brüksel'in Schaerbeek bölgesindeki bir apartmanda komşusu Faslı çifti öldüren yaşlı bir adam, polisle silahlı çatışmaya girdikten sonra intihar etti. 
     Elde edilen ilk bilgilere göre, 82 yaşındaki adam, sabah saatlerinde, alt katta oturan komşusu Faslı çifti silahla vurarak öldürdü. 
     Kimliği açıklanmayan adamın aşırı sağcı olduğu, iki yıl önce yabancı bir gence saldırmak ve bu gencin bir gözünü kaybetmesine neden olmak suçuyla 6 ay hapis yattığı bildirildi. 
     Apartmanın birinci katında oturan Faslı karı kocayı öldüren, çocuklarını yaralayan ve daireyi kundaklayan yaşlı adamın, daha sonra ikinci kattaki dairesine döndüğü belirtildi. Yaşlı adamın, olay yerine gelen polisle çatıştığı, alt katta çıkarttığı ve büyüyen yangına müdahale eden itfaiyecilere de ateş açtığı ifade ediliyor. 
     Öldürülen çiftin dairede kalan 4 çocuğu, bir başka komşu tarafından, birinci kat penceresine dayanan merdivenle yangından kurtarıldı. Çocuklardan 2'sinin ağır yaralı olduğu belirtiliyor. Faslı ailenin beşinci çocuğunun olay sırasında evde bulunmadığı duyuruldu. 
     Yangının söndürülmesinin ardından, öldürülen çiftin ve intihar eden saldırganın cesetleri binadan çıkartıldı. 
     Belçikalı saldırganın, faal bir ırkçı olarak tanındığı, olayın yaşandığı binanın, belediye tarafından maddi durumu zayıf olanlara tahsis edilen sosyal konut olduğu bildirildi. 
     Binada oturan iki kişinin de silahla yaralandığı açıklandı. 
     Çevredeki taşıt ve vitrinlerde çok sayıda kurşun izi görüldü. 
     Schaerbeek Belediye Başkanı Bernard Clerfayt'ın ve Brüksel Savcılığı'nın kısa sürede bir basın toplantısı düzenleyerek, olayla ilgili ayrıntılı açıklama yapması bekleniyor. 
     





</TEXT>
</DOC>
