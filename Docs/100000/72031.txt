<DOC>
<DOCNO> 72031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur26.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansbank soyguncularını vuran koruma cezaevine girdi 
</HEADLINE>
<TEXT>

     Finansbank'ın Kazasker Şubesi'ni soymaya kalkan 2 kişiyi vurarak öldüren ve olay sırasında yaralandığı için hastanede tedavi gören güvenlik görevlisi Engin Bozkurt tutuklandı. 
     Soygun girişimi sırasında soyguncuların tabanca kabzası ile yüzüne vurması nedeniyle yaralanan Engin Bozkurt hastanede tedavi altına alınmıştı. Bugün, tedavi gördüğü hastaneden taburcu edildikten sonra Kadıköy Adliyesi'ne getirilen Bozkurt, Cumhuriyet Savcısı Mehmet Koçum tarafından sorgulandı. 
     Savcı, koruma görevlisinin "kastı aşan şekilde birden fazla kişiyi öldürmek" suçunu işlediği gerekçesiyle mahkemeye sevkedilmesine karar verdi. 
     Savcı Koçum'un sorgusunun ardından Nöbetçi 3. Sulh Ceza Mahkemesi'ne sevk ettiği Bozkurt, burada tutuklanarak Paşakapısı Cezaevi'ne gönderildi. 
     Kadıköy Nöbetçi 3. Sulh Ceza Mahkemesi'nce ''Kastı aşan şekilde adam öldürmek'' suçundan tutuklanan Bozkurt'un avukatı Ömer Yeşilyurt, basın mensuplarının soruları üzerine, ''Yargıya intikal etmiş bir şey için konuşmak doğru değil. Müvekkilim tutuklandı. Yasal yollara başvuracağız. İtiraz edeceğiz'' dedi. 
     Gazetecilerin ''Kastı aşan şekilde adam öldürme'' iddiasına ilişkin diyeceklerini sorduğu avukat Yeşilyurt, ''Kastın aşılması mı, nefsi müdafaa mı ... Bunu ancak bu işle görevli bağımsız yargıçlarla tartışabilirim. Bundan sonra tartışılacak yer mahkemedir'' diye konuştu. 
     Burnundaki ''parçalı kırık'' nedeniyle 15 günlük ''çalışamaz raporu'' aldığı da belirtilen güvenlik görevlisi Engin Bozkurt'un adliyedeki işlemleri, yaklaşık 1.5 saat sürdü. Bozkurt'un babası İsmail Bozkurt da adliyeye geldi. 
     Engin Bozkurt, daha sonra Paşakapısı Cezaevi'ne gönderildi. 
     Cezaevine konulacak olan koruma görevlisi Engin Bozkurt, Finansbank Kazasker şubesi soygunu sırasında soyguncular işsiz petrol mühendisi Mustafa Muratoğlu 35 ile işleri bozuk marangoz arkadaşı Suat Durmuş 29 'u tabancası ile ateş ederek öldürmüştü. Olaydan sonra kamuoyunda geniş tartışmalar yaşanmış, kimileri Engin Bozkurt'un görevini yaptığını öne sürerken kimileri de korumayı suçlamıştı. 
     






</TEXT>
</DOC>
