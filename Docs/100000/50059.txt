<DOC>
<DOCNO> 50059 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur14.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İlkokuldaki dayakçı müdür açığa alındı... 
</HEADLINE>
<TEXT>

     Kars'ın Sarıkamış İlçesi'nde, Dünya Bankası işbirliğiyle verilen paranın ihtiyaç sahibi öğrencilere dağıtımı sırasında, adaletli dağıtım isteyen kız öğrenciyi döverek hastanelik eden okul müdürü açığa alındı. 
     Sarıkamış Kaymakamı Şemsettin Erkaya, A.A muhabirine yaptığı açıklamada, Sosyal Yardımlaşma ve Dayanışmayı Teşvik Fonu ile Dünya Bankası işbirliğiyle ''Sosyal Riski Azaltma Projesi' kapsamında, ilçelerine bağlı Eşmeçayır Köyü İlköğretim Okulu'nda ihtiyaç sahibi öğrencilere 50'şer milyon liralık para yardımının dağıtılması esnasında önceki gün üzücü bir olayın meydana geldiğini söyledi. 
     ''Paraları hep köyün zenginlerine veriyorsunuz'' dediği için Eşmeçayır İlköğretim Okulu 5. sınıf öğrencisi Nilüfer Polat'a dayak atan Okul Müdürü Münir Keskin'e dün soruşturma açıldığını anımsatan Erkaya, söz konusu kişinin de bugün soruşturmanın selameti açısından açığa alındığını bildirdi. 
     Erkaya, Okul Müdürü Keskin hakkında açılan idari soruşturmanın yanı sıra Nilüfer Polat'ın ailesinin de Sarıkamış Cumhuriyet Başsavcılığı'na suç duyurusunda bulunduğunu belirterek, savcılığın konuyla ilgili işlem başlattığını dile getirdi. 
     Dünya Bankası ve Sosyal Yardımlaşmayı Teşvik Fonu'nun işbirliğiyle gerçekleştirilen ''Sosyal Riski Azaltma Projesi'' kapsamında Sarıkamış'ta bin 602 öğrenciye 50'şer milyon lira para yardımı yapılacağına işaret eden Erkaya, söz konusu köyün ilköğretim okulunda da 35 öğrenciye para yardımında bulunulduğunu belirtti. 
     Erkaya, okul müdürünün Nilüfer Polat'a dayak atması sırasında köyde bir infial meydana geldiğini, ancak söz konusu kişinin açığa alınmasının ardından köyde durumun şu anda sakin olduğunu ve herhangi bir olumsuzluk yaşanmadığını kaydetti. 
     Erkaya, okul müdürünün açığa alınmasının ardından okulda meydana gelecek öğretmen açığının da ivedilikle telafi edileceğini sözlerine ekledi. 
     
     Yoksul arkadaşları için 
     Bu arada, olayda mağdur olan Nilüfer Polat'ın, ailesinin maddi durumunun iyi olmasına karşın, bazı yoksul arkadaşları para yardımı alamadığı için okul müdürüne itiraz ettiği öğrenildi Nilüfer Polat'ın amcası Hayrettin Polat, ailelerinin maddi yönden herhangi sorunları bulunmadığını ve para yardımı için de başvurmadıklarını söyledi. 
     Yeğeninin itirazının yoksul arkadaşlarının para yardımı alamadığına olduğunu dile getiren Polat, ancak öğretmenin bu esnada aşırı derecede sinirlenerek 12 yaşındaki minik kızı şiddetli bir şekilde dövdüğünü anlattı. 
     Nilüfer Polat ise çok sevdiği 3 yoksul arkadaşının dağıtılan yardımdan yararlandırılamadığı için müdüre itiraz ettiğini, ancak hak etmediği şekilde toplumun önünde sopayla dövüldüğünü söyledi. 
     






</TEXT>
</DOC>
