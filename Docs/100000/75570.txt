<DOC>
<DOCNO> 75570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/guncel/gun07.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanju’nun anahtar’ oyunu .. 
</HEADLINE>
<TEXT>

     TOLGA ŞARDAN 

     Ünlü futbolcu Tanju Çolak’ın adının karıştığı oto dolandırıcılığı olayı yeni bir boyut kazandı. 
     Olayın ikinci gününde sorguya alınan Gökhan Sevgi, ilginç bilgiler verdi. Ankara’da araba alım satım işleri yapan Sevgi, Çolak’la geçen yıl Range Rover cipin satışı için anlaştığını söyledi. 
     Sevgi, başta 5-6 bin dolar ödeme yaptığını ancak ödemeyi zamana yayarak Çolak’ın kendisinden para tahsilini zorlaştırmayı amaçladığını anlattı. Sevgi, satıştan sonra Çolak’ın "orijinal anahtarlar bana lazım" diyerek, kendisine kopya anahtarları verdiğini ileri sürdü. Ödemelerin aksaması üzerine Çolak’ın, "Parayı vermezseniz, çalıntı başvurusu yapacağım" dediğini öne sürdü. 
     
     Karakola başvurdu 
     Bunun üzerine kayıtlarda yapılan incelemede Çolak’ın 34 TC 0055 plakalı aracının çalındığına ilişkin 11 Haziran 2001’de Levent Polis Karakolu’na başvuru yaptığı anlaşıldı. Çolak’ın bu gelişmenin ardından Ak Sigorta’dan çalıntı araç parası aldığı belirlendi. Sigorta şirketlerinin orijinal anahtarın sahibinde bulunması durumunda kasko ödemelerini kolaylaştırdığına işaret edildi. 
     



 GÜNCEL 
















</TEXT>
</DOC>
