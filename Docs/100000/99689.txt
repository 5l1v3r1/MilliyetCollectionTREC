<DOC>
<DOCNO> 99689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur16.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Meclis kapısına AB saati asıldı... 
</HEADLINE>
<TEXT>

     ''Avrupa Hareketi 2002'', TBMM Çankaya Kapısı'nın karşısına yerleştirdiği bir saat ile Türkiye'ye üyelik için takvim verilmesi sözkonusu olabilecek Kopenhag Zirvesi'ne geri sayımı başlattı. Zirve'ye kadar olan 132 günü hatırlatan saat, 12 Aralık 2002 tarihinde sıfırlanacak şekilde azalarak uyum çalışmaları için zamanın önemine dikkati çekmeyi amaçlıyor. 
     Milletvekillerini halkın sesine kulak vermeye ve 12-13 Aralık'ta Kopenhag'da yapılacak zirveye kadar, Türkiye'nin üyelik müzakerelerine başlayabilmesi için gereken siyasi adımları atmaya çağıran ''Avrupa Hareketi 2002''nin geri sayım saati, Ankara Sanayici ve İşadamları Derneği'nin ASİAD desteğiyle Çankaya Kapısı'nın karşısına yerleştirildi. 
     ASİAD Yönetim Kurulu Başkan Yardımcısı Erol Aykut, konuya ilişkin basın açıklamasında, AB ile ilişkilerin hız kazandığı bu dönemde, çeşitli sivil toplum örgütlerinin de konuya gerekli desteği verdiğini belirtti. 
     ASİAD'ın, ''Avrupa Hareketi 2002''nin Ankara sorumluluğunu üstlendiğini kaydeden Aykut, ''Parlamenterlerimizin konuya olan duyarlılıklarını sürekli kılmak amacıyla müzakere sürecini simgeleyen elektronik saatin TBMM giriş kapısı karşısında yer alması sağlanmış olup, geri sayım için start 2 Ağustos 2002 saat 07.00 itibariyle verilmiştir'' dedi. 
     





</TEXT>
</DOC>
