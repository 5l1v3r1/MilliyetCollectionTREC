<DOC>
<DOCNO> 89462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sonspo06.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Üç büyüklerde transferin en hızlısı Beşiktaş ve Fenerbahçe... 
</HEADLINE>
<TEXT>

     Birinci Süper Futbol Ligi'nde 2001-2002 sezonun bitmesiyle birlikte transfer çalışmalarına başlayan 3 büyüklerden Beşiktaş ve Fenerbahçe, geçen sezon Galatasaray'a kaptırdıkları şampiyonluğa ulaşmak için transferde daha hızlı davrandı. 
     Ligde 2001-2002 sezonunu Galatasaray'ın gerisinde 2. sırada bitiren Fenerbahçe ile 3. Beşiktaş, yeni sezon öncesinde şu ana dek 7'şer futbolcuyla anlaşarak transferde Galatasaray'dan daha hızlı çıktı. 
     
     FENERBAHÇE, YILDIZ OYUNCU ALDI 
     Kulüp başkanı Aziz Yıldırım'ın Türkiye'de ve Avrupa Şampiyonlar Ligi'nde şampiyonluğu hedef göstermesiyle transfer çalışmalarına başlayan Fenerbahçe, Arjantin Milli Takımı'nda da yer alan Ariel Ortega'yı sarı-lacivertli renklere bağlayarak ilk bombasını patlattı. 
     Fenerbahçe Kulübü yönetimi, Ortega'yı transfer ederek hem şampiyonlukta iddialı olmayı hedeflerken, bu transferle 50 bin kişinin üzerinde kapasiteye sahip Fenerbahçe Şükrü Saraçoğlu Stadı'nı da doldurmayı amaçlıyor. 
     Sarı-lacivertliler, Ortega'nın yanı sıra Brezilyalı golcü Washington'u da transfer ederek sezon öncesinde rakip savunmalara gözdağı verdi. 
     Fenerbahçe, yerli transferde de Gençlerbirliği'nden İsmail, Yimpaş Yozgatspor'dan Cem, Kartalsporlu kaleci Volkan, Sakaryasporlu Tuncay ve Almanya'nın Arminia Biefeld takımından Erhan'ı alarak kadrosunu daha da güçlendirdi. 
     Bu arada Fenerbahçe, Ortega'nın transferinin ardından bir başka Arjantin Milli Takım futbolcusu Almeyda'yı da transfer etmek için çalışmalarını sürdürüyor. 
     
     BEŞİKTAŞ, GELENEKLERİNİ BOZDU 
     Geçen sezon ligde ve Türkiye Kupası'nda istediğini elde edemeyen Beşiktaş ise gelecek yıl kulübün kuruluşunun 100. yılını şampiyonlukla kutlamayabilmek için transfere hızlı girdi. 
     Yeni sezona büyük hedefler koyan siyah-beyazlılar, adeta geleneklerini yıkarak takımdan sorunlu ayrılan futbolcuları yeniden kadroya kattı. 
     Beşiktaş, eski futbolcusu Siirt Jet-Pa Sporlu Sergen Yalçın'ın yanı sıra Kocaelispor'dan Kaan Dobra ve yine eski oyuncularından Serdar Topraktepe, Gençlerbirliği'nden Tolga, Trabzonsporlu Zafer ve Samsunsporlu kaleci Göksel ile anlaştı. 
     
     YABANCI OYUNCUDA ÇELİŞKİDE 
     Siyah-beyazlılar, yabancı oyuncu transferinde de AS Roma'da forma giyen Brezilyalı Antonio Carlos Zago'yu transfer etmesine karşın, bu konuda henüz istediği oyuncuları alamamanın sıkıntısını yaşıyor. 
     Beşiktaş, Pascal Nouma'nın transferi için çelişkide kalırken, Kolombiyalı kaleci Cordoba'ya da hemen imza attırmak için çaba harcıyor. 
     
     ŞAMPİYON GALATASARAY GERİDE KALDI 
     Sezonu şampiyon olarak tamamlayan Galatasaray ise 5 futbolcu transfer etmesine karşın gelecek yıl için verdiği ''3 yıldız oyuncu'' sözünü tutamamanın sıkıntısını yaşıyor. 
     Sarı-kırmızılılar, İstanbulsporlu Murat, Kocaelisporlu Cihan ve Samsunsporlu Müslim'i transfer ederken, AC Milan'dan Ümit Davala ve Senegalli Muhammed Sarr'ı kiralık olarak kadroya dahil etti. 
     Galatasaray, geçen sezon kadrosunda bulunan kaleci Mondragon'un da bonservisini aldı. 
     
     FENERBAHÇE, TEKNİK HEYETTE İSTİKRARDAN YANA 
     Büyüklerden Galatasaray ve Beşiktaş, yeni sezon öncesi teknik direktörlerini değiştirirken Fenerbahçe, Werner Lorant ile 'devam' kararı alarak teknik heyette istikrar sağlamaya çalıştı. 
     Galatasaray, takımı şampiyonluğa taşıyan Rumen teknik direktör Mircea Lucescu ile yollarını ayırırken, İtalya'da istediğini bulamayan ve geçmiş sezonlarda sarı-kırmızılı takımla şampiyonluklar ve UEFA Kupası sevinci yaşayan Fatih Terim ile yeniden anlaştı. 
     Başkan Serdar Bilgili yönetiminde adeta teknik direktör kıyımı yapan Beşiktaş ise sezon öncesi Alman Christoph Daum'u gönderirken, Galatasaray'ın yeniden anlaşmadığı Mircea Lucescu ile sözleşme imzaladı. 
     





</TEXT>
</DOC>
