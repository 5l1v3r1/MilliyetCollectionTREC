<DOC>
<DOCNO> 91299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/ekonomi/eko01.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Pamukbank acil satılık 
</HEADLINE>
<TEXT>

Bankacılık Düzenleme ve Denetleme Kurumu, satışının bir an önce tamamlanacağını belirttiği Pamukbank’ta kısa vadede şube ve personel azaltımına gidilmeyeceğini açıkladı 
     EKONOMİ SERVİSİ 

     Bankacılık Düzenleme ve Denetleme Kurumu BDDK , Pamukbank’ın, Tasarruf Mevduatı Sigorta Fonu TMSF tarafından satışına yönelik işlemlerin acilen tamamlanacağıni açıkladı. BDDK raporunda Pamukbank için, yasa gereği alması gereken önlemleri almayan, alsa bile mali bünyenin güçlendirilmesine olanak bulunmayan banka olarak bahsetti. 
     BDDK, "Banka Sermayelerinin Güçlendirmesi Programı" isimli raporu dün açıkladı. Raporda, Pamukbank ve Yapı Kredi Bankası’na ayrı bir yer verildi. 18 Haziran itibariyle Fon’a devredilen Pamukbank’ın tasfiyesi yönünde bir işlem yapılmadığı, kısa vadede şube kapatılması veya personel azaltımı düşünülmediği ifade edilen raporda, "TMSF tarafından satışa sunulmasına yönelik işlemler ivedilikle sonuçlandırılacaktır" denildi. 
     Raporda, Pamukbank’ın Yapı Kredi’ye devrine ilişkin olarak önerinin Yapı Kredi’nın mali bünyesini bozacağı, Çukurova Grubu’nca sunulan planın uygulanabilir olmadığı gerekçesiyle izin verilmediği belirtildi. 
     Yapılan denetimler sonrasında, Aralık 2001 itibariyle aktiflerinin 6.3 katrilyon olduğu, 5.5 katrilyon olan kredi portföyünün ise 4.2 katrilyonunun denetim sonucu takibe alınarak, reeskontları biriken ödenmemiş faiz bakiyesi iptal edildiği ve kalan tutar için de karşılık ayrıldığı kaydedildi. 
     
     Yapı Kredi’de oran yüzde 10.2 
     Raporda, "Tahsil olasılığı çok düşük olan kredilerin anapara ve faiz tahsilatlarının gerçekleştirilememesi ve bu kredilere reeskont uygulanarak gelir yaratılması nedeniyle, bankanın büyük miktarlarda zarar ettiği ve bu zararın zaman içinde büyüdüğü tespit edilmiştir" denildi. Yapı Kredi’yle ilgili olarak 31 Aralık itibariyle sermaye yeterlilik oranının yüzde 10.2 olduğu, hesaplamada gruba verilen kredilere karşılık ayrıldığı bildirildi. 
     Banka hissedarı olma niteliklerini yitiren Yapı Kredi hissedarlarının haklarını TMSF’nin kullanacağı kaydedilen raporda, "Bu uygulamaya, söz konusu paylar Bankalar Kanunu’nda belirtilen banka hissedarı olmanın gerektirdiği nitelikleri haiz kişilere devredilinceye kadar devam olunacaktır" denildi. 
     Grup risklerinin tasfiyesi için hakim ortakla görüşmelerin en kısa zamanda başlatılacağı, olumlu sonuç alınırsa, grup kredileri için ayrılan karşılıkların iptal edileceğini, dolayısıyla bankanın sermaye yeterliliği rasyosunun daha da yükselebileceği bildirildi. 
     
3 katrilyona ihtiyacı var Bilanço kalemi Trilyon TL Toplam aktifler 6.273 Krediler 1.264 Takipteki kredi 1.224 Ayrılan karşılık 349 Takipteki alac. net 874 Mevduat 7.429 Özkaynaklar -2.288 SYR -46.2 Yüzde 8'e ulaşmak için kaynak ihtiyacı 2.963      
     



 EKONOMİ 

























</TEXT>
</DOC>
