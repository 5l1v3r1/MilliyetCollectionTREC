<DOC>
<DOCNO> 93108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun05.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Dışişleri Bakanı istifa etti, Berlusconi kabul etmedi 
</HEADLINE>
<TEXT>

     İtalya Başbakanı Silvio Berlusconi, görevinden ayrılmak isteyen İçişleri Bakanı Claudio Scajola'nın istifasını kabul etmedi. 
     19 Mart'ta terör örgütü Kızıl Tugaylar'ın suikastında hayatını 
     kaybeden İçişleri Bakanı danışmanı Marco Biagi için gazetelerde yayınlanan ifadelerinde, ''Sinir bozucuydu. Danışmanlık süresini uzatmak için sıkıştırıyordu. Eğer koruma verilseydi, ölü sayısı 3 olurdu'' şeklinde konuşan İçişleri Bakanı Scajola, hem hükümet içindeki partilerden, hem de muhalefetten sert eleştiri alınca, Pazar akşamı istifasını sundu. Scajola'nın istifasını geri gönderen Başbakan Berlusconi, ''İçişleri Bakanı, iki gazetede yayınlanan açıklamasını düzelttikten sonra duyarlılıkla istifasını bana sundu. İstifasını uygun görmediğim için geri çevirdim, benim ve hükümetimin kendisine güvenimizin altını çizerek, daha fazla sorumlulukla bakanlık görevinde kalmasını istedim'' açıklamasında bulundu. Berlusconi, ''Hepimiz ses tonumuzu düşürmeli ve Biagi ile 1999 yılında Kızıl Tugaylar tarafından öldürülen İçişleri Bakanlığı danışmanı D'Antona'nın katillerini yakalamak için seferber olmalıyız'' dedi. Bu arada sol partilerden oluşan muhalefet, Scajola'nın istifa edip, istifasının derhal Berlusconi tarafından reddedilmesi konusuna başbakanın parlamentoda açıklık getirmesini istedi. Berlusconi'nin hafta içinde parlamentoda Scajola'nın istifası olayıyla ilgili açıklama yapması bekleniyor. Öte yandan, katilleri halen bulunamayan Biagi soruşturmasında polemikler devam ediyor. Biagi'nin, suikasttan 1 yıl önce, İçişleri Bakanlığı'na ve Meclis Başkanlığı'na defalarca mektup yazarak, ciddi tehditler aldığını ve koruma istediğini bildirdiği ortaya çıktı. 
     





</TEXT>
</DOC>
