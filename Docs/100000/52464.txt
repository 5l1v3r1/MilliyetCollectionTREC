<DOC>
<DOCNO> 52464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sonspo03.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya medyasının tepkisi "İstanbul'da hezimet" 
</HEADLINE>
<TEXT>

     A Milli Futbol Takımı'nın ortaya koyduğu mükemmel futbolla Avusturya'yı 5-0 yenip Dünya Kupası finalleri vizesini almasını Avusturya Televizyonu ORF , ''Türkler hakettiler'' ifadesiyle duyurdu. 
     ORF'de, maçın bitimindeki sevinç gösterilerini de, ''İstanbul'da hezimete uğradık. Çok değişik umutlarla gelmiştik ama maalesef Türklerin bu sevinç gösterilerini aktarmak zorunda kaldık'' diyen televizyon spikeri, ''Türkler güçlü bir takım olduklarını somut bir biçimde kanıtladılar. Dünya kupası finallerine gitmeyi de hakettiler'' diye konuştu. 
     Viyana'daki stüdyoda karşılaşmanın önemli bölümlerini banttan yeniden yayınlayan ORF, görüntülerle birlikte ''Gözlerinden okunuyor, beni seviyorsun'' adlı parçayı çaldı. 
     Bu arada Kurier Gazetesi ise maçtan sonra hazırlanan erken baskıda ''İstanbul'da hezimet 0-5'' başlığını kullandı ve Avusturya'nın Dünya Kupası'na yalnızca seyirci olarak katılacağını yazdı. 
     
     Bariç işsiz kaldı 
     Maçtan sonra Avusturya Televizyonu'na bir açıklama yapan teknik direktör Otto Bariç, ''Türkler herşeyden önce güçlü bir takım. Biz çok sayıda taktik hata yaptık. İlk golden sonra da tüm organizasyonumuzu yitirdik. Bundan sonra milli takımda tepeden tırnağa birçok şeyin değiştirilmesi gerekiyor'' dedi. 
     İstifa edip etmeyeceği yolundaki soruya ise Bariç, ''Önce bu yenilginin üzerinde sakin bir biçimde uyumalıyım. Sonra federasyon başkanıyla bir görüşme yapacağım, ne olacağını şimdiden söyleyemem'' yanıtını verdi. Ancak televizyon muhabiri ''Bariç'in sözleşmesinin Dünya Kupası finallerine gitme koşuluna bağlı olduğunu'' hatırlatarak Bariç'in bundan sonra teknik direktör olarak kalmasının olası olmadığını söyledi. 
     Federasyon başkanı Beppo Mauhart ise Bariç ile gelecek hafta bir görüşme yapacaklarını ve son kararı yönetim kurulunun vereceğini söylemekle yetindi. 
     
     Zafer dış basında 
     Öte yandan A Milli Futbol Takımı'nın bu başarısı, yabancı haber ajanslarınca da abonelerine geniş biçimde duyuruldu. AP, Reuters ve AFP gibi dünyanın en büyük haber ajansları, haberlerinde Türkiye'nin Avusturya karşısında bu gece mükemmel bir futbol oynadığını ve bunun sonucunda haklı bir galibiyetle 47 yıl aradan sonra Dünya Kupası vizesi aldığını bildirdiler. 
     






</TEXT>
</DOC>
