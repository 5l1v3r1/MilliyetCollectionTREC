<DOC>
<DOCNO> 53602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sonspo06.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakyemez "Bulgaristan'ı küçümseyince zorlandık.." 
</HEADLINE>
<TEXT>

     33. Avrupa Erkekler Basketbol 
     Şampiyonası Eleme Grubu'nda ilk maçında Bulgaristan'ı 84-79 yenen A 
     Milli Takım, grup karşılaşmalarına iyi bir başlangıç yaptı. 
     A Milli Erkek Basketbol Takımı Menajeri Doğan Hakyemez, oyuncuların Bulgaristan'ı küçümsediklerini, bu nedenle de zorlandıklarını belirterek, ''Maçı son dakikalardaki etkili oyunumuzla kazandık'' dedi. 
     Bulgaristan maçına sıkıntılı çıktıklarını vurgulayan Hakyemez, ''İbrahim ve Hüseyin takımlarından moralsiz gelmişlerdi. Harun, Mehmet ve Erdal'ın da sakatlıkları bizi zor durumda bıraktı. Mirsad ise sakatlığına rağmen Bulgaristan maçında oynadı. Ancak bu oyuncumuz maçta ciddi bir sakatlık daha geçirdi ve karşılaşmaya devam edemedi. 
     Oyuncularımız da rakibi küçümsedi. Maçtan 3-4 gün önce bunun tedbirlerini almaya çalıştık. Oyuncularla sürekli konuştuk. Ancak oyuncularımız gereken dikkati göstermedi'' diye konuştu. 
     Hakyemez, Bulgaristan'ın kendilerine göre daha istekli oynadığını kaydederek, şöyle konuştu 
     ''Son 5 dakikaya kadar sıkıntı yaşadık. Bu dakikalardaki oyunumuzla maçtan galip ayrıldık. Sonuçta Bulgaristan'ı eksiklerimize rağmen yenmemiz ve dersler çıkarmamız çok önemli. 24 Kasım Cumartesi günü de İsviçre ile karşılaşacağız. Ukrayna bu ekip karşısında zorlandı. Bu nedenle İsviçre'yi de ciddiye almak lazım.'' 
     
     Mirsad'ın yerine Kerem Gönlüm 
     Bulgaristan ile yapılan maçta sakatlanan ve bugün çekilen MR sonucunda 3 hafta oynayamayacağı belli olan Mirsad Türkcan'ın yerine Ülkersporlu Kerem Gönlüm kadroya alındı. 
     Menajer Hakyemez, Mirsad'ın iç yan bağlarında zedelenme olduğunu vurgulayarak, ''Bu oyuncu 3 hafta sahalardan uzak kalacak. Biz de Mirsad'ın yerine Ülkerspor'dan Kerem Gönlüm'ü kadroya aldık. Kerem de takımla birlikte çalışmalara başladı. Diğer sakatlardan Mehmet, İsviçre maçında oynayabilir. Ancak riske girmemek için bu oyuncuyu dinlendirebiliriz. Harun ise ancak Ukrayna maçında oynayacak duruma gelecek'' diye konuştu. 
     






</TEXT>
</DOC>
