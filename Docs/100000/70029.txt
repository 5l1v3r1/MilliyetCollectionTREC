<DOC>
<DOCNO> 70029 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sonspo01.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun bin davetli ile gövde gösterisi yaptı 
</HEADLINE>
<TEXT>

     Galatasaray Kulübü Başkanı Mehmet Cansun, sarı-kırmızılı takımın FC Liverpool maçında ortaya koyduğu performansı, ''inanılmaz'' olarak değerlendirdi. 
     Mehmet Cansun, bu akşam Hilton Oteli'nde düzenlenen toplantıda, Genel Kurul üyelerine Galatasaray Adası'nın yeniden inşa edilmesi konusunda bilgi verdi. 
     Toplantı sonrasında medya mensuplarının sorularını da yanıtlayan Başkan Cansun, Teknik Direktör Mircea Lucescu'nun dediği gibi, Galatasaray'ın zayıf kaldığı anlarda bile inanılmaz şeyler yapabilecek bir takım olduğunu bir kez daha gösterdiğini söyledi. 
     İngiliz kulübünün başkanının da kendisine bu şekilde konuştuğunu belirten Mehmet Cansun, ''Bana kendileri, 11 oyuncunuzu gönderdiniz ve hala şu anda grupta yenilgisiz olarak yolunuza devam ediyorsunuz. 
     Biz ise karambol golüyle beraberliği yakaladık dedi. Onlar galip geleceklerine inanıyordu. Alınan sonuç onlar için bir sürpriz oldu'' diye konuştu. 
     
     Ligde puan kaybına tahammül yok 
     Başkan Cansun, hafta sonunda Göztepe ile ligde zorlu bir karşılaşma yapacaklarını da hatırlatarak, ''puan kaybına tahammülümüz yok'' dedi. 
     Galatasaray'ın Ege Bölgesi'nde sevilmesinde Göztepe'nin de etkisinin bulunduğunu kaydeden Cansun, ''Kardeş bir kulüple maç yapacağız. Ligde bütün maçlar dişli ve çekişmeli geçiyor. Zor bir maç bizi bekliyor. Kazanmaktan başka çaremiz yok'' diye konuştu. 
     Mehmet Cansun, Radu Niculescu'nun 3. sınıf bir oyuncu olmadığını belirtirken, bu oyuncunun maç eksiği olmasına rağmen güzel bir gol attığını ve ileride daha iyi bir performans sergileyeceğine inandığını kaydetti. 
     Hagi'nin dünyanın en büyük futbolcularından birisi olduğunu dile getiren başkan Cansun, ''Onun bizim takımımızda olması şanstı. Yeri apayrı'' dedi. 
     
     1000 üye katıldı 
     Başkan Cansun'un, ''Yeni Galatasaray Adası'' projesini anlatmak için düzenlediği toplantıya, yaklaşık 1000 üye katıldı. 
     Galatasaray Adası'na yıllardır yeteri kadar bakım yapılmadığı ve buranın gelir getirmediğini kaydeden Mehmet Cansun, şöyle konuştu 
     ''Galatasaray Adası'nın, isminin büyüklüğüne yakışır hale gelmesini ve üyeler bugün hangi şartlarda faydalanıyorsa, haklarının zayi olmamasını sağlamak istiyoruz. Adanın, bugün yıllık 12 bin dolar getirisi, 100 milyar lira masrafı var. Yeni proje ile yıllık 500 bin dolar kira, 1-1,5 milyon dolar da elde edilen gelirden pay alacağız. 
     Ayrıca adaya toplam 6-8 milyon dolar arasında yatırım yapılacak. Biz, adamızı bir kişiye satmıyoruz. Sadece değerini daha da artırıyoruz.'' Başkan Cansun, gerekli inşaat izinlerinin alınmaması halinde, çalışmalara başlanmayacağını söyledi. 
     Bu arada Cansun, kongrede projenin oylanacağını, yapılacak oylamada ''Hayır'' çıkması halinde kesinlikle sözleşmenin iptal edileceğini, komisyonların kurulmasına da karşı olduğunu ifade etti. 
     Öte yandan, toplantıda söz alan bazı üyeler de, Galatasaray Adası projesindeki belirsizliklerden yakınarak, projede yer alan eksiklerden bahsetti. 
     






</TEXT>
</DOC>
