<DOC>
<DOCNO> 77387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sonspo05.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Yıldırım - Ulusoy kavgasına üzülüyorum" 
</HEADLINE>
<TEXT>

     Milli Takımlar Teknik Direktörü Şenol Güneş, Türkiye'nin katılacağı 2002 Dünya Futbol Şampiyonası finalleri öncesinde yeni bir heyecanın, aşkın başladığını belirterek, ''Ateşe ihtiyaç var, biz de Güneş'iz ve buna hazırız'' dedi. 
     Milli takımı şampiyona boyunca izleyecek akretide medya mensuplarıyla bilgilendirme toplantısı yapan Güneş, şampiyonanın heyecanının şimdiden yaşanmaya başlamasını arzu ettiklerini kaydederek, ''Bunu da kamuoyuna yansıtacak olan medyadır. Ben sanki medya ile karşı karşıyaymışım gibi izlenim bıraktım. Halbuki bunun tam tersini düşünüyorum. Medya-oyuncu-teknik adam ilişkilerini ne kadar sağlıklı yapabilirsek, o kadar başarılı oluruz'' diye konuştu. 
     Şenol Güneş, Avrupa'nın gerisinde olmadıklarını, aksine önünde olduklarını dile getirirken, finallerde hiç de maç yapmaya alışık olmadıkları ülke futbollarıyla karşı karşıya geleceklerini ve hazırlıkları buna göre yaptıklarını kaydetti. 
     Dünya Şampiyonası'nda favorilerinin Brezilya, Arjantin ve Fransa olduğunu anlatan Güneş, Portekiz ve İspanya'yı da sürpriz olarak değerlendirdiğini söyledi. 
     
     "Kavgalar beni rahatsız ediyor" 
     Spor camiasındaki kavgaların kendisini rahatsız ettiğini anlatan Şenol Güneş, ''Örneğin, Aziz Yıldırım-Futbol Federasyonu Başkanı Haluk Ulusoy arasıdaki gerginliğe üzülüyorum'' dedi. 
     Güneş, Yıldırım-Ulusoy arasındaki gerginliğe bir neden göremediğini söyleyerek, ''Kendi aralarında ortak bir değer bulsalar daha iyi olmaz mı Herkesin sorunu var. Ancak, bizim şu günlerde birliğe ve beraberliğe ihtiyacımız bulunuyor'' diye konuştu. 
     Milli Takımlar Teknik Direktörü Güneş, bunun yanı sıra kamuoyunda çok tartışılan şike, para ve takımlar arasında gerginliklerden de rahatsız olduğunu söyledi. 
     Hiçbir oyuncu için peşin hükümlü olmadığını, ancak milli formayı her yönüyle hak edenlere vermeyi istediğini kaydeden Şenol Güneş, şu ana kadar kadroya aldıklarını geçen oyuncu tespit edemediğini, ancak 1-2 oyuncu üzerinde durduğunu anlattı. 
     
     "Avusturya maçı kadrosu yok olmadı" 
     Milli takımın 5-0 kazandığı Avusturya maçında özlenen futbolunu ortaya koyduğunu ve herkesçe beğenildiğini anlatan Güneş, bu maçtaki futbolu yakalamaya çalıştıklarını vurguladı. 
     ''Avusturya maçı kadrosu yok olmadı, aynı futbolcular duruyor'' diyen Güneş, Avrupa'da futbol oynayan futbolcuların da genelde takımlarında yer bulamamalarından dolayı, şu sıralar bir düşüş içinde olduklarını gözlemlediğini belirtti. 
     Güneş, Ümit Davala'nın sorunlarının bulunduğunu ve bu futbolcuyu kazanmaya çalışacaklarını belirterek, Okan'ın sakatlığının geçtiğini, Alpay'ın ise 1 hafta sonra çalışmalara başlayacağını ifade etti. 
     Sergen'in finallerde oynama ihtimalini zor gördüğünü dile getiren Güneş, ancak bu futbolcunun yüzde 100 kendileri ile birlikte olmayacağını söyleyemeyeceğini belirtti. 
     Türkiye'nin kaleci sorununun bulunmadığını açıklayan Güneş, ancak sayısal olarak sakıntı yaşadıklarını, bunun savunmanın ortasında ve forvette de bulunduğunu vurguladı. 
     
     "Başarılarım eskilere mal ediliyor" 
     Kimseden mertebe beklemediğini belirten Güneş, ancak 5 yıllık özel maç periyodundaki başarısızlığın hesabının kendisinden sorulurken, başarılarının ise eskilere mal edildiğinden yakındı. 
     Milli takımlar patronu, şöyle devam etti 
     ''Beni istemeyenler var, bunu anlıyorum. Ancak, söylenip pes etmiyorum. İş yapmaya bakıyorum. 48 yıl niye bekledik, hiç mi zayıf grup yoktu, bundan sonra hiç mi olmayacak Üretenle tüketeni, yapanla yıkanı karıştırmayalım. Bu ülke bunu karıştırıyor. 2004 yılına kadar görevimin başındayım ve herkese Gelin birlikte yapalım diyorum. 
     Bana göre iyi işler yapıyorum. Bülent Korkmaz örneğine bakarsak, bu oyuncuya iki yıl önce yaşlı diyordu, şimdi kimse tartışmıyor bile. 
     Bu onun kendi başarısıdır. Komplekslerimiz yok, bu işi asla Ben yaptım demeyeceğim. Birlikte yaptık diyeceğim. Ancak, Dünya Kupası tabii ki benim için vizyon olacak.'' 
     
     "Lucescu başarılı" 
     Güneş, bir soru üzerine de Galatasaray Teknik Direktörü Mircea Lucescu'ya haksızlık yapıldığına inandığını söyledi. 
     Rumen çalıştırıcıyı başarılı bulduğunu anlatan Şenol Güneş, ''Kendisi Galatasaray şampiyon olmasa da başarılıdır. Şampiyonlar Ligi'nde aldıkları sonuçlar ortada. Galatasaray'ın yaptığı transferlerle, bir Real Madrid'in yaptığı transferlerin maliyet değerleri arasında fark var. Tüm bunlara rağmen Galatasaray büyük başarılara imza attı'' şeklinde konuştu. 
     
     Finallere yolculuk şölenle başlayacak" 
     Milli Takımlar Menajeri Can Çobanoğlu da toplantıda milli takımın Dünya Şampiyonası Finalleri'ne kadar olan programı hakkında bilgi verdi. 
     Milli takımın 17 Nisan'da Şili de oynayacağı karşılaşmadan sonra 10-15 Mayıs tarihlerinde Antalya'da kamp yapacağını kaydeden 
     Çobanoğlu, 16 Mayıs'da ise Uzakdoğu seferinin başlayacağını söyledi. 
     Çobanoğlu, milli takımın Dünya Şampiyonası Finallerine bir statta düzenlenecek şölenle uğurlanacağını ifade etti. 
     18 Mayıs'ta Hong Kong'a gideceklerini, burada 20 ve 23 Mayıs'ta 
     iki maç yapacaklarını kaydeden Can Çobanoğlu, milli takımın buralarda ve finallerde oynayacakları grup maçlarında en iyi şekilde antrenman yapabilmesi için her türlü çalışmayı gerçekleştirdiklerini, hatta bazı tesisleri kendilerinin yeniden organize dahi ettiklerini açıkladı. Çobanoğlu, şampiyona sırasında FIFA'nın uyguladığı kurallar, güvenlik, medyaya getirilen sınırlamalar ve kart uygulamaları hakkında da bilgiler verdi. Dünya şampiyonasının resmi topunu tüm ülkelerin kullanma zorunluluğunun bulunduğunu anlatan Can Çobanoğlu, kendilerinin 12 Ocak'tan bu yana bu toplarla antrenman ve maç yaptıklarını kaydetti. Çobanoğlu, Türkiye'nin 50 kişilik kafile ile Güney Kore'ye gideceğini, 1 Mayıs'da idareci ve görevlilerin listelerinin, 21 Mayıs'ta da kesinleşmiş 23 kişilik futbolcu kadrosunun FIFA'ya verileceğini sözlerine ekledi. 
     






</TEXT>
</DOC>
