<DOC>
<DOCNO> 63570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sondun07.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sular ısınıyor... ABD Irak operasyonu için hazırlanıyor... 
</HEADLINE>
<TEXT>

     ABD'nin, Irak'a yönelik ''olası bir harekatın hazırlıklarını'' tüm hızıyla sürdürdüğü bildirildi. 
     Askeri kaynaklar, hafta sonunda Amerikan avcı ve bombardıman uçaklarından oluşan filoların Mısır'ın Sina ve İsrail'in Necef çölü ile Kuveyt'te bulunan üslere intikal edeceğini belirttiler. ABD, Aralık ayında da 10 bin Amerikalı askeri personeli seferber etmişti. 
     Bunlar arasında hava kuvvetleri, hava istihbarat birimleri mensupları ile teknisyenlerin ağırlıkta olduğu bildiriliyor. Geçen ay ise Amerikan 3. ordu komuta merkezinin Fort McPherson'dan Kuveyt'e nakledildiği kaydedildi. 
     Kaynaklar Amerikan kara, deniz ve hava kuvvetlerinin birleşme noktasının İsrail olacağını ve ABD'nin şimdiden burada zırhlı birlikler, topçu, savaş helikopterleri ve askeri araçlar için yedek parça depoları oluşturduğu verilen haberler arasında. 
     Öte yandan, Şubat başında 75 bin Amerikan askerinin ''Irak cephesine'' sevk edileceği de iddia ediliyor. 
     
     Koalisyon 
     İnternette istihbarata yönelik elektronik yayın yapan Debka-net adlı kuruluşun sitesinde yer alan iddiaya göre, Irak'a yönelik harekata ABD'nin yanı sıra 7 devletten oluşan koalisyona mensup güçler katılacak. Bu ülkeler arasında S. Arabistan, Kuveyt, Bahreyn, Ürdün, İsrail, Lübnan ve Türkiye'nin bulundugu öne sürüldü. 
     
     Irak'ta lazer silahı mı var 
     Bu arada aynı sitede, Irak ordusunun elinde, tek kişi tarafından kullanılan lazer silahı bulunduğu iddiası da yer aldı. Irak'ın bu silahın ilkel şeklini İran-Irak savaşı sırasında kullandığı ve İran'a en az 5.000 kayıp verdirdiği iddia edildi. 
     Irak'ın şimdi bu silahı geliştirdiği savunulan haberde, söz konusu silahın, alçaktan uçan uçakların pilotlarının göz retinasını ya da vücudunun değdiği yerlerini yaktığı, iç kanamalara yol açtığı ve bunun sonucu olarak uçak ya da helikopterlerin düşmesine neden olduğu iddia edildi. 
     
     Saddam'ın gizli yeraltı şehri 
     Amerikan askeri kaynakları, Pentagon'un Irak'a yönelik olası bir harekatta kuzey Irak'ı ilk hedef olarak belirlediğini kaydediyorlar. 
     Buna gerekçe olarak da Saddam'ın burada gizli bir yeraltı şehri inşa ettirmesi gösteriliyor. 
     İstihbarat kaynakları, Saddam'ın yakın çevresi ve Baas Partisi ileri gelenlerinin ailelerini ve ofislerini, Kerkük-Süleymaniye yakınlarında kurulan bu yeraltı şehrine taşıdığının belirlendiğini bildirdi. Söz konusu yeraltı kentinin Tepe Zardic, Taq ve Chwarta kentlerinin ortasına düştüğü belirtildi. Başlangıçta nükleer silah deposu olarak inşa edilen yeraltı tesislerinin, 1995 yılında Saddam Hüseyin'in emriyle yeraltı şehrine dönüştürüldüğü kaydedildi. 
     






</TEXT>
</DOC>
