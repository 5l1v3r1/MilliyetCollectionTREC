<DOC>
<DOCNO> 85501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sonspo14.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Tolga, Beşiktaş'ta... 
</HEADLINE>
<TEXT>

     Transfer çalışmalarını sürdüren Beşiktaş, Sergen Yalçın, Serdar Topraktepe ve Zafer Demiray'dan sonra, Gençlerbirliği'nin savunma oyuncusu Tolga Doğantez ile de 2 yıllık ön sözleşme imzaladı. 
     27 yaşındaki milli futbolcu, Akaretler'deki kulüp binasında yönetici Haşmet Bedii Kürüm, Deniz Atalay ve menajer Sinan Engin'in hazır bulunduğu törende, kendini 2 yıllığına siyah-beyazlı renklere bağlayan ön sözleşmeye imza attı. 
     İmza töreni sonrası bir açıklama yapan Tolga, Beşiktaş gibi büyük bir camiaya geldiği için mutlu olduğunu söyledi. Sorumluluğunun farkında olduğunu kaydeden Tolga, ''Kimsenin şüphesi olmasın, Beşiktaş'ta başarılı olacağım. 100. yılda camiamız bizden şampiyonluk bekliyor. Bu şampiyonluğa ulaşmak için de elimizden geleni yapacağız. Beşiktaş'ta kalıcı olmak istiyorum. Futbolu da artık burada bırakacağım'' dedi. 
     Yönetici Haşmet Bedii Kürüm ise Tolga'nın yıllardır beğendikleri bir futbolcu olduğunu ifade ederek, ''Tolga'yı Beşiktaş'a kazandırdığımız için mutluyuz. O'nun Beşiktaş'ta başarılı olacağına inanıyorum'' diye konuştu. 
     Bu arada siyah-beyazlılar, yarın da Kocaelisporlu Kaan Dobra ile 2 yıllık ön sözleşme yapacak. 
     





</TEXT>
</DOC>
