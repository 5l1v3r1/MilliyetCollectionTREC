<DOC>
<DOCNO> 94482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur11.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezhep ayrılığı nedeniyle tartıştığı kocasını öldürdü, yargılanıyor 
</HEADLINE>
<TEXT>

     Ankara Cumhuriyet Başsavcılığı, mezhep ayrılığı nedeniyle sık sık tartıştığı eşini bıçakla öldüren Bahar Önal hakkında, müebbet ağır hapis cezası istemiyle dava açtı. 
     Ankara 9. Ağır Ceza Mahkemesi'ne açılan davanın iddianamesinde, sanık Bahar Önal'ın, maktül Mesut Önal ile 3 yıldır evli olduğu ve son iki yılda sürekli kavga ettikleri belirtildi. İddianamede, 24 Haziran 2002 günü çıkan tartışmada da eşini bıçakla göğsünden yaralayıp 
     öldüren Bahar Önal'ın, Türk Ceza Kanunu'nun ''adam öldürme-cezayı artıran haller'' başlığını taşıyan 449. maddesi uyarınca müebbet ağır hapis cezasına mahkum edilmesi istendi. 
     Bahar Önal'ın, savcılık ifadesinde, eşiyle anlaşarak evlendiklerini, eşi ve ailesinin, mezhep farklılığını yüzüne vurarak kendisini aşağıladıklarını öne sürdü. Kayın validesinin her ortamda bu konuyu gündeme getirdiğini savunan Önal, hamileliği döneminde, eşinin kendisine kötü davrandığını ve odalarını ayırdıklarını öne sürdü. 
     Önal, evliliklerinin son iki yılında eşiyle sürekli tartışmaya başladıklarını, kendisini yalnız ve dışlanmış hissettiğini kaydetti. 
     Önal, olay günü eşinin anne ve babasının kendilerine geldiğini, yemek yediklerini, daha sonra, eşinin kendisini dövmeye başladığını, kayınpederinin de eşiyle birlikte kendisine vurduğunu öne sürdü. Bahar Önal, ''Kendimi kaybettim. Bu arbede içinde eşimin yere düşürdüğü bıçağı kaparak rastgele salladım. Eşime isabet etmiş'' dedi. 
     





</TEXT>
</DOC>
