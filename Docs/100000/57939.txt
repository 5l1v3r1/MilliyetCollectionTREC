<DOC>
<DOCNO> 57939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/soneko18.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya Hükümeti'nden "bavulculara" son darbe... 
</HEADLINE>
<TEXT>

     Rusya Ekonomik Gelişme Bakanlığı, bavul ticaretine son darbeyi vurarak, neredeyse tamamen ortadan kaldırmayı hedefleyen bir proje hazırladı. 
     Hükümetin onaylaması halinde yılbaşından itibaren yürürlüğe girecek proje, yolcu beraberinde getirilen mallara uygulanan gümrük imtiyazlarını daha çok sınırlıyor. 
     Ekonomik Gelişme Bakanığı İç Piyasayı Koruma Dairesi Başkanı Andrey Kuşniryenko'nun, bugün İzvestiya gazetesinde yeralan açıklamasına göre, bavulculara, beraberindeki mallar küçük miktarda değilse, normal ithalatçı firmalara uygulanan gümrük tarifeleri uygulanacak. 
     Buna göre yolcunun yurt dışından beraberinde getirdiği 50 kg veya değer olarak 1000 doların üzerindeki ticari mallardan, olağan gümrük vergileri tahsil edilecek. 
     Daha önceki uygulamada ise 10 bin dolar tutarın altındaki mallardan, o tür maldan alınması gereken gümrük vergisinin yalnızca yüzde 30'u alınıyordu. 
     Ülkeye sokulan ayakkabı, tekstil ve kürk ürünlerinin yüzde 90'ının bavul ticareti yolu ile geldiğine dikkat çeken bakanlık, bu durumu tamamen ortadan kaldırmayı hedefliyor. 
     Bakanlığın verdiği bilgilere göre, Türkiye ile 2000 yılında gerçekleşen dış ticaret hacmine yakın bir düzeyde de bavul ticareti yapıldı. 
     Bakanlığa göre, bavulcuların 2000 yılında Türkiye'den getirdiği malların değeri 3,5 milyar doları buldu. Türkiye'den yapılan bu ithalat, resmi kanallarla yapılan ithalatın da 10 katı oldu. 
     Bu rakam, Çin'den yapılan ithalatın üç katı olarak gerçekleşirken, Vietnam'da ise aynı oldu. 
     Gazete, ''Hükümet bu nedenlerden ötürü, bu cenneti ortadan kaldırma kararı aldı'' yorumunu yaptı. 
     






</TEXT>
</DOC>
