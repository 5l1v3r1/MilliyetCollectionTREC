<DOC>
<DOCNO> 86868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/guncel/gun02.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm orucu skandalı 
</HEADLINE>
<TEXT>
Çıkan dönmüyor acep nedendir .. 
Wernice Korsakoff hastalığı tanısı konularak serbest bırakılan 342 tutuklu ve hükümlüden sadece ikisinin cezaevine döndüğü saptandı. 
     TOLGA ŞARDAN Ankara 

     Adalet Bakanlığı’nın ölüm oruçlarını sona erdirmek amacıyla uygulamaya koyduğu "ceza erteleme ve tedavi" uygulamasında skandal niteliğinde gelişmeler yaşandı. Bakanlık, hayati tehlike sınırına gelen ve acil tıbbi müdahale yapılması gereken 342 tutuklu ve hükümlüyü geçici olarak tahliye etti. Bakanlık, söz konusu hastalar için sadece yurt dışına çıkış yasağı koyarken, herhangi bir adres zorunluluğu getirmedi. 
     Ancak, bazılarının tedavilerinin ardından geriye dönmedikleri ortaya çıktı. Ceza erteleme ve altı ay süreli tehir uygulamasında, tedavi süresi dolan sadece iki kişinin geriye dönüp cezaevi hayatına devam ettiği belirlendi. Yaklaşık 120 kişinin sürenin bitiminde savcılığa başvurmaları gerekirken, sadece kağıt üzerinde yeniden tehir işlemlerinin gerçekleştirildiği saptandı. Kayıplara karışan 85 tutuklu ve hükümlü için "gıyabi tevkif" müzekkeresi çıkartıldı. 
     Bu arada üç kişinin sahte pasaportla yurt dışına çıkmak isterken yakalandıkları ve tutuklandıkları ortaya çıktı. Adli Tıp’tan verilen ikinci hasta raporunun ardından yeniden tedaviye alındıkları ve serbest bırakıldıkları öğrenildi. Uygulama kapsamında en ilginç olay ise Tekirdağ’da yaşandı. İsa Çadırcı’nın, TSK tarafından askere alındığı ortaya çıktı. Çadırcı’nın tedavisinin ardından Askerlik Şubesi’nce doktor kontrolünden geçirildiği ve "elverişli" raporuyla Denizli’de vatani görevini yerine getirmeye başladığı öğrenildi. 
     



 GÜNCEL 
















</TEXT>
</DOC>
