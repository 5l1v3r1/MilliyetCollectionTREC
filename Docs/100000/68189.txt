<DOC>
<DOCNO> 68189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/ekonomi/eko06.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Audi’nin hedefi BMW’yi yakalamak 
</HEADLINE>
<TEXT>

Doğuşmotor Audi Satış ve Pazarlama Müdürü Aydın Böke, üç yıl içinde hedeflerinin BMW ve Mercedes’i yakalamak olduğunu söyledi 
     FATİH ÇINAR 

     Audi A4 Cabriolet, Kanarya Adaları’nda düzenlenen organizasyonla dünya basınının beğenisine sunuldu. Önümüzdeki mayıs ayında Almanya ile birlikte AB ülkelerinde satışa çıkacak aracın lansmanında konuşan Doğuşmotor Audi Satış ve Pazarlama Müdürü Aydın Böke, 2003 yılında A4 Cabriolet’ten 100 adet satmayı hedeflediklerini açıkladı. 2001 yılının Audi için de kötü bir yıl olduğunu, yılı 740 araç satarak kapattıklarını kaydeden Böke, "2000 yılında 2 bin 12 adet otomobil sattık. 2002 yılı hedefimiz ise 800 araç. Audi olarak Türkiye’deki hedefimiz pazar payı ve satış adedi olarak üç yıl içinde yıllardan beri bu pazarda olan BMW ve Mercedes’i yakalamak" dedi. 
     
     Ocakta yalnız 2 araç sattık’ 
     Yalnızca otomobil sektörünün devlete direk vergi kazanımı sağladığını ancak yüksek vergi oranlarının sektörün satış rakamlarını bir hayli zedelediğini kaydeden Böke, tekrar yükselen vergi oranları nedeniyle ocak ayında yalnızca iki adet araç satabildiklerini söyledi. Böke ayrıca A4 Cabriolet için satış fiyatı belirlemediklerini ancak 2.4 litre modelin Almanya’daki satış rakamının 33 bin euro olduğunu söyledi. 
     
A4 Cabriolet 3.0 V6 Beygir gücü 220 Şanzıman Multitronic Tiptronic 0 - 100 km hızlanma 7.8 saniye Maksimum hız 234 km h Tüketim ort. 100 km 9.7 litre      
     
A4 Cabriolet 2.4 V6 Beygir gücü 170 Şanzıman Multitronic Tiptronic 0 - 100 km hızlanma 9.8 saniye Maksimum hız 219 km h Tüketim ort. 100 km 9.6 litre      
     



 EKONOMİ 















</TEXT>
</DOC>
