<DOC>
<DOCNO> 86566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/soneko05.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Pastırma el yakıyor... Dilimi 400 bin lira... 
</HEADLINE>
<TEXT>

     Ünlü Kayseri pastırması ve sucuğu zamlandı. Bir dilim pastırma son zamdan sonra 400 bin lira oldu. 
     Et fiyatlarının geçen haftadan itibaren artması sonucu pastırma ve sucuk fiyatları da zamlandı. 
     Birinci kalite olarak sınıflandırılan, sırt, kuşgömü, antirkod ve tütünlük cinsi pastırmaların kilosu 17 milyon liradan 20 milyon liraya, ikinci kalite dilme, şekerpare, omuz ve kürek pastırmasının kilosu 15 milyon liradan 18 milyon liraya, üçüncü kalite döş, kavrama ve etek pastırmasının kilosu da 13 milyon liradan 16 milyon liraya çıktı. 
     Birinci kalite sucuğun kilosu 8 milyon liradan 10 milyon liraya, ikinci kalite sucuğun kilosu da 6 milyon liradan 8 milyon liraya yükseldi. 
     Pastırma ve sucuk dışında salam, sosis, kavurma, jambon, füme dil ve diğer et ürünlerinin fiyatları da yüzde 10 ila 15 oranında zamlandı. 
     Yapılan son zamdan sonra yaklaşık 20 gram ağırlığındaki 1 dilim pastırma 400 bin lira oldu. Pastırma-sucuk satıcılarından Abdullah Akçakoyunlu, satışların her geçen gün azaldığını belirterek ''Pastırmayı artık bütün halinde değil, gramla satıyoruz. Canlı büyükbaş hayvan sıkıntısı nedeniyle et fiyatları yükselmeye başladı ve et ürünlerinin fiyatları yeniden arttı'' dedi. 
     Kayseri Besiciler Odası Başkanı Hıyasettin Tekin ise zarar eden besicilerin birçoğunun ahırını kapattığını ve canlı hayvan sıkıntısının baş gösterdiğini söyledi. 
     





</TEXT>
</DOC>
