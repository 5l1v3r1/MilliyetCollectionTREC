<DOC>
<DOCNO> 91122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/spo02.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’in zaferi 
</HEADLINE>
<TEXT>

Sarı-Lacivertliler, Silva’nın transferinde büyük bir başarıya imza atıp, Arsenal’den önce işi bitirdi 
     YUSUF KOBAL 

     İngilizler de sırada bekliyordu 
     FENERBAHÇE, Brezilya Milli Takımı’nın yıldızı Gilberto Silva’yı renklerine katarak hem kadrosunu güçlendirdi, hem de Avrupa pazarındaki gücünü herkese gösterdi. Dünya Kupası Finalleri’nde Gilberto Silva’yı yakın takibe alan İngiltere’nin güçlü takımı Arsenal, Fenerbahçe’nin bu transferi bitirmesiyle adeta şaşkına döndü. Brezilya’ya giden yöneticilerden Sadettin Saran ile Hakan Bilal Kutlualp, Atletico Mineiro Kulübü yöneticilerini sıkı bir pazarlıktan sonra ikna ederek bu transfere noktayı koydu. 
     
     Parreira, Silva’ya kefil oldu 
     SARI - LACİVERTLİLER’İN Gilberto Silva’nın transferini bitirmeden önce Brezilyalı eski teknik direktörleri Parreira’dan fikir danıştıkları öğrenildi. Parreira’nın, yöneticilere, "Kalitesi ortada. Brezilya Milli Takımı’nda oynamak kolay değildir. Alabilirseniz takıma çok büyük katkısı olur" dediği iddia edildi. Fenerbahçe, bir - iki gün içinde, futbolcunun kulübü Atletico Mineiro’ya teminat mektubunu geçip, Gilberto Silva’nın transfer işlemlerini tamamlayacak. 
     
     Son söz Werner Lorant’ın 
     ALMEYDA konusundaki ısrarından vazgeçen Fenerbahçe Başkanı Aziz Yıldırım’ın Teknik Direktör Werner Lorant ile bir araya gelip, transfere son noktayı koyacağı bildirildi. Yönetici Nihat Özdemir, Almeyda’dan da henüz vazgeçmediklerini vurgulayıp, "Maliyet ve takıma fayda açısından değerlendirme yapıyoruz. Silva konusunda bir sorunumuz yok. Ancak Almeyda ile de ipleri koparmadık. Lorant’ın vereceği son karar doğrultusunda işi bitireceğiz" diye konuştu. 
     
Nihat için İspanya turu      FENERBAHÇE Yönetimi, Real Sociedad’ta forma giyen Nihat Kahveci için yeniden harekete geçti. Brezilya’da Gilberto Silva’nın işini bitiren yöneticiler Sadettin Saran ile Hakan Bilal Kutlualp’in buradan İspanya’ya geçeceği öğrenildi. Sarı - Lacivertli yönetim, bu transferde pürüz çıkaran menajerleri de devre dışı bıraktı. Milli Takım kampında olan Nihat’ın ise, "Profesyonelim. Kulübümle anlaşsınlar, Fenerbahçe’ye gelirim" dediği vurgulandı. 
     
Fener’e garanti      FENERBAHÇE, borsada tahtası kapalı tutulan ve BDDK’dan yönetimine iki kişi atanan Yapı Kredi Bankası’nın halka arz konusunda aracı kurumu olarak kullandığı Yapı Kredi Yatırım yetkilileriyle dün bir toplantı yaptı. Toplantıda bu durumun Fenerbahçe’nin halka arz çalışmalarını etkileyip etkilemeyeceği tartışıldı. Yapı Kredi Yatırım yöneticileri, kendi kuruluşlarının etkilenmesinin söz konusu olmadığını söyleyerek Fenerbahçe’yi rahatlattı. Bu arada yeni sezon hazırlıklarına başlayan futbolculara Johnson da katıldı. 
     



 SPOR 


































</TEXT>
</DOC>
