<DOC>
<DOCNO> 75338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sonspo10.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Emektar futbolcu Ogün, Milli Takım'ı bırakıyor 
</HEADLINE>
<TEXT>

     Fenerbahçe ve A Milli Futbol Takımı'nın kaptanı Ogün Temizkanoğlu, 2002 Dünya Kupası finallerinin ardından ay-yıldızlı formaya veda edeceğini açıkladı. 
     Milli formayı 75 kez giyerek, Türk Milli Futbol Takımı'nın 79 yıllık tarihinde en çok A milli olan futbolcu unvanına sahip sarı-lacivertli futbolcu, ''Haziran ayında yapılacak Dünya Kupası finalerinden sonra milli takımı bırakmak istiyorum. Gençlere yol açmak için bu kararı aldım'' diye konuştu. 
     Ogün, medyada, futbolu bırakacağına ilişkin yer alan haberler için de ''Konuşmalarım yalnış anlaşılmış''dedi. 
     
     "Eleştiriler çok ağır" 
     Kendisine yönelik yapılan eleştirilerin genellikle çok ağır ve yıpratıcı olduğuna da değinen Ogün, şöyle konuştu 
     ''Eleştiri mutlaka yapılır. Ama yapıcı olmak lazım. Ağır ve yıpratıcı eleştiriler üzüntü yaratıyor. Bu eleştirileri yapanlar beni tanımayan insanlar. Tanısalar bu derece eleştireceklerini sanmıyorum.'' 
     
     Fenerbahçe'de 2 yıl daha... 
     Milli futbolcu, internetteki ''www.antu.com'' web sitesinde yaptığı açıklamada ise, futbolu bırakmadığını belirterek, şunları kaydetti 
     ''Koşullar elverdiği taktirde 2 yıl daha Fenerbahçe forması giymek istiyorum. Fenerbahçe'de mutluyum, kimseyle bir sorunum yok. İzin verilirse Dünya Kupası maçlarından sonra milli takımı bırakmak istiyorum'' şeklinde konuştu. 
     
     "Puan kaybetmek istemiyoruz" 
     Ogün, hafta sonu Gençlerbirliği ile yapacakları zorlu lig maçında puan kaybetmek istemediklerini söyledi. 
     Birinci Süper Lig'de kalan haftaların çok zor geçeceğini vurgulayan sarı-lacivertli futbolcu, Gençlerbirliği'nin de belirli hedefleri olduğunu belirterek, ''Ancak biz kendimizi düşünmek zorundayız. Ankara'da puan kaybetmek istemiyoruz'' dedi. 
     






</TEXT>
</DOC>
