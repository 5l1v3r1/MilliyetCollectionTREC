<DOC>
<DOCNO> 93178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur10.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'den çekilme tehdidi... 
</HEADLINE>
<TEXT>

     TBMM Başkanvekili Murat Sökmenoğlu, Kürtçe eğitim ve yayın konusunda koalisyon dışındaki partilerle anlaşılması halinde MHP'nin koalisyonda olmayacağını bildirdi. 
     Sökmenoğlu, Sosyal Demokrat Halk Partisi Genel Başkanı Murat Karayalçın'ın kendisini ziyaretinde TBMM'nin çalışmalarına da değindi. Meclis'in önemli yasaları çıkardığını belirten Sökmenoğlu, ''Muhalefetle anlaşırlarsa idam konusunda Meclis yeniden olağanüstü toplanır. Bu konuda da gerekeni yapar TBMM. Ancak Kürtçe eğitim ve Kürtçe yayın konusunda MHP'nin net tavrı var. O tavırda eğer koalisyondaki partiler dışındaki partilerle anlaşılırsa, önümüzdeki dönemde bizi koalisyonda göremezsiniz'' dedi. 
     
     Piyasalarin sorumlusu Ecevit... 

     Murat Sökmenoğlu, Türkiye'nin bir kilitlenmeyi yaşadığını belirterek, piyasalardaki olumsuzluğun spekülatif hareketlerden değil Başbakan Bülent Ecevit'in rahatsızlığından duyulan endişeden kaynaklandığını söyledi. 
     Sosyaldemokrat Halk Partisi SHP Genel Başkanı Murat Karayalçın, TBMM Başkanvekili Sökmenoğlu'nu makamında ziyaret ederek geçirdiği By-Pass operasyonu dolayısıyla Sökmenoğlu'na geçmiş olsun dileklerini iletti. 
     Türkiye gündemine ilişkin görüşlerini de dile getiren Karayalçın, ülkenin ''mini bir iktisadi kriz yaşadığını'' söyledi. Borçlanmada, faiz düzeyinde, tarımsal üretimde sorunların ağırlaşarak devam ettiğini kaydeden Karayalçın, bugün yapılacak Liderler Zirvesi'nde sorunları çözmeye yönelik önlemlerin alınması dileğinde bulundu. 
     
     "Sanal raporlar" 

     TBMM Başkanvekili Sökmenoğlu da Karayalçın ile eskiye dayanan dostlukları bulunduğunu belirterek, Karayalçın'ın yeniden siyasete dönmesinin Türk demokrasisinin ilerlemesi açısından yararlı olacağını ifade etti. 
     Ülkenin içinde bulunduğu duruma da değinen Sökmenoğlu, sözlerini şöyle sürdürdü 
     ''Türkiye kilitlenmiş durumda. Sayın Başbakan'ın sağlığıyla ilgili fısıltı gazetesi halinde, aslında olmayan sanal raporlar dolaşıyor. 
     Resmi raporlarda Sayın Başbakan'ın hepimizin bildiği bir rahatsızlığı geçirdiği bilinmesine rağmen, sanal raporlarla insanlarımızın kafası karıştırılıyor. 
     Milli Takım da olmasaydı, milletimiz büyük bir moral çöküntüsü içinde olacaktı. Biz siyasilerin uzun süredir milletimize veremediği morali Milli Takım verdi. Dilerim, şimdi bu moralle Liderler Zirvesi yeni bir aşamaya gelecek, milletimize moral verecek.'' Türkiye'nin, fısıltı gazetelerinden yayılan senaryolara müstahak olmadığını vurgulayan Sökmenoğlu, şöyle konuştu 
     ''Sayın Karayalçın'ın Başbakan Yardımcısı olduğu hükümette, 1994'te Türkiye, yine Standart and Poor's'un yine kredi notumuzu 
     düşürmesiyle krize doğru gidiş göstermişti. Ondan endişeliyim ben. 
     S P'nin verdiği notun siyasi bir karar değil gerçek bir tehlikeyi sezinlemiş olacak ki bu not indirmesini verdi. 
     94'te damdan düşen, damdan düşenin halinden anlar. Bugün 
     siyasetçilerimizin içinde bu tecrübeye sahip çok az siyasetçi kaldı. 
     Onun için ekonomik yönden milletin endişesi bizim de endişemiz ve JP Morgan'ın da Türkiye eurobandlarının azaltılması sıfıra indirilmesi telkini piyasalarda gördüğümüz dalgalanmaya sebep oldu. Tahmin ediyorum ki liderler bu konuda da detaylı bir değerlendirmeye varacaklardır. Bu gelişmeler sadece spekülatörlerin gelişmesi değil Başbakan'ın rahatsızlığından kaynaklanan endişelerdir.'' ABD Başkanı'nın birkaç saatliğine bile vekaleti yardımcısına verebildiğini, Türkiye'de ise hala ''Başbakan kime vekalet verecek, verecek mi vermeyecek mi endişesi'' yaşandığını kaydeden Sökmenoğlu,'' Ben hastalandım arkadaşlarım Meclis'i çalıştırdılar. Vekalet otomatik işledi. Mesela Başbakan Kıbrıs'tayken hastalansaydı o zaman protokol gereği Sayın Bahçeli, otomatikman vekil olacaktı. Onun için bu geçen süre zarfında çok şey kaybettik'' dedi. 
     Sökmenoğlu, Türkiye'nin önünü açmakta Meclis'in elinden geleni yaptığını da sayısal verilerle anlatırken, şunları dile getirdi 
     ''4. Yasama Yılı'nda da 381 yasa ile diğer yasama yıllarının çok üstünde kanun çıkardık. Türkiye'nin önünü tıkayıcı bütün kanunları biz çıkardık. AB konusunda muhalefetle anlaşırlarsa idam konusunda, yeniden olağanüstü toplanırız, bu konuda da gerekeni yapar TBMM. Ancak Kürtçe eğitim ve Kürtçe yayın için MHP'nin net tavrı var. O tavır da koalisyon partilerinin dışında partilerle anlaşılırsa önümüzdeki dönem bizi koalisyonda göremezsiniz.'' Sökmenoğlu, Başbakan'ın görevi bırakmasına ilişkin görüşlerin hatırlatılması üzerine de şunları söyledi 
     ''Sayın Başbakan neyi ne zaman yapacağını bilir, telkinle çekilmez. Sayın Başbakan'ın melekeleri çalışıyor. Vücudunda bir arıza vardır, o konuda kendisinin ne yapacağı belli. Geçen gün gruba gelip de, ben inanıyorum ki sürçi lisan etmemiştir kendisiyle ilgili spekülasyonlara son vermek için de 'seçime gidebiliriz mesajı vermiştir. Ama benim düşüncem, Askeri Şura'yı inşallah Başbakan'ın hastalığıyla değil iyileşmiş bir Başbakan ile geçiririz.'' Bir gazetecinin, ''Başbakan'ın rahatsızlığının uzun süre devam etmesi ekonomi açısından tehlikeli değil mi '' sorusunu da Sökmenoğlu şöyle yanıtladı 
     ''Bu kadar deneyimli bir liderin Türkiye'nin ekonomisinin kendisi hasta yatarken bozulacağını görmesi lazım. Amerika'dan getirttirdikleri ekonomiden sorumlu Sayın Derviş'in de bir aydır ikazları var ve Sayın Başbakan ile de çok sıcak temaslar halinde. 
     Demek ki Sayın Başbakan böyle bir tehlikeyi görmüyor ki devam ediyor.'' 
     





</TEXT>
</DOC>
