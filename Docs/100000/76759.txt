<DOC>
<DOCNO> 76759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/yasam/yas01.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan tipi iade 
</HEADLINE>
<TEXT>

Yunan güvenlik güçleri, İstanköy adasında birçok mülteci yakaladı. Aralarından dördü, Türkiye’ye iade’ için can yeleği giydirilip denize atıldı. Sonuçta biri boğuldu.. 
     YAŞAR ANTER Bodrum DHA 

     Bir grup mülteci yasadışı yollarla Bodrum’dan Yunanistan’ın İstanköy adasına geçtiler ama yakalandılar. Yunan güvenlik güçlerinin can yeleği giydirip Ege Denizi’ne attığı mültecilerin anlattıkları akıl alacak gibi değildi. 
     Eritreli 40 kişilik bir grup, 3 gün önce geldikleri Bodrum’dan bir balıkçı teknesiyle İstanköy’e gitti, ancak Yunan askerleri tarafından yakalandı. Bir gün nezarette tutulan kaçaklardan 3’ü kız 4 kişi, önceki gece saat 23.00 sıralarında Yunan Sahil Güvenlik botuyla uluslararası sulara getirildi. Yunan askerleri tarafından can yeleği giydirilen Asmara Üniversitesi’nin 4 öğrencisi, daha sonra denize atıldı. Soğuk ve fırtınalı havada, karanlık sularda tam 5 saat dalgalarla boğuşan gençler, birbirini kaybetti. 
     
     Nişanlısının cesedi bulundu 
     Kızlardan Melina Meles 24 , dün saat 04.00 sıralarında, Akyarlar Akçabük mevkiinde yarı baygın halde sahile ulaştı. Meles’in feryatları üzerine çevredeki inşaatlarda kalan işçiler yardıma koşarken, olay jandarmaya bildirildi. Genç kızın anlattıklarını dinleyen jandarma, Akyarlar’ın 8 kilometrelik sahilinde arama çalışması başlattı. Yaklaşık 1 saat sonra Meles’in nişanlısı olan Miki Cheber’in 25 cesedi sahilde bulundu. Meles, nişanlısının cesedini görünce sinir krizleri geçirirken, Chlebah Ebolette 21 ile Marine Casberg 22 de birer saat arayla yarı baygın halde sahile ulaştı. 
     
     Bizi tekmeleyip denize attılar...’ 
     Kurtarıldıktan sonra banyo yapan, elbiseleri değiştirilen ve karınları doyurulan üç genç kız, Akyarlar Jandarma Karakolu’nda verdikleri ifadede şunları söyledi "Yunan askerleri bizi hapse attı. Gece, Türkiye’ye iade edeceklerini söyleyerek sadece dördümüzü tekneye bindirdiler ve can yelekleri giydirdiler. Diğerleri kaldı. Ancak karanlıkta bilmediğimiz bir yerde bizi denize atmak istediler. Direnince tekmeleyip suya ittiler, sonra da gözden kayboldular. Su çok soğuktu, dev dalgalar vardı. Sahile nasıl ulaştığımızı bile bilmiyoruz." 
     



 YAŞAM 















</TEXT>
</DOC>
