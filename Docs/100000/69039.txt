<DOC>
<DOCNO> 69039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/son/sontur17.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüzlerce acemi kasap, kurban keserken hastanelik oldu 
</HEADLINE>
<TEXT>

     Kurban keserken yaralanan 87 kişi Kayseri'de, 116 kişi de Kocaeli'nde hastanelerde tedavi edildi. 
     Kayseri'de kurbanlık hayvan keserken kazara çeşitli yerlerinden yaralanan ''acemi kasaplar'', hastanelerin acil servislerine akın ettiler. Sabahın erken saatlerinden itibaren vücutlarının çeşitli yerlerini bıçakla kesen, kurbanlık hayvanın vurmasıyla yaralananlar, acil servislere gelerek tedavilerini yaptırıyorlar. 
     Göğüs kısmından bıçakla yaralanan Turgut Güden, ''Elimde bıçakla hayvana doğru yaklaştığımda hayvan beni altına aldı. Bu sırada elimdeki bıçak göğsümün sağ tarafına saplandı. Sol tarafıma gelseydi, kalbime girecekti. Az kalsın ölecektim'' dedi. 
     Hastane yetkilileri, kazazedelere gerekli müdahaleyi yaptıklarını, benzer şekilde yaralananların hastaneye gelmeye devam ettiklerini kaydettiler. 
     
     Kocaeli 

     Kocaeli'nde de kurban kesimi sırasında çeşitli yerlerinden yaralanan 10 kişi Kocaeli Devlet Hastanesi'ne, 67 kişi SSK ile İzmit Hastanesi'ne, 3 kişi Tıp Fakültesi Hastanesi'ne, 36 kişi Gölcük ve Gebze Devlet Hastanesi acil servisine müracaat ederek tedavi edildi. 
     Bu arada, dikkatsizlik sonucu elini kesen Volkan Karakoç, kesiğin derin olmasından dolayı götürüldüğü Kocaeli Üniversitesi Tıp Fakültesinde ameliyata alındı. Karakoç'un eline 24 dikiş atıldığı öğrenildi. 
     






</TEXT>
</DOC>
