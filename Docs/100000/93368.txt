<DOC>
<DOCNO> 93368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/ekonomi/eko02a.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandallar Nasdaq’ı 11 Eylül’den beter etti 
</HEADLINE>
<TEXT>

ABD’de teknoloji hisselerinin yer aldığı Nasdaq Endeksi, ardı ardına yaşanan skandallar sonrasında 11 Eylül’den bile kötü etkilendi ve 1997 yılı rakamlarına geri dönüldü 
     EKONOMİ SERVİSİ 

     Enron’la başlayıp, WorldCom, Tyco ve Vivendi Universal’la devam eden skandallar zinciri, ABD borsalarını 11 Eylül’den bile kötü etkiledi ve son 5 yılın en düşük seviyesi görüldü. 11 Eylül’de 1.400’lü rakamlara kadar gerileyen Nasdaq, skandalların ardından önceki gün yüzde 4 düşüşle 1.403 puandan kapandı. 
     ABD borsaları ilk iş günü olan pazartesi günü büyük düşüşler yaşadı. Teknoloji hisselerinin işlem gördüğü Nasdaq endeksi pazartesi gününü yüzde 4.06 düşüşle 1,403 puandan kaparken, Dow Jones da yüzde 1.44 geriledi. 
     
     İşlem rekoru kırdı 
     Nasdaq’da tarihi düşüşün en önemli sebebi olarak skandallarla sarsılan WorldCom hisselerinin yüzde 90 değer yitirmesi gösterildi. WorldCom hissesi geçtiğimiz salı gününden bu yana işlem görmüyordu ve önceki gün işlem görmeye başlamıştı. Bu arada WorldCom’daki işlem adedi 1.47 milyar hisse olarak belirlendi. Bu rakamın bağımsız bir hisse senedi üzerinde günlük işlemler bakımından dünya borsaları tarihinde rekor olduğu belirtiliyor. 
     Wall Street’in bir zamanlar 90 dolara kadar satılan Enron hissesi bugün 11 cent, 2001 Ocak ayında 61.50 dolara satılan Tyco hissesi bugün 13.60 dolara ve 2000 yılının ocak ayında 45.94 dolara satılan WorldCom hissesi de bugün ancak 23 cente alıcı bulabiliyor. Avrupa borsaları Nasdaq’da yaşanan düşüşle genel bir gerileme yaşadı. 
     
     Denetçiler denetleniyor 
     Bu arada önde gelen bağımsız denetim şirketleri yakın denetime alındı. Son olarak WorldCom’un eski denetçisi KPMG, SEC Düzenleyici Kurum tarafından detaylı inceleme altına alındı. İlk olarak Enron ve ardından da Tyco skandallarına adı karışan Arthur Andersen’in ardından bu kez de PricewaterhouseCoopers ve KPMG gibi dev firmalar benzer skandallarla anılmaya başladı. 
     
     
Avrupa Borsaları Frankfurt -3.71 Londra -3.25 Madrid -1.98 Kanada -1.44 İsveç -1.32      
     
ABD Önceki gün Dow Jones -1.44 Nasdaq -4.06      
     



 EKONOMİ 

















</TEXT>
</DOC>
