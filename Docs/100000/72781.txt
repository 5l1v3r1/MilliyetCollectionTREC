<DOC>
<DOCNO> 72781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/soneko16.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'dan onay geldi... Tüp geçit gerçek oluyor... 
</HEADLINE>
<TEXT>

     İstanbul'da inşa edilmesi planlanan Demiryolu tüp geçişi ve Gebze-Hadarpaşa, Sirkeci-Halkalı banliyö hattı Marmaray projesinin yapımında ilk etabı oluşturan mühendislik hizmetleri çalışmalarının, resmi olarak başlatılmasına yönelik olarak, Japonya'dan anlaşma onayı geldi. 
     ABD ve Türk firma gruplarınca yapılacak olan mühendislik, müşavirlik ve kontrolörlük çalışmaları, bu ay yer teslimi yapıldıktan sonra Ankara'da uygulama biriminin kurulmasıyla fiili olarak başlayacak. 
     Programa göre 6 ay içinde üstlenici grup tarafından yürütülecek mühendislik, müşavirlik ve kontrolörlük çalışmaları tamamlanacak. Proje revizyonları, ihale dokümanlarının hazırlanması ve ihale zemin etüdlerinin tamamlanması işlerinin yeralacağı mühendislik çalışmaları kapsamında, 1.3 kilometre uzunluğundaki tüp geçişi projesinin "anahtar teslim" yapımı ile bu çalışma sonrasında uluslararası düzeyde ihaleye çıkılması işleri de yer alacak. 
     
     50 milyon dolarlık kredi 
     Japon kredi kuruluşu JBIC'nin verdiği 50 milyon dolarlık finansmanla mühendislik, müşavirlik ve kontrolörlük hizmetlerinin tamamlanmasının ardından, sistemin yapımı ile ilgili ihale süreci başlayacak. 
     
     70 bin yolcu tüpten geçecek 
     İstanbul'da, saatte 70 bin yolcuya taşıma hizmeti verecek olan sistemin, inşaat harcamaları ile birlikte yaklaşık 2.5 milyar dolara malolması planlanıyor. 
     Japon firmalarının, kredi sağladıkları için sistemin yapımında da yer almaları bekleniyor. Yaklaşık 70 kilometre uzunluğundaki sistemin 2005 yılı sonunda devreye alınması öngörülüyor. 
     






</TEXT>
</DOC>
