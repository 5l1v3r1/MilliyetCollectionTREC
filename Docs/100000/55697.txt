<DOC>
<DOCNO> 55697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo13.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami ''Feneri yenmek için ne gerekiyorsa yapacağız'' 
</HEADLINE>
<TEXT>

     Fenerbahçe maçı hazırlıklarını sürdüren Trabzonspor'da futbolcular, Fenerbahçe ile yapacakları karşılaşmayı dönüm maçı olarak görüyor. 
     Bordo-mavili takımın kaptanı Hami, ligde çok kritik durumda olduklarını belirterek, ''Kazanmamız gereken bir maç. Kazanmak için ne gerekiyorsa yapacağız'' dedi. 
     Özellikle taraftların büyük desteğine gereksinimleri bulunduğunu kaydeden Hami, ''Onların desteği ile bu maçtan 3 puanla ayrılacağımızı umuyorum. Tüm takım olarak, Fenerbahçe maçının öneminin bilinci içerisindeyiz. Bu karşılaşmadan iyi bir sonuçla ayrılmak için elimizden geleni yapacağız'' diye konuştu. 
     
     Osman'ın açıklamaları 

     Trabzonspor'un tecrübeli oyuncusu Osman Özköylü de ligde zor günler geçirdiklerini ve bu kötü günleri geride bırakmak için Fenerbahçe maçından galibiyetle ayrılmaları gerektiğini söyledi. 
     Fenerbahçe ile yapacakları karşılaşmada oynayamayacağını ve ligin ilk yarısında büyük olasılıkla forma giyemeceğini belirten Osman, ''Arkadaşlarımın bu maçta, farklı bir anlayışta ve düşüncede başarılı bir futbol ortaya koyacaklarına ve bu karşılaşmadan 3 puanla ayrılacaklarına yürekten inanınıyorum'' dedi. 
     
     İki sezondur yenilmiyoruz 

     Trabzonspor'un genç oyuncusu Erman ise ligde 2 sezondur kendi sahalarında Fenerbahçe'ye yenilmediklerini belirterek, şunları söyledi 
     ''Bu maçlarda aldığımız galibiyetleri, bu sezon da tekrarlamak istiyoruz. Ligin zirvesinden uzağız. Fenerbahçe ile Trabzonspor arasında yapılan her karşılaşmanın önemi büyüktür. Bu maçın taraftar ve camia açısından önemini biliyoruz. Zorlu karşılaşmadan 3 puanla ayrılmak istiyoruz.'' Trabzonspor'un bir diğer genç oyuncusu Gökdeniz de Fenerbahçe ile yapacakları karşılaşmanın zor geçeceğini, ancak bu karşılaşmadan 3 puanla ayrılarak, daha önce üzdükleri taraftarlarını, yöneticilerini ve kendilerini sevindirmek istediklerini söyledi. 
     Bordo-mavili takımın yedek kalecisi Bülent ise Fenerbahçe maçı ile ilgili olarak, ''Kazanmaktan başka bir yolumuz yok. Kötü durumdayız, taraftarımızı da arkamıza alarak, içinde bulunduğumuz durumdan kurtulmamız gerekiyor'' dedi. 
     






</TEXT>
</DOC>
