<DOC>
<DOCNO> 50066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/01/son/sontur21.html </URL>
<DATE> 2001/11/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag boğazdan 6 saatte geçti ve gitti... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı ve uçak gemisi olarak tasarlanan donanımsız yüzer kütle ''Varyag'', İstanbul Boğazı'ndan geçişini 5 saat 55 dakikada tamamladı. 
     Denizcilik Müsteşarlığı İstanbul Bölge Müdürü Ruhan Çakıroğlu koordinatörlüğünde, saat 08.50'de boğazın Karadeniz girişinde başlayan Varyag'ın İstanbul Boğazı serüveni, saat 14.45'de sona erdi. 
     Boğazın en riskli bölgesi olan Kandilli-Aşiyan arasındaki geçişini başarıyla tamamladıktan sonra, Boğaziçi Köprüsü altından 12 metre mesafeyle geçen Varyag'ın bu yolculuğu süresince, 4 noktada heyecanlı anlar yaşandı. 
     Kandilli, Kuruçeşme, Boğaziçi Köprüsü altı ve Kız Kulesi açıklarında, Varyag'ın kıç kısmı kıyıya doğru kaçtı. 
     Daha önce yapılan provalarda da bu tür tehlikelerin olabileceğini düşünen ekipler, başarılı müdahalelerle tehlikeyi büyümeden önledi ve Varyag'ı çok kısa süre içerisinde yeniden rotasına aldı. 
     
     İlk defa 
     Geçişin tamamlanmasının ardından Kıyı Emniyeti ve Gemi Kurtarma İşletmeleri KEGKİ Genel Müdürü Hücum Tulgar, Varyag'ın geçişiyle ilgili operasyonun riskli olduğunu söyledi. Tulgar, bu nedenle uygun meteorolojik koşulların oluşması için ısrar ettiklerini hatırlatarak, ''Bugün en uygun şartlar yakalandı ve geçiş yapıldı. Bana göre başarılı bir operasyon gerçekleştirildi'' dedi. 
     Bu operasyonun, dünya denizcilik tarihinde dar su yolu geçişleri arasında en yoğun güvenlik önlemi altında gerçekleştirileni olduğunu vurgulayan Tulgar, şöyle devam etti 
     ''Bu büyüklükteki bir kütle, dar su yolundan ilk defa geçiriliyor. 
     Geçişle ilgili güvenlik önlemleri hem karada, hem de denizde yoğun bir şekilde alındı. Uzun süren hesaplamalardan ve provalardan sonra geçiş başarıyla yapıldı. Aslında bugün burada yapılan bir geçiş değil, dev bir operasyondur. Bu operasyon, uzman kişi ve kuruluşlar tarafından başarılı bir şekilde tamamlanmıştır. Bundan sonra temennimiz, buna yakın ebattaki tehlikeli madde taşıyan gemilerin geçişlerinde Türkiye'nin buna mukabil önlemleri öne sürmesidir. Türkiye, Varyag'da ısrarcı oldu. Hiçbir tedbirden taviz vermedi. Bundan sonraki geçişler de böyle yapılırsa, İstanbul Boğazı'ndaki risk oranı tamamen minimize edilmiş olur. '' Tulgar, geçişin tamamlanmasının ardından, operasyonda görev alan tüm ekipleri tebrik etti. 
     Varyag, Marmara Denizi'ne açıldıktan sonra, Silivri ve Tekirdağ arasında, operasyona katılan 7 römorkör tarafından dolaştırılacak. 
     Uygun hava koşulları gerçekleştiği takdirde aynı ekip ve ekipmanlarla Varyag'ın Çanakkale Boğazı'ndan geçişi yapılacak. 
     






</TEXT>
</DOC>
