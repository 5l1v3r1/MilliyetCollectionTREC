<DOC>
<DOCNO> 54012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/spor/ygokberk.html </URL>
<DATE> 2001/11/25/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Carlo ve Sergen 
</HEADLINE>
<TEXT>

     Saat 15'de yağmur başladı. 17'de tüm İstanbul sırılsıklamdı. 18'de de felç oldu koca şehir. 18.30'da Ali Sami Yen'deydik. Açık tribünler bomboş. Adı bile tuhaf, açık tribün. Üstü altı, ön arkası, her tarafı açık anlayacağınız. Kaldı mı artık böyle stadlar, 2001 biterken üstelik. Sonra bu belediyesizlikten ve bu demode staddan çıkan Galatasaray'dan Roma'yı, Barcelona'yı, Liverpool'u yenmesini bekliyoruz. Utanıp, sıkılmadan da Avrupa şampiyonu olmasını bekliyoruz. Pes vallahi... 
     Çarşamba günü Roma maçında saha ağırdı. Lucescu takımı değiştirmedi diye eleştirmiştik. Üç gün sonra yine değiştirmedi. Emre hariç. Bakmayın Bülent Akın'ın olmadığına. Onu oğlu gibi seviyor, kolluyor bu havada. Sergen ile Ayhan yine yan yanaydı. Yavaş yavaş ikili oluyorlar. Sergen ile devam edelim. Kağıdı çok çabuk doldurup, imtihandan erken çıkan çalışkan talebeler gibiydi. İki gol attı, çıktı gitti. Bir çoğunun 90 dakikada yapamadığını, 45 dakikada yapıyor. İkinci devre önümüzde çayını içip, dalgasını geçiyordu. Çarşambanın oyuncu değiştirmeyen Lucescu'su, dün de erken değiştirdi. Vedat, Suat, Serkan'ı, kaçan penaltıyı, hava ve saha şartlarını düşünürseniz, oyun 2 - 0 idi ama her türlü sürpriz sonuca da açıktı. Maçın kahramanları Carlo ve Sergen'di. Carlo kim derseniz, Galatasaray'ın kondisyoneri. Carlo koşturdu, Sergen coşturdu. Faruk Süren hayali stat projesine milyonlarca dolar vermişti. Cansun senede 50 bin dolar verip, bir kondisyoner tuttu. Hayali proje tabii ki Ali Sami Yen'i değiştiremedi ama, Carlo, Galatasaray'ı değiştirdi. 
     Bazen böyle oluyor işte. Hava kötü, saha kötü, dolayısıyla kritik de kötü oluyor. Anamızın ligi öyle bir lig ki, koşturanın varsa, bir tane de coşturanın, futbol oynamadan bile kazanıyorsun, üç puanı cebine atıyorsun. Maç için son bir cümle söyleyip, yazıyı bağlayalım. Galatasaray günde üç, dört paket sigara içen tiryakiler gibiydi. Carlo'nun çocukları, bir paket Samsun'u da 45 dakikada içip, bitirdi. 
     



 SPOR 

























</TEXT>
</DOC>
