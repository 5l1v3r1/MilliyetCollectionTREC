<DOC>
<DOCNO> 76880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/ekonomi/eko01.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Özürlüye çalışma köyü 
</HEADLINE>
<TEXT>

AÇIK KOYU SOHBETLER EYLEM TÜRK 
     17 Ağustos depreminde büyük kayıplar yaşayan Kocaeli sanayi, yaralarını sarmaya devam ederken, depremden sonra özürlü kalan vatandaşlarına iş imkanı sağlamak için de kolları sıvadı. Kocaeli Sanayi Odası’nın öncülüğünde başlatılan "Bizim Köy" Projesi, iş bulamayan özürlüler için istihdam olanağı yaratmayı amaçlıyor. İzmit Büyükşehir Belediyesi ve İzmit Kent Kurultayı’nın da içinde bulunduğu projede prefabrik atölyelerde üretim yapılması hedefleniyor. Kocaeli Sanayi Odası Başkanı Yılmaz Kanbak, İsrail’de bulunan örnekleri incelediklerini belirterek, "Bu tip bir projede her türlü üretim yapılabilir. Bu sayede özürlüler istihdam edilir, sigortaları yapılır" dedi. 
     
"Bizim Köy" Projesi neyi amaçlıyor 
     Kocaeli, 17 Ağustos depremiyle çok sayıda özürlü vatandaşımızın ortaya çıktığı bir facia yaşadı. Asrın depremi on binlerin ölümü ile sonuçlanan boyutunun yanı sıra on binlerce insanımızın özürlü duruma düşmesi sonucunu da gündeme getirdi. İşte Bizim Köy projesi de bu kişilerin istihdam edilmesine yönelik bir proje. Bunun bir örneği İsrail’de de var. Orada özürlüler sabah sekizde gelip akşam beşte evlerine dönüyorlar. Tahta oyuncaklar yapıyorlar, keçi, tavuk besliyorlar. Maaş alıyorlar, sigortaları yapılıyor. Biz bunu nasıl yaparız diye düşündük. Büyükşehir Belediyesi, Hollandalılarla ortak, özürlüleri bir araya toplayacağı bir merkez yapmayı düşünüyordu. Bu merkezde bunları birleştirdik. Kentin konsensüsünü sağlayarak bu projeyi geliştirdik. Hollandalılar merkezi yapacaklar. Ayrıca merkezin yanına üretim birimleri de yapılacak. 
     
Ne üretilecek 
     Buradaki sanayicilerin hangi üretimlerini buraya aktarabileceklerini araştırıyoruz. Bu bir örnek olsun istiyoruz. Burada üretilen malların satış reyonları da olacak. Dışarıdan gelen insanların gezip görebileceği, alışveriş yapabileceği bir köy haline gelmesini istiyoruz. 
     
Proje için kaynak gerekiyor mu 
     Kaynak için iki seçenek var. Birincisi, sanayici bugün istihdam etmediği özürlü için kişi başına 249 milyon lira para cezası ödüyor. Kocaeli civarına baktığınız zaman ayda 200 milyar civarında bir kaynak ediyor. Devlet bunu alıyor katma bütçeye katıyor. Bu para en azından üç sene bu iş için kullanılsın istiyoruz. İkinci olarak bu projeyi Devlet Bakanı Hasan Gemici’ye de anlattım, Bana sadece ne üretilecekse onları verin, hiçbir şeye karışmayın. Kaynağı ben bulurum’ dedi. 
     
Sanayi Odası’nın diğer projeleri neler 
     Kocaeli sanayisinin 20 yıllık teknolojik öngörüsünü hazırlamaya çalışıyoruz. Araştırdığımız konular, hangi sektörler öne çıkmalı, hangileri ortadan kalkmalı veya teknolojik yatırım yapmamalı Bunun için Gebze Yüksek Teknoloji Enstitüsü ile işbirliğine girdik. Grupta 35 akademisyen ve 30 sanayici var. 
     
Çalışma ne zaman sona erecek 
     Bu çalışma ağustos - eylül ayı gibi bitecek. Ayrıca "Buluş Yarışması" düzenledik. Yine Gebze Yüksek Teknoloji Enstitüsü ile yaptığımız bir proje. Haziran ayında sonuçlanacak. 300 müracaat oldu. İlginç projeleri patent almaya kadar destekliyoruz. Bir de AB KOBİ İş Merkezi de uzun süredir devam eden bir proje. Bu merkezi işletecek firmaların ihalesi bitti. Mayıs ayından itibaren burada çalışmaya başlayacaklar. 
     
     Tüpraş’a koruma alanı 
     Kanbak, Kocaeli Sanayi Odası olarak, Tüpraş’ın da bulunduğu bölgeyi enerji organize sanayi bölgesi haline getirmek istediklerini belirterek, şöyle konuştu 
     "Tüpraş’ın bulunduğu alan çok tehlikeli. Büyük bir sanayileşme var. Bunların hemen yanında da evler var. Malı çekmek için denizden borularla gelip yolların altından geçiriyorlar. Bunu nasıl önleyelim diye düşündük. Sanayicileri topladık görüştük. Burayı en iyi şekilde muhafaza ve kontrol altına almak için enerji organize sanayi bölgesi haline getirelim dedik. Böyle olunca çevreyi olduğu gibi çeviririz, girişe güvenliğini koyarsın. Ayrıca yakınlaşma mesafesinde konut koruma alanı koyarsın, bunları kamulaştırmasını yaparsın. Tüm bu alan korunmuş olur." 
     
     
     



 EKONOMİ 
















</TEXT>
</DOC>
