<DOC>
<DOCNO> 55262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/aspo.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
24 maçlık büyü bozuldu 1-2 
</HEADLINE>
<TEXT>
KADIKÖY DÜŞTÜ 
Beşiktaş, Fenerbahçe’nin sahasındaki yenilmezlik unvanına son verdi. Ev sahibi ekip Abdullah ile sevindi, ancak Ronaldo’nun iki golü üç puanı Kartal’a getirdi 
     ŞÜKRÜ Saracoğlu Stadı’ndaki dev randevu Beşiktaş’ın zaferiyle noktalandı. Siyah - Beyazlı ekip hem rakibinin evindeki 24 maçlık yenilmezlik unvanına son verdi, hem de lig yarışına yeniden katıldı. İlk yarıda Mirkoviç ve Tümer’in atılmasıyla bozulan dengeler, ikinci 45 dakikanın başında Fenerbahçe’ye yaradı. Abdullah’ın frikiği ağlara asıldı. 
     BEŞİKTAŞ mücadeleyi bırakmadı. Sürekli tehdit ettiği Sarı - Lacivertli ekibin defansını Ronaldo ile yıktı. Brezilyalı futbolcu, ofsayttan attığı ilk golle beraberliği sağladı, ikinci vuruşuyla üç puanı takımına müjdeledi. Fenerbahçe ise özellikle Serhat ve Ali Güneş ile gollük pozisyonları harcadı, baskı kurdu, ama Kartal’ın kilidini açamadı. 
     
     Dakika dakika maç 
     6. Dakika Hakan'ın pasıyla Ali Güneş topla buluştu. Kaleci ile karşı karşıya kaldığı anda, yaptığı vuruşu Myhre çeldi. 
     11. Dakika İbrahim'in ceza alanının sol çaprazından attığı sert şut direği sıyırıp, dışarı gitti. 
     14. Dakika Johnson'un aşırtma pasını göğsüyle kontrol eden Ali Akdeniz, topu ayağından açınca Myhre tehlikeyi önledi. 
     15. Dakika Ali Güneş, Serhat'ın gördü. Bu oyuncunun ceza alanına girerken attığı şut, üstten dışarı gitti. 
     32. Dakika Serhat'ın sağ taraftan yaptığı ortaya Ali Güneş voleyi yapıştırdı. Meşin yuvarlak Ali Eren'in ellerinden döndü. Sarı - Lacivertli oyuncular, bu pozisyona penaltı itirazında bulundularsa da hakem "devam" dedi. 
     34. Dakika Taç çizgisi kenarında Mirkoviç, Tümer'e sert bir hareket yaptı. Ardından Tümer, Mirkoviç'e tekme karşılık verince saha karıştı. Olayın yatışmasından sonra hakem Orhan Erdemir iki oyuncuyu da kırmızı kartla soyunma odalarına gönderdi. 
     44. Dakika Serhat'ın sağ taraftan yaptığı ortayı Ali Güneş ceza alanında kontrol etti. Kötü vurunca top Myhre'nin kucağına gitti. 
     49. Dakika Abdullah'ın sağ kanattan kullandığı frikik direk kaleye gitti. Kimse dokunamayınca top ağlarla buluştu 1 - 0. 
     52. Dakika Tayfur'un ceza alanı yayının üzerinden attığı sert şut yandan dışarı çıktı. 
     54. Dakika Bayram'ın sol taraftan yaptığı ortada Mustafa son anda İlhan'dan önce davranıp, topu kornere atarak tehlikeyi önledi. 
     56. Dakika Ali Eren'in sağ taraftan kullandığı serbest atışta arka direkte topla buluşan Ronaldo topa dokundu ve skoru eşitledi 1 - 1. Fenerbahçeliler bu pozisyona bir süre ofsayt itirazında bulundu. 
     59. Dakika Abdullah'ın ortaladığı topu Ali Güneş ıskalayınca, Fenerbahçe önemli bir fırsattan yararlanamadı. 
     67. Dakika Ümit'in ceza alanına yaptığı ortada boş durumdaki Serhat, kafa vuruşuyla topu Myhre'ye teslim etti. 
     77. Dakika Korner atışında Fenerbahçe savunması topu çıkaramayınca, Ronaldo plase bir vuruşla topu ağlara gönderdi 2 - 1. 
     79. Dakika Hakan'ın pasıyla ceza alanında suluşan Serhat, kötü bir vuruşla topu dışarı attı. 
     
     Nasıl oynadılar 
     FENERBAHÇE 
     RÜŞTÜ Deneyimli kaleci, çok fazla pozisyon gelmeyince, gölgede kaldı. Yediği gollerde yapacağı bir şey yoktu. 
     MİRKOVİÇ Belki Fenerbahçe'de dengenin bozulmasına neden olan isimdi. Hırsının kurbanı olup, rakibine uydu. 
     ÜMİT Fenerbahçe savunmasının en etkilisiydi. Ancak bundan önceki maçlara oranla ileri çıkmakta güçlük yaşadı. 
     MUSTAFA Beşiktaş'ın gol ayağı İlhan'ı etkisiz hale getirdi. Zaman zaman arkadaşlarının açığını kapattı. 
     ALİ AKDENİZ Oyunda kaldığı sürece iyi niyetine karşın etkili olamadı. Ciddi bir gol pozisyonunu da harcadı. 
     CEYHUN Ayakta durmakta güçlük yaşadı. Pas yapamadı. Kendisine pozisyon hazırlayamadı. Çok top kaybetti. 
     HAKAN Son haftaların formda ismi, derbide kendisinden beklenen kıvraklığı gösteremeyince, Fener oyun kuramadı. 
     JOHNSON Vasatı aşmayan bir grafik çizdi. Zaman zaman iyi savunma yaptı. Zaman zaman da hatalı davrandı. 
     ABDULLAH Oyununu süsleyen attığı güzel frikik golüydü. Ofansta eskiye oranla başarısızdı. Çok etkili değildi. 
     ALİ GÜNEŞ Forvet olarak başladı. Ciddi pozisyonları harcadı. Pozisyona girme açısından şanslı, ama beceriksizdi. 
     SERHAT İlk yarıda verdiği gollük paslarla göze battı. Ancak ikinci yarıda kaçırdığı golle şimşekleri çekti. 
     ANDERSSON İkinci yarıda oyuna girip gole çare olması gerekirken, takımının ayaklarına vurulmuş pranga gibiydi. 
     OGÜN Sakatlıktan yeni kurtulmasına rağmen oyuna alındı. Ancak o dakikadan sonra vereceği bir şey kalmamıştı. 
     OKTAY Bir golcü için en zor olan dakikada göreve başladı. 10 dakikada bölümde topla buluşması bile çok güç oldu. 
     
     BEŞİKTAŞ 
     MYHRE İlk yarıdaki başarısına Abdullah'ın golünde gölge düşürdü. Çizgide çakıldı kaldı. Sonra toparlandı. 
     ALİ EREN Savunmada iyi mücadele etti, rakip ataklarda yüreğini ortaya koydu, zaman zaman Serhat'ı kontrol etti. 
     RONALDO Disiplinden kopmadı, hava toplarında etkiliydi. Ölü toplarda sık sık ileri çıktı, ikisinde golü buldu. 
     AHMET Saunmada verimli olamadı. Özellikle ilk yarıda gedikler verdi, kaleci Myhre'ye sıkıntılı anlar yaşattı. 
     İBRAHİM Savunmadan iyi toplar çıkardı, sol kulvara verimlilik getirdi, ileri çıkarak ofansa isabetli toplar attı. 
     TÜMER Kartal'ı yönlendiren isimdi. Kırmızı kart gördü, o ana kadar iyi oynayan Kartal'ın kanadını kırdı. 
     BAYA Nihat sakatlanınca forma şansı buldu, orta alanda iyi mücadele etti, sık sık ofansa da pozisyon üretti. 
     TAYFUR Savunmanın önünde görev yapmasına karşın sürpriz çıkışlar yaptı, isabetli şutlad attı, başarılıydı. 
     YASİN Tekniği ve zekasına diyecek. Hem adam eksiltti, hem de oyunu rakip alana yıktı. Yılmadı, sürekli savaştı. 
     BAYRAM Oyunda varlığıyla yokluğu tartışılırdı. Ne sol kulvarda iş yaptı, ne de ofansta. Vasatın üzerine çıkamadı. 
     İLHAN MANSIZ Mustafa Doğan'a takıldı, kaldı. Sıkı markaj nedeniyle ne fazla top buldu, ne de iyi bir pozisyon. 
     SERTAN Karşılaşmada vasatın üzerine çıkamayan Bayram'ın yerine oyuna girdi, orta alana büyük destek verdi. 
     KHLESTOV O da ikinci yarıda yorulan Baya'nın yerine girdi, savunmaya destek verdi, arkadaşlarına güven aşıladı. 
     
     Hatalı kararlar 
     HAKEM Orhan Erdemir, Mirkoviç ile Tümer’i fair - play’e aykırı davrandıkları için attı, ama aynı tartışma içinde İlhan’ın Mirkoviç’e yaptığı hareketleri cezasız bıraktı. Yine ilk yarıda Ali Güneş’in şutunu elleri havada kesen Ali Eren’in hareketini penaltı ile değerlendirmemesi tartışma yarattı. Beşiktaş’ın ilk golündeki yüzde yüz ofsaytta ise yardımcısı Binali Kartal’ın kurbanı oldu. 
     
     Kartal öne geçti 
     BEŞİKTAŞ, dünkü derbide Fenerbahçe’yi 2-1 yenerek, ezeli rekabette de öne geçti. Siyah - Beyazlılar, galibiyet sonrası genel klasmanda 112-111, lig maçlarında da 30-29 üstünlük kurmayı başardı. 
     
     "Hakem haksızdı" 
     MİRKOVİÇ ile birlikte kırmızı kart gören Tümer, hakemin haksızlık yaptığını iddia etti. Tümer, "Ben sadece yerden kalkarken rakibime müdahale ettim. Bu sarı kartlık bir hareketti. Ama Mirkoviç’in bana yaptığı kırmızı kartlık bir davranıştı" dedi. 
     
     Ronaldo mutlu 
     FENERBAHÇE’NİN Kadıköy’deki üstünlüğüne son veren Ronaldo, "Hayatımın en rahat gollerini attım" dedi. Brezilyalı oyuncu, "Fenerbahçe’nin sahasında yaptığı tüm maçları izledik. Rüştü ve savunmanın hatalarını ezberlemiştim" diye konuştu. 
     
     "Karar Mart’ta" 
     BAŞKAN Serdar Bilgili, Fenerbahçe galibiyetinin başkanlığa adaylığı konusunda etkisi bulunmayacağını söyledi. Bilgili, "Kararımı Mart’ta açıklayacağım. Bu takım şampiyonluğa gidiyor. Benimle ya da bensiz şampiyon olacak" dedi. 
     
     Prime zam 
     BEŞİKTAŞ Yönetimi, 10 milyar olarak belirlediği galibiyet primini 20 milyara çıkardı. Menajer Sinan Engin, futbolcuların soyunma odasındaki ısrarları üzerine primi ikiye katladığını açıkladı, yöneticiler de onayladı. 
     



 SPOR 





























</TEXT>
</DOC>
