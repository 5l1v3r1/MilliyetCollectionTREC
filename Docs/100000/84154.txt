<DOC>
<DOCNO> 84154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko18.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahkonen "Programın gidişatı hakkında konuşmak için erken" 
</HEADLINE>
<TEXT>

     IMF Türkiye Masası Şefi Juha Kahkonen, ''Programın gidişatı hakkında şu an konuşmak erken'' dedi. 
     Kahkonen başkanlığındaki heyetin Yabancı Sermaye Derneği YASED yetkilileriyle yaptığı görüşme sona erdi. Basın kapalı yapılan görüşme 1 saat 40 dakika sürdü. 
     Kahkonen, görüşmenin ardından yaptığı açıklamada, ikinci gözden geçirme kapsamında ziyarette bulunduklarını hatırlatırken, bugün İstanbul'da özel sektör kuruluşlarıyla görüşeceklerini, daha sonra Ankara'da görüşmelere devam edeceklerini belirtti. 
     Kahkonen, bir gazetecinin ''seçim konuşmalarının programa etkisi ne olacak '' şeklindeki sorusunu ise şöyle yanıtladı 
     ''Biz şu an özel sektör temsilcileriyle görüşüyoruz ve Ankara'da hükümet yetkilileriyle görüşmeye devam edeceğiz. Programın gidişatı hakkında şu an konuşmak erken.'' Kahkonen, Türkiye'deki görüşmelerinin sonunda bir basın toplantısı yaparak, durum hakkındaki görüşlerini bildireceklerini söyledi. 
     
     ARIMAN... 
     YASED Genel Sekreteri Abdurrahman Arıman da açıklamasında, IMF heyeti ile görüştükleri konunun, niyet mektubunun koşulları içinde yer alan ''yatırım ortamının iyileştirilmesine'' ilişkin tedbirler olduğunu bildirdi. Arıman, şunları söyledi 
     ''YASED'in zaten ilk kez ziyaret edilmesi de, yatırım ortamının iyileştirilmesi konusundaki çalışmaların nasıl gittiği ile ilgiliydi. O konudaki gelişmeleri kendilerine aktardık. O konuda ilerleme kaydedildiğini, 18 Temmuz'da Yatırım Konseyi toplanana kadar gelişme beklediğimizi kendilerine ifade etti.'' Mayıs sonuna kadar niyet mektubundaki takvimde yer alan yeni uluslararası yatırım yasasının çıkarılmasının söz konusu olduğunu anımsatan Arıman, bu konudaki gelişmelere ilişkin olarak IMF heyetini bilgilendirdiklerini kaydetti. 
     Arıman, bir soru üzerine, doğrudan yabancı yatırımın ''Türkiye ekonomisinin toparlanabilmesi, yatırımların yeniden başlatılması, ekenominin krizi atlatması ve hareketin yeniden başlatılması'' için en önemli araçlardan biri olduğunu vurguladı. 
     Arıman, ''Bu konuda ilerleme kaydedilmesi gerekiyor. Bununla ilgili de zaten iki yıldır yapılan çalışmalar bugünlerde Yatırım Ortamını İyileştirme Reformu şeklini almış vaziyette. O konudaki gelişmelerin hızla, 18 Temmuz'a kadar bir aşamaya vardırılması gerekiyor'' diye konuştu. 
     
     ''SEÇİM GÜNDEME GELMEDİ'' 
     Gazetecilerin IMF heyetinin yatırım ortamının iyileştirilmesine ilişkin değerlendirmesinin sorulması üzerine Arıman, ''Onlar bizden dinlediler. Bize sorular sordular'' dedi. 
     Heyetin özellikle neler sorduğuna ilişkin bir soruya karşılık da Arıman, yatırım ortamının iyileştirilmesi ile ilgili çalışmaları sorduklarını ifade etti. 
     Abdurrahman Arıman, bir gazetecinin ''Seçim gündeme geldi mi '' sorusuna karşılık da, ''Seçim konusu YASED ile gündeme gelmez. Görüşmelerde seçim gündeme gelmedi'' dedi. 
     





</TEXT>
</DOC>
