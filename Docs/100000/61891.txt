<DOC>
<DOCNO> 61891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/spor/spo01.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum garanti aldı 
</HEADLINE>
<TEXT>

Beşiktaş Teknik Direktörü, Afrika Kupası’na gitmeyi tercih eden Baya’yı gözden çıkarıp, acil olarak yerine transfer yapılmasını istedi. Başkan Serdar Bilgili, "31 Ocak’ta iş bitecek" dedi 
     ORHAN YILDIRIM 

     Bilgili rahatlattı 
     SİYAH - Beyazlı kulüpte Baya’nın, "Ya Tunus Milli Takımı, ya da Beşiktaş" restine karşın ülkesine gitmeyi tercih etmesi Teknik Direktör Daum’un planlarını alt üst etti. Başkan Serdar Bilgili’yi arayan Alman hoca, "Acilen Baya’nın yerine bir orta saha futbolcusuna ihtiyacım var" diyerek, transfer istedi. Bilgili’den, "31 Ocak’a kadar istediğin oyuncu alınacak" garantisini alan Daum, transfer gerçekleşinceye kadar Baya’nın yerine Tümer’i orta sahada değerlendirecek. 
     
     Tümer’e zor görev 
     NORVEÇLİ file bekçisi Myhre iyileşinceye kadar kaleyi yeni transfer Asper’e teslim edecek olan Christoph Daum’un, savunmadaki dizilişi değiştirmeyi düşünmediği bildirildi. Ligin ikinci yarısında Ali Eren, Ronaldo, Ahmet Yıldırım ve İbrahim’in önünde Tayfur ön liberoda görev yapacak. Tamer ve Bayram kanatlarda görev alırken, orta sahada Tümer oyunu yönlendiren isim olacak. Forvette ise sezon başından bu yana düşünülen İlhan Mansız ile Ahmet Dursun ikilisi forma giyecek. 
     
Şampiyonluğa Amerika tatili      BEŞİKTAŞ’IN Side kampındaki tek yöneticisi olan Yıldırım Demirören, dün Daum, yardımcıları ve futbolcularla toplantı yaptı. Takımın başarısı için ellerinden gelen çabayı gösterdiklerini ifade eden Demirören, sezonu şampiyon olarak kapatmaları halinde Siyah - Beyazlı ekibi eşleriyle birlikte bir haftalık Amerika gezisine götüreceğini açıkladı. 
     
Sakatlık sendromu      TEKNİK Direktör Daum’u sakatlar sıkıntıya düşürdü. Basel’de tedavisi süren Stavrum’un kasığından beklenmedik şekilde sakatlandığı, ancak durumunun iyi olduğu bildirildi. Norveçli futbolcu, pazar İstanbul’a gelecek. Kaleci Myhre ise Oslo’da ağırlık çalışmalarını sürdürüyor. İlhan, Side’de takımdan ayrı spor salonunda egzersiz yaparken, Tümer’e özel program uygulanıyor. Adalesi gerilen Tamer’e de yükleme yapılmıyor. 
     
Petrzalka sınavı      SİYAH - Beyazlı ekip, Side kampındaki tek hazırlık maçını bugün Çek Cumhuriyeti 1. Ligi’nde devreyi ikinci sırada tamamlayan Petrzalka ile yapacak. Beşiktaş kafilesi saat 14.30’daki karşılaşma sonrası otele dönmeden havalimanın yolunu tutacak ve İstanbul’a dönecek. 
     



 SPOR 






















</TEXT>
</DOC>
