<DOC>
<DOCNO> 87528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/soneko02.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Gecekonducular, kriz sonrası gıda tüketimini azalttı... 
</HEADLINE>
<TEXT>

     Hacettepe Üniversitesi'nce, Mamak'ta yapılan araştırmaya göre, gecekonduda yaşayan ailelerin yüzde 76'sı ekonomik kriz sonrası gıda tüketimini azaltırken, en çok tüketilen gıda maddelerini patates, makarna ve bulgur oluşturuyor. 
     Sosyal Hizmetler Meslek Yüksekokulu öğrencilerinin, araştırma görevlisi Hakan Acar danışmanlığında yürüttüğü çalışma, gecekondu bölgelerinde et, süt, sebze ve meyve tüketiminde büyük düşüş yaşandığını gösteriyor. 
     Acar, araştırmayı, DİE verilerine göre Ankara'nın ''gelir seviyesi en düşük ilçesi'' Mamak'ta, 50 aile 213 kişi üzerinde gerçekleştirdiklerini bildirdi. 
     Şafaktepe Toplum Merkezi ile görüşerek gecekondulaşmanın en yoğun olduğu yerleri belirlediklerini kaydeden Acar, çalışmayı bu temele dayandırdıklarını söyledi. 
     ''Gecekondu yaşamını betimlemek ve ekonomik krizin gecekondu aileleri üzerine etkilerini ortaya koymak istedik'' diyen Acar, bölgede eğitim düzeyinin düşüklüğüne vurgu yaptı. 
     Acar, görüştükleri ailelerde, babaların yüzde 69'unun ''ilkokul'', çocukların ise yüzde 45'inin ''ilkokul ve ortaokul mezunu'' olduğunu belirterek, ailelerin yüzde 16.3'ünün ekonomik gerekçelerle çocuklarını okutamadıklarını söyledi. 
     Acar'ın verdiği bilgiye göre, ailelerin gelir seviyesi de oldukça düşük. Katılımcıların yüzde 41.7'sinin aylık geliri, 100-200 milyon lira arasında değişiyor ve gelirin yüzde 59.2'si beslenme giderlerine harcanıyor. 
     Ekonomik krizin etkisiyle ailelerin yüzde 76'sı gıda tüketimini azaltırken, ''kriz sonrasında en çok yenilen gıda maddeleri''ni patates, makarna ve bulgur oluşturuyor. Et, süt, sebze ve meyve tüketiminde ise büyük düşüş yaşandığı görülüyor. 
     Araştırmaya göre, ailelerin yüzde 68'inde, ''ekonomik krizin yarattığı işsizlik ve gelir seviyesindeki düşüş nedeniyle huzursuzluk gerginlik hakim.'' Krizin olumsuz etkileriyle nasıl başa çıktıkları sorulduğunda ailelerin yüzde 50'si tüketimi kıstığını, yüzde 13'ü çocuklar akrabalar arkadaşlardan, yüzde 16'sı da komşulardan yardım aldığını söylüyor. Yüzde 16'sı borçla, yüzde 2.5'i banka kredileriyle idare ettiğini belirtirken, ailelerin yüzde 2.5'inde kadınların çalışmaya başladığı görülüyor. 
     





</TEXT>
</DOC>
