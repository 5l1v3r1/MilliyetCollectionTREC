<DOC>
<DOCNO> 61632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur14.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arınç ''Erdoğan'ın Genel Başkanlığa seçilmesi mümkün'' 
</HEADLINE>
<TEXT>

     AK Parti Grup Başkanı Bülent Arınç, hukuk ve hukuk düzeniyle çatışma niyetinde olmadıklarını belirterek, ''Tayyip Erdoğan'ın, yine Kurucular Kurulu kararıyla üye olarak Genel Başkanlığa seçilmesi mümkündür'' dedi. 
     Arınç, TBMM'de düzenlediği basın toplantısında, Anayasa Mahkemesi'nin Genel Başkan Tayyip Erdoğan'ın kurucu üyeliğine ilişkin kararının 5'e karşı 6 oyla alındığını belirterek, bunun, ''verilen karardan çok da emin olunmadığını'' gösterdiğini savundu. Arınç, şunları kaydetti 
     ''Anayasa Mahkemesi kararları bütün kurumlar tarafından uyulması ve uygulanması gerekli olan kararlardır. Biz bu taleple ilgili kararı hukuka uygun bulmuyoruz, yanlış buluyoruz. Her zaman tartışılabilir bir karar olarak görüyoruz. 
     AK Parti olarak, yola çıkarken söz verdik. Hukuk içinde kalacağız, demokrasinin kurallarına uyacağız. Hukuk içinde kalma niyetimiz sonuna kadar devam edecektir. Biz, hukukla hukuk düzeniyle çatışma niyetinde değiliz. 
     Tayyip Erdoğan, partimize kurucu üye olurken yine hukuk içerisinde karar verilmiştir. Çünkü, TBMM'den çıkan 4454 sayılı kanun, o tarihe kadar 312. maddeden işlenmiş olan bütün suçlarda ceza ve cezanın sonuçlarını ertelemeyi getirmişti.'' 
     
     Kafa karıştıran karar 

     Anayasa Mahkemesi'nin kararına ilişkin çok değişik yorumlar yapıldığını anlatan Arınç, gazetelerde yer alan haberlerden örnekler vererek, şunları kaydetti 
     ''Dünyanın her yerinde Anayasa Mahkemeleri bireysel hak ve özgürlükleri devlete karşı koruyan makamlardır. Yoksa devleti vatandaşına karşı koruyan makamlar ve merciler değildir. 
     AK Parti ile halkın yüzü gülmüş ve ileriye ümit besleyecek bir atmosfer meydana gelmişse bundan herkesin sevinç duyması gerekirken, kafaları karıştıran kararlar almanın ne Türkiye'ye ne hukuka ne demokrasiye yararı yoktur.'' 
     
     Milletvekili adaylığı 

     Bülent Arınç, bir siyasi partiye kurucu üyelik koşulları arasında milletvekili seçilme yeterliliğinin de bulunduğunu belirterek, Anayasa Mahkemesi kararının kurucu üyelik sıfatına yönelik olduğunu, genel başkanlığına ilişkin tedbir isteminin reddedildiğini kaydetti. 
     Tayyip Erdoğan'ın gerekçeli karar Resmi Gazete'de yayımlanıncaya kadar Genel Başkanlık görevini sürdürebileceğini anlatan Arınç, şöyle konuştu 
     ''Kurucu üye olamıyorsa milletvekili de olamaz. Evet, bu da bir gerçektir. Yarın bir seçim olacaksa Tayyip Erdoğan'ın yapacağı şey, Ben milletvekili seçilme şartlarına sahibim diyerek adaylık için müracaat etmektir. Buna itiraz olduğu takdirde Yüksek Seçim Kurulu'nun YSK vereceği karar, onun milletvekili adayı olup olmaması noktasında önemli bir karar olacaktır.'' Arınç, Tayyip Erdoğan'ın parti üyesi olarak genel başkan seçilmesine engel bir durum olmadığını belirterek, ''Kurucu üye olarak Genel Başkan olan Tayyip Erdoğan'ın, yarın yine Kurucular Kurulu kararıyla üye olarak Genel Başkanlığa seçilmesi mümkündür'' dedi. 
     






</TEXT>
</DOC>
