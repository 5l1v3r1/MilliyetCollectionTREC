<DOC>
<DOCNO> 92538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/guncel/agun.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Buna sinekten yağ çıkarmak denir .. 
</HEADLINE>
<TEXT>

İstanbul Belediyesi’nin, 56 dolarlık sinek ilaçlarını 76 dolardan aldığı ortaya çıktı. Anlaşmalı firmanın ihaleyi kazanması için firmaya yönelik şartname hazırlandı 
     TOLGA ŞARDAN Ankara 

     İçişleri Bakanı Rüştü Kazım Yücelen’in onayıyla İstanbul Büyükşehir Belediyesi’nde aylardır "yolsuzluk ve usulsüzlük" soruşturmalarını yürüten beş Mülkiye müfettişi, kent sağlığının korunmasında kullanılan sinek ilaçlarının alımında da usulsüzlük yapıldığını ortaya çıkardı. 
     Müfettişler, belediyenin 1997 - 2000 yılları arasındaki sinek ilacı alımında Bio - Sav adlı firmayı "kolladığını" belirledi. Firmanın, Belediye Sağlık İşleri eski Müdürü Ömer Faruk Aydın ile yakın ilişki içinde olduğu gün ışığına çıktı. Sağlık İşleri Müdürlüğü’nde doktor olan İbrahim Fatih Öçlü, görev süresinde tüm ilaç alımlarının Bio-Sav firması üzerinden yapıldığını açıkladı. Sağlık Bakanlığı’nca ruhsatlandırılmış çok sayıda ilaç olmasına karşın oluşturulan teknik şartnamenin, her yıl düzenli olarak tek aktif madde ve tek firmaya göre hazırlandığı, farklı firmada kalan ihalelerin bozulduğu ve Bio-Sav firmasının ihaleyi almasının sağlandığı öğrenildi. Bu durum, İl Sağlık Müdürlüğü’nde görevli iki doktorun hazırladığı bilirkişi raporuyla saptandı. 
     
     Yine ihale, yine fesat 
     Bilirkişiler, Dünya Sağlık Örgütü standartlarında üçüncü sınıf zehirlilik grubunda daha farklı aktif madde içeren ilaçların bulunmasına karşın, ihale şartnamelerine "fesat" karıştırıldığını kaydetti. 
     Müfettişlere ifade veren Belediye Sağlık İşleri Daire Başkanı Doç.Dr. Ahmet Zeki Şengil, yolsuzluk itirafında bulundu. Şengil, "resmetrin" adlı ilacı İzmir Büyükşehir Belediyesi’nin 56 dolardan, İstanbul Büyükşehir Belediyesi’nin 76 dolardan aldığını açıkladı. Şengil, larvasit mücadelesi için ilaçlarda rekabet ortamının sağlanması sonucunda geçmiş yıllarda 17 dolardan alınan ilacın 2001 yılında 10 dolara alındığını belirtti. 
     



 GÜNCEL 

















</TEXT>
</DOC>
