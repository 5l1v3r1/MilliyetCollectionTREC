<DOC>
<DOCNO> 73403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun02.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık tehlikesi, dünya barışını tehdit ediyor... 
</HEADLINE>
<TEXT>

     BM'ye bağlı üç örgüt, Meksika'nın Monterrey kentinde düzenlenen toplantıda, sosyal ve siyasi gerilim yarattığı, uluslararası istikrar için tehdit oluşturduğu gerekçesiyle dünyada açlıkla mücadele edilmesi çağrısında bulundu. 
     BM'nin Uluslararası Kalkınma Finansmanı toplantısına evsahipliği yapan Monterrey'de düzenlenen basın toplantısında, BM Gıda ve Tarım Örgütü FAO , Uluslararası Tarımsal Kalkınma Fonu İFAD ve Dünya Gıda Programı WFP , toplantıya katılacak 51 ülkenin devlet ve hükümet başkanından açlıkla mücadele edilmesini istedi. 
     Üç örgütün temsilcilerinin açıklamasında, dünya liderlerinin düşündüğü gibi açlık ve fakirliğin 2015'te yarı yarıya azalmayacağı uyarısında bulunuldu. 
     Toplantıda söz alan FAO Genel Müdürü Jacques Diouf, ''Aç insan, sinirli insandır'' ifadelerini kullandı. 
     WFP Başkanı Catherine Bertini de, ''Her gün onbinlerce anne baba, kafasında çocuğunu o gün nasıl besleyeceği sorusuyla uyanıyor'' dedi. 
     Gelişmeye yardım etmenin ''iyilikseverlik eylemi'' olarak görülmesinin yanlış olduğunu vurgulayan yetkililer, bunun tüm uluslararası topluluğun yararına olduğunu ve sonunda barışa katkıda bulunduğunu söylediler. 
     






</TEXT>
</DOC>
