<DOC>
<DOCNO> 73276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo08.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Berkant "İtalyanlar içlerindeki kini dışarı vurdular" 
</HEADLINE>
<TEXT>

     Galatasaray'ın genç yıldızı Berkant Göktan, İtalyanlar'ın geçen hafta, sporun dostluk, barış ve kardeşlik olduğunu unuttuğunu belirterek, ''İçlerindeki kini dışarı vurdular, hazmedemediler'' dedi. 
     Berkant, kendisine ait ''www.berkantgoktan.org'' isimli internet sitesinde yaptığı açıklamada, bu maçta yaşanan çirkin olayların şokunu üzerlerinden atmaya çalıştıklarını kaydetti. ''Bu tatsız olaylar, gerek psikolojik, gerek de fiziki olarak hepimiz üzerinde büyük etkiler bıraktı'' diyen Berkant, ''Avrupa'nın göbeğinde, tüm dünyanın gözleri önünde Romalı futbolcuların yüzünden çıkan olaylar, gerçekten utanç vericiydi. Yaşanılanlar aklıma geldikçe inanın tüylerim diken diken oluyor. Polislerin ellerinde coplarla bize saldırması ve yaralaması inanılmaz bir olaydı'' görüşünü aktardı. 
     İtalyanlar'ın Olimpiyat Stadı'nı adeta cehenneme çevirdiklerini ifade eden Berkant, ''İçlerindeki kini nefreti dışarı kustular. 
     İnsanlıklarını unutarak bizi sakatlamak için uğraştılar'' dedi. 
     Berkant, Galatasaray'ın başarılarının ve İtalyan takımlarının da son yıllardaki düşüşünün herkes tarafından görüldüğünü vurgulayarak, İtalyan takımlarının kendileriyle eşleşmekten korktuğunu savundu. 
     ''İtalyan takımlarının son yıllarda Galatasaray karşısında aldıkları başarısız sonuçlar, onların içine oturmuş durumda'' diyen Berkant, açıklamasını şöyle tamamladı 
     ''AS Roma'yı kendi evinde, seyircisi önünde elimizden kaçırmamız, bardağı taşıran son damla oldu. Futbolcusu, teknik adamı, yöneticisi, taraftarı, hatta görevi güvenliği sağlamak olan polisi çığırından çıktı. İçlerindeki kini dışarı vurdular. Sahada yapamadıklarını saha dışında yapmaya kalkıştılar. 
     Oradan çıkarttığımız bir puanının ne kadar önemli olduğunu biliyoruz. Başından bu yana koyduğumuz hedefte adım adım tüm engellemelere rağmen ilerliyoruz. Ve bu nedenle de artık sadece ve sadece FC Barcelona maçını düşünüyoruz. Takım olarak başka hiçbir şey düşünmüyor ve o maça kilitlenmiş durumdayız. Ali Sami Yen Stadı'nda taraftarlarımızın da desteğiyle, İspanyol devini yenip hedefimize bir adım daha yaklaşacağımıza inanıyorum.'' 
     






</TEXT>
</DOC>
