<DOC>
<DOCNO> 64996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko10.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sebzede astronomik fiyatlar.. Vatandaşlar "tane" ile alıyor... 
</HEADLINE>
<TEXT>

     Son bir ay içinde yüzde 500'lere varan oranda zamlar, sofraların vazgeçilmez besin maddesi olan sebzeleri de seyirlik yaptı. 
     Bu kış önce sel, ardından da aşırı soğuklar nedeniyle seraların zarar görmesi, özellikle dar ve orta gelirli kişilerin giderlerinin önemli kısmını oluşturan gıda harcamalarının büyük ölçüde artmasına neden oldu. 
     Kilo fiyatı 1 milyon liranın altında sebze bulmak neredeyse imkansız olurken, en fazla tüketilen sebzeler arasında yer alan domates 1 milyon 400 bin, biber 1 milyon 875 bin, dolmalık biber 2 milyon, kabak 2 milyon 300 bin, salatalık 1.5 milyon, patlıcan ise 1 milyon 850 bin liralık kilo fiyatı ile el yakıyor. Kış aylarında en çok tüketilen lahana bile kilo fiyatının 1 milyon liranın üstüne çıkması nedeniyle tropikal sebze gibi vitrinleri süslüyor. 
     Tanesi 150-200 gram gelen iceberg marulu manav reyonlarında 2 milyon liralık, birkaç ay önce 300 bin lira olan kırmızı salçalık biber ise 3 milyon 70 bin liralık etiketi ile yüksek gelir grubundan kişileri bile kendisine çekemiyor. 
     
     Tane ile satış... 
     Manavlar, sebzedeki astronomik artışlar nedeniyle kilo yerine taneyle satışa başladıklarını, sebze fiyatlarında genel olarak yüzde 500'lere varan artışla daha önce hiç karşılaşmadıklarını söylediler. 
     Sofraların vazgeçilmez besin maddesi olan sebzede fiyat artışı astronomik olunca tüketimde doğal olarak azaldı. Kayseri Yaş Meyve Sebze Komisyoncular Derneği Başkanı Mustafa Yücel, satışlarının son bir ayda yüzde 60 oranında düştüğünü bildirdi. 
     






</TEXT>
</DOC>
