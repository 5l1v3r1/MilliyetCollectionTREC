<DOC>
<DOCNO> 90566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo13.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sultanahmet Meydanı, karnaval yerine döndü... 
</HEADLINE>
<TEXT>

     17. Dünya Kupası finallerinde, Türk Milli Futbol Takımı'nın Japonya'yı 1-0 yenerek çeyrek finale kalmasını kutlamak için Sultanahmet Meydanı'nda toplanan vatandaşlar, alanı bayram yerine çevirdi. 
     Cağaloğlu yokuşunda toplanan vatandaşlar, dev bayraklarla Sultanahmet'e doğru yürüyüşe geçti. 
     ''Türkiye sen bizim herşeyimizsin'', ''Türkiye sizinle gurur duyuyor'' şeklinde slogan atan grup, Divanyolu Caddesi'nde, Beyazıt yönünden gelen başka gruplarla biraraya geldi. 
     Çevredeki esnaf ve öteki vatandaşların katılımıyla sayıları yükselen grup, daha sonra Sultanahmet Meydanı'na yöneldi. 
     Grubun tramvay yolundan yürüyüşü sırasında tramvayın kısa bir süre hareket etmesi engellenirken, çevredeki otobüs, minibüs ve otomobillerin de sürekli kornalarını çalarak tur sevincini kutladıkları görüldü. 
     Sultanahmet Meydanı'nda toplanan grup, burada İstiklal Marşı'nı okuduktan sonra çeşitli sloganlar atarak galibiyet sevincini doyasıya yaşadı. 
     Bu sırada Sultanahmet Meydanı'nda bulunan bazı turistler Türkiye'nin sevincine katılırken, bazı turistler ise kutlamaya katılan vatandaşları şaşkınlıkla izlediler. 
     





</TEXT>
</DOC>
