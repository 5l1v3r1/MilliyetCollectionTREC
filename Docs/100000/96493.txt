<DOC>
<DOCNO> 96493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/yasam/yas04.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Pilav üstü Tokyo KRİZİ 
</HEADLINE>
<TEXT>

Tokyo’da milli tekvandocularımıza döner yetiştiren Onur Usta’yı polisten federasyon kurtardı. Kriz aşılınca, Türk döneri yok sattı 
     Japonya’nın başkenti Tokyo’da düzenlenen Dünya Şampiyonası’nda mücadelesini sürdüren Türkiye Tekvando Milli Takımı, dönersiz kalmaktan ucuz kurtuldu. 
     Tokyo’da Uzakdoğu yemek kültürüne uyum sağlayamayan kafilenin imdadına yetişen, onların peşinden heryere gidip günde iki öğün döner çıkaran Denizlili Onur Usta ve milliler, dün heyecanlı saatler yaşadı. Ay - yıldızlı tekvandoculara öğle döneri vermek için seyyar aracıyla şampiyonanın yapıldığı Yoyogi Cimnastik Salonu’nun bahçesine gelen Onur Usta, organizasyon yetkililerinin şikayeti üzerine bir anda Japon polisiyle karşı karşıya geldi. 
     
     Ankara Emniyeti’ devrede 
     Milli Takım öğle yemeği için dışarı çıktığı sırada Japon emniyet güçleri Onur Usta’nın aracını uzaklaştırmak isteyince, görev, Tekvando Federasyonu Yönetim Kurulu Üyesi ve Ankara Asayiş Şube Müdürü İsmail Sökelen’e düştü. 
     Japon polisiyle diyaloğa giren Sökelen, katı olarak bilinen meslektaşlarını ikna etmeyi başardı. Böylece aracı uygun bir yere aldırılarak servisine izin verilen Onur Usta’nın döneri, Milli Takım’ın yanısıra şampiyonaya katılan diğer kafilelere de yaradı. Dönerci Onur Usta’nın, organizasyonun yapıldığı salona gelmesi üzerine, Türk döneri dünyanın öbür ucunda resmen tavan yaptı’ ve kapışıldı. 
     
     Bütün takımlar kapıştı 
     Başta Yunan, Alman ve Asya ülkelerinin milli tekvando takımları olmak üzere, organizasyon personeli de Türk dönercisinin önünde uzun kuyruklar oluşturdu. Organizasyonda görevli Japon gençlerin, sorumlularından saklanarak, ekmek arası döner yemesi ise ilginç görüntüler oluşturdu. 
     



 YAŞAM 






















</TEXT>
</DOC>
