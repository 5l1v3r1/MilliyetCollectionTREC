<DOC>
<DOCNO> 57314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/spor/yurundul.html </URL>
<DATE> 2001/12/15/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Günün modeline dönmeli 
</HEADLINE>
<TEXT>

     Bursaspor’un ayağa çabuk, isabetli paslarla sahanın bütününü organize biçimde kullanması maç başında Fenerbahçe’yi beklemediği bir kaosa soktu. Hücum gücü kısıtlanırken, takım savunması arızalar gösterdi. Bu olumsuz görüntünün sonucunda skor dezavantajına düşüldü. Ardından soğuk havada, az sayıdaki seyircinin müthiş desteği ile takım hırslandı ve savaşmaya başladı. Aynı zamanda Mustafa Denizli dörtlü defansa dönerek akılcılık yaptı. Johnson gerideki görevini bırakarak orta sahaya sayısal fazlalık getirdi. Bu yeni düzen Bursaspor’un kurgusunu bozdu. Fenerbahçe, Abdullah’ın başrol aldığı etkili presle, sürekli top kazanıp rakibinin üstüne çok adamla gitti. Hem pozisyonlar buldu, hem de üst üste iki gol attı. Bu goller de Andersson’un kafa ile yaptığı önemli asistlerin katkısından geldi. 
     İkinci yarıda doğal olarak Fenerbahçe’nin temposu düştü. Çünkü Denizli maçının ikinci yarısı ile bu maçın ilk yarısında olağanüstü bir fiziki güç harcanmıştı. Bursaspor’un ataklarını geride alan daraltarak orta saha defans bütünleşmesini tesirsiz hale getirdiler. Sonra da Andersson’un kafası ile skor garanti altına alındı. Ve bu zor dönemdeki kritik karşılaşmadan üç puanla çıkıldı. 
     Dün gece görüldü ki, Fenerbahçe’nin olumlu futbolu dörtlü defansa dönüldükten sonra başladı. Mustafa Doğan da, Mirkoviç de tandem oynamasını biliyorlar. Mustafa Denizli’nin artık devre arası çalışmalarıyla günün modeline dönmesi en akılcı yoldur. 
     Bursaspor kolektif uyumu oturmuş, fizik gücü yeterli, organize futbol oynayan bir takım. Dün gece de bu özelliklerini sahaya yansıttılar. Ancak Andersson’un hava hakimiyetini hiçbir bölgede engelleyemeyince istediklerini alamadan sahadan ayrıldılar. 
     Hakem Ali Aydın çok iyi yönettiği maçta haketmediği seyirci tepkisi ile karşılaştı. Bunun da sebebi ülkemizde ne yazık ki, Ali Aydın gibi cesur maç yöneten isimlerin çok az olmasıdır. 
     



 SPOR 





















</TEXT>
</DOC>
