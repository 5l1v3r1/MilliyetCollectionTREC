<DOC>
<DOCNO> 82473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur22.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan İstanbul Cumhuriyet Başsavcısına ifade verdi 
</HEADLINE>
<TEXT>

     AK Parti Genel Başkanı Recep Tayyip Erdoğan, İstanbul Büyükşehir Belediyesi'ndeki usulsüzlük iddialarına ilişkin, İstanbul Cumhuriyet Başsavcılığı'nca yürütülen soruşturma kapsamında ifade verdi. 
     İstanbul Adliyesi'ne saat 16.20 sıralarında gelen Recep Tayyip Erdoğan'ın, soruşturmayı yürüten Cumhuriyet Savcıları Erol Canözkan, Rasim Işıkaltın ve Hüseyin Yıldız'a ifade verme işlemi yaklaşık 1 saat 15 dakika sürdü. 
     Yargıtay Cumhuriyet Başsavcısı Sabih Kanadoğlu, AK Parti Genel Başkanı Recep Tayyip Erdoğan ve İstanbul Büyükşehir Belediye Başkanı Ali Müfit Gürtuna hakkında, İstanbul Büyükşehir Belediyesi'ndeki çeşitli usulsüzlüklerle ilgili olarak soruşturma yürütülmesi için ''görevsizlik'' kararı vererek, dosyayı İstanbul Cumhuriyet Başsavcılığı'na göndermişti. 
     Kanadoğlu'nun gönderdiği dosyada, eski Büyükşehir Belediye Başkanı olan Erdoğan ile Gürtuna hakkında, ''Belediye personelinin 1995-1996 yılına ait servis kiralama işi ihalesi'', ''Belediyece yaptırılan çeşitli dönemlerdeki servis kiralama ihalesi, hizmet aracı kiralanması, otopark ihalesi, İstanbul metrosu birinci aşama inşaatı ihaleleri'', ''Çeşitli tarihlere ilişkin ağaç, fidan ve süs bitkisi alımı konularında yapılan ihaleler'', ''İSTAÇ A.Ş. tarafından 1999'daki çöp istasyonlarının işletilmesi ve çöplerin taşınması işi'', ''İSBAK A.Ş tarafından yapılan ağaç kiralanması işi'', ''KİPTAŞ tarafından yapılan 1998 ve 2000 tarihli konut inşaat ihalesi'', ''Halk Ekmek A.Ş. tarafından 1998 ve 2000 tarihlerindeki çeşitli ihaleler'', ''AKBİL uygulaması konusundaki eylemler'' ve ''İGDAŞ A.Ş'nin 1997 ile 2000 yıllarını kapsayan 12 ayrı ihalesi''ne ilişkin çeşitli iddialar yer alıyordu. 
     Dosyada, Erdoğan ile Gürtuna hakkında, TCK'nın ''zimmet'' suçunu düzenleyen 202, ''Devlet alım ve satımlarında çıkar sağlamayı'' düzenleyen 205, ''Rüşvet'' suçunu düzenleyen 212, ''Görevi kötüye kullanmak'' suçunu düzenleyen 240 ve ''Artırma ve eksiltmelere hile karıştırmayı'' düzenleyen 336. maddeleri uyarınca soruşturma yürütülmesi isteniyordu. 
     





</TEXT>
</DOC>
