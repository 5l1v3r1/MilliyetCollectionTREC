<DOC>
<DOCNO> 67241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun11.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Sırp kasabı Miloşeviç'in duruşması başladı 
</HEADLINE>
<TEXT>

     Savaş suçundan yargılacak olan eski Yugoslav lideri Slobodan Miloşeviç'in Hollanda'nın Lahey kentinde görülen davası başladı. 
     Eski Yugoslavya için Lahey'de kurulan savaş suçları mahkemesi başsavcısı Carla del Ponte, "Bugün, daha önce olmadığı gibi, uluslararası adaleti göreceğiz" dedi. 
     Del Ponte, Miloşeviç'in "ortaçağ acımasızlığı ve planlı zulüm" suçlarından mahkemeye çıkartıldığını, bu davanın "hiç kimsenin yasanın üstünde olmadığını" göstereceğini kaydetti. 
     Miloşeviç'in savunmasında mahkemenin Sırp halkına karşı olduğunu belirtmesine karşılık olarak Del Ponte, "Miloşeviç, kişisel eylemleri nedeniyle bu mahkemeye çıkıyor. Mahkeme, bir bütün olarak Sırp halkını suçlamıyor. Hiçbir devlet ya da kuruluş bugün bu mahkemede değil" diye konuştu. 
     Mahkemede, Kosova'da insanlığa karşı suçla ilgili kanıtların sunulmasının aylar alacağı belirtiliyor. Miloşeviç hakkındaki Bosna ve Hırvatistan davalarının ise Temmuz ayının başına kadar başlaması beklenmiyor. 
     Açılış konuşmalarının 13 Şubat Çarşamba gününe kadar devam edeceği, Miloşeviç'e daha sonra cevap hakkı vereceği kaydediliyor. 
     Öte yandan İngiltere Dışişleri Bakanı Jack Straw, Miloşeviç davasının "bütün diktatörlere uyarı" olduğunu bildirdi. 
     






</TEXT>
</DOC>
