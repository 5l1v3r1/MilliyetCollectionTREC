<DOC>
<DOCNO> 56449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sondun20.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat "Direnmek yasal hakkımız" 
</HEADLINE>
<TEXT>

     Filistin lideri Yaser Arafat, Filistinlilerin yasal direnme hakkına sahip olduklarını belirtti. 
     Katar'ın başkenti Doha'da düzenlenen İslam Konferansı Örgütü İKÖ 
     dışişleri bakanları toplantısına katılamayan Arafat'ın mesajı, Filistinli yetkili Saib Erakat tarafından okundu. Arafat mesajında, ''Halkımızın saldırı ve işgal karşısında direnmekten başka seçeneği yoktur. Bu, yasal hakkımızdır'' ifadesini kullandı. Ortadoğu Araştırma Komisyonu'nun raporunun uygulanmasını isteyen Arafat, ''İsrail işgalinde işlenen suçlar ve ortaya çıkan teröre rağmen, adil ve küresel barış için taahhütümüz devam etmektedir. Barış bizim stratejik tercihimiz'' dedi. Arafat'ın girişimiyle yapılan İKÖ dışişleri bakanları toplantısında, Ortadoğu'da artan şiddet olayları ele alınıyor. 
     






</TEXT>
</DOC>
