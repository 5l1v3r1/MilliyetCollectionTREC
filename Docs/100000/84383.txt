<DOC>
<DOCNO> 84383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/sonspo09.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yimpaş Yozgatspor ''şike'' için Tahkim'e gidiyor.. 
</HEADLINE>
<TEXT>

     Yimpaş Yozgatspor, yargı tarafından delil olarak kabul edilen ''şike'' ile ilgili telefon görüşmeleri deşifreleriyle Tahkim Kurulu'na başvurma kararı aldı. 
     Futbol Federasyonu Başkanı Haluk Ulusoy'un, ''Herkes şike ve şaibeden bahsediyor ama kimse belge ortaya koyamıyor. Lig 21 takım olursa istifa ederim'' yönündeki açıklamaları üzerine kırmızı siyahlı kulübün yönetimi, avukatlarına tahkime başvuruda bulunulması için talimat verdi. 
     Yimpaş Yozgatspor Başkanı Mehmet Kaplan, Kulüpler Birliği'nin, Federasyon üyeleriyle birlikte İstanbul'da yaptığı toplantıda gündeme alınan ligin 21 takımla oynanması konusundaki çalışmaların federasyonun bilgisi dahilinde yürütüldüğünü söyledi. Federasyon Başkanı Haluk Ulusoy'un gerek kulüpler birliğinin ve gerekse TBMM'nin alacağı kararları uygulamayacağını açıklaması üzerine harekete geçen kırmızı siyahlı kulübün Bakanı Mehmet Kaplan, konuya ilişkin şu bilgileri verdi 
     ''İstanbul DGM Başsavcılığı tarafından dinlemeye alınan Ali Fevzi Bir isimli şahsın telefon görüşmeleri sırasında, İstanbulspor-Yimpaş Yozgatspor ve Gaziantepspor-Yimpaş Yozgatspor maçlarına atanacak hakemlerin isimleri verilerek, maçın sonucu da tayin edildiği ortaya çıkmıştır. Bu telefon görüşmeleri yargı tarafından da delil olarak kabul edilmiştir. Yani, bizim oynadığımız ve kaybettiğimiz 2 maçımızın hakemleri MHK tarafından açıklanmadan bu telefon görüşmelerinde telaffuz edilmiş ve bu hakemlerin bu maçlara atandığı belgelenmiştir. Mağduriyetimizin giderilmesi konusunda hukuki çalışmalarımız devam ederken, uluslararası platformda şike ile ilgili itibarımızın zedelenmemesi için sessiz kalmayı tercih ettik. Ama gördük ki, bizim bu mağduriyetimiz giderilmeyecek. Yargının delil olarak kabul ettiği telefon görüşmeleriyle birlikte Tahkim Kurulu'na başvuruda bulunacağız. Gerekirse FİFA ve UEFA'ya kadar gideceğiz.'' 
     





</TEXT>
</DOC>
