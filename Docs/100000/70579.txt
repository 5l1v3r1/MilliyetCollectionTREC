<DOC>
<DOCNO> 70579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sonspo13.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "2 yıl daha Fenerbahçe için görevdeyiz" 
</HEADLINE>
<TEXT>

     Fenerbahçe Kulübü'nün olağan mali ve seçim genel kurul toplantısı sürerken, kulüp başkanı Aziz Yıldırım, 2 yıl daha Fenerbahçe için ortaya koydukları projeleri yapmak amacıyla görevde olacaklarını söyledi. 
     Acıbadem İSTEK Vakfı Salonu'nda oy verme işlemi tamamlanırken, basın mensuplarının sorularını yanıtlayan Aziz Yıldırım, kongrenin tamamlanmasından sonra projelerini yaşama geçirmek için çalışmalara başlayacaklarını belirterek, şöyle konuştu 
     ''Yeni dönemde Fenerbahçe için 5 ve 10 yıllık projeler hazırlayacağız. Projelerimiz içinde stadın tribün yapımını tamamlamayı düşünüyoruz. Stadın kapasitesini de 60 bin kişiye çıkaracağız. 
     Yanındaki okulu da alarak buraya otopark yapmayı düşünüyoruz. Ayrıca 2007 yılındaki 100. kuruluş yıldönümü için de projelerimiz var. Bunun 
     için bir heyet kuracağız. Bu heyet camia içindeki insanlarla birlikte çalışacak. Bunun yanında sosyal tesislerinin depreme dayanıklı bir şekilde yeniden yapılandırılması gibi bir projemiz var'' diye konuştu. Kongre üyelerinin kendilerini yeniden seçerek yönetim kuruluna güvenoyu verdiğini kaydeden Yıldırım, ''Üyeler bize 'siz geçmişte verdiğiniz sözleri tuttunuz, bundan sonra vaadedeceğiniz sözleri de yerine getireceksiniz' demiş oluyor. Ayrıca şu anki yönetim kurulu bundan sonra yapılacak kongrelerde de aday çıkaracak durumdadır'' dedi. Üyelere kendilerine yeniden görev verdiği için teşekkür eden Yıldırım, ''Üyeleri, camia içinde ve Türk sporunda centilmence mücadele eden bir yönetimi getirdiği için kutluyorum. Diğer kulüp yöneticileriyle birlikte Türk sporuna katkı yapacağız. Türk sporunun kalkınması spor camiasının çabalarıyla olur. Biz kendi üzerimize düşenleri yapacağız'' diye konuştu. 
     
     Kadıköy Grubu'nun tutumu 
     Fenerbahçe Kulübü'nün olağan mali ve seçim genel kurul toplantısının 2. gününde yer almayıp oy vermeye katılmayan Kadıköy Grubu'nun tutumuna da değinen Yıldırım, şöyle konuştu 
     ''Kadıköy Grubu seçime katılıp demokratik hakkını kullanmalıydı. 
     Bu demokratik bir seçimdir. Katılıp katılmamayı ise kendileri bilir. 
     Bu kendi düşünceleridir. Eğer bize karşı liste çıkaracak kadar güçlüydüyseler, seçime katılmalıydılar. 1 oy bile alsalardı bu demokratik seçime katılmaları gerekirdi. Umarım bundan ders alır ve bundan sonraki seçimlere katılırlar. Ayrıca her seçimde olaylar olabilir. Kongre bittikten sonra da camiadaki herkesle kucaklaşacağız. 
     Herkesin çalışmalarımıza ortak olmasını istiyoruz. Bizim çağırıp çağırmamamız önemli değil. Önemli olan birleşip Fenerbahçe'yi daha iyiye götürmemizdir.'' 
     
     Hedef sportif başarılar 
     Yıldırım, yeni dönemdeki en büyük hedeflerinin sportif başarılar olduğunu dile getirdi. 
     Futbol takımının başarılı olması için çalışmalar yapacaklarını kaydeden Yıldırım, futbol takımının Türkiye ile Avrupa'da başarısı için çalışmalar yapıp, projeler hazırlayacaklarını vurgulayarak, ''Yeni sezon hedefleri için teknik direktör Lorant ile 2 sezon daha devam edeceğiz. 2007 yılındaki en büyük hedefimiz de Avrupa'da final oynayıp şampiyon olmaktır. Bunun için planlar yapacağız'' diye konuştu. 
     
     Kadro değişmeyecek 
     Yıldırım, mevcut kadronun da değişmeyeceğini ve takviyelerle yollarına devam edeceklerini söyledi. 
     Kadroda değişiklik olması için bir neden olmadığını belirten Yıldırım, sözlerini şöyle sürdürdü 
     ''Fenerbahçe, değerli oyunculardan kurulu bir takımdır. Türkiye ve Avrupa'da yıldız kategorisinde yer alacak oyuncular kadroda bulunuyor. 
     Başarılı sonuçlar alan bir ekibiz. Türkiye'de başarısız olduğumuz söylenemez. Geçen sezonun şampiyonu biziz. Bu sezon da şampiyonluk mücadelesi veriyoruz.'' Rüştü konusuna da değinen Yıldırım, ''Rüştü ile 1 yıl daha sözleşmemiz var. Kendisi hem Fenerbahçe için hem de milli takım için önemli bir oyuncu. Rüştü eğer şu anki şartlardan daha iyi şartlarda futbol hayatına devam edeceğini düşünürse ve gitmek isterse gidebilir. 
     Tabii ki Fenerbahçe'nin menfaatleri doğrultusunda gidebilir. Zaten biz gitmek isteyeni tutmayız. Rüştü Fenerbahçe'de kalmak isterse başımızın üstünde yeri var'' diye konuştu. 
     Yıldırım, teknik direktör Lorant ile gelecek sezon da çalışmayı sürdüreceklerini vurgulayarak, ''Kendisiyle opsiyonlu bir sözleşme yapmıştık. Her iki taraf da birbirinden memnun kalırsa devam edeceğiz diye bir sözleşmemiz var. Yönetim kurulu olarak biz ondan memnunuz. O da bizden memnun. Gelecek sezon da Lorant ile başarılar için devam edeceğiz'' diye konuştu. 
     Yeni transferler için birkaç ülkede çalışmalar yaptıklarını kaydeden Yıldırım, elde edilecek bilgilerin daha sonra teknik direktör Lorant ile birlikte değerlendirileceğini dile getirdi. 
     
     Hakemler konusu 
     Fenerbahçe'nin maçlarında görev alan hakemlerin yönetimine de değinen Yıldırım, şunları söyledi 
     ''Ben bugüne kadar hakemler hakkında birşey demedim. Beşiktaş maçından 3-4 hafta önce bir takım lehine hatalar yapıldığını söylemiştim. Hakem hata yapabilir. Ama aynı hakemle sürekli hatalar yapılıyorsa şaibeler olduğu ortaya çıkar. Burada, Futbol Federasyonu Merkez Hakem Kurulu'na görev düşüyor. Hakemlerin üzerindeki baskı kaldırılıp daha rahat maç yönetmeleri sağlanmalı. Ayrıca geçmişte eleştirdiğimiz hatalar yeniden yaşanırsa bu konuları yeniden gündeme getiririz.'' 
     
     Stadımız depreme dayanıklı 
     Yıldırım, stadın depreme dayanıklı olup olmadığı yönündeki soruyu da ''Stadımız depreme dayanıklıdır'' diye yanıt verdi. 
     Yıldırım, stadın yeni tribünlerinin deprem mevzuatına göre yapıldığını belirterek, ''Stadın 3 tarafını yaptık. Bir tarafını da yapmamız lazım. Stat depreme dayanıklıdır. Ahmet Mete Işıkara bile beni arayarak bu konuda bizi kutladı ve benimle birlikte maç izlemek istediğini söyledi. Basın mensuplarına da tavsiyem olası bir depremde stada gidip kalmalarıdır. Ayrıca stadı yeniden yaparak sosyal bir ortam yaratmak istiyoruz. İnsanlar yalnızca maç izlemeye değil sosyal bir hayat yaşasınlar diye projemizi hazırladık. Yeni tribünlerle stat, maç izlenmek için gelinen bir yer olmaktan çıkacak. Bu bakımdan bize yapılan eleştiriler de önemli değil'' diyerek sözlerini tamamladı. 
     






</TEXT>
</DOC>
