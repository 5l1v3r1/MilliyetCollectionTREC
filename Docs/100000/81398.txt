<DOC>
<DOCNO> 81398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/yasam/yas00.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu sapığı gören polisi arasın 
</HEADLINE>
<TEXT>

Okulların önüne pusu kurarak Babanın arkadaşıyım’ diye kandırdığı 8 kız çocuğuna tecavüz eden Kadıköy sapığı için polis alarma geçti 
     ELVAN EZBER İstanbul 

     İstanbul polisi, son 10 ayda yaşları 10 ile 15 arasında değişen 8 kız çocuğuna tecavüz ettiği ya da tacizde bulunduğu öne sürülen sapığı bulabilmek için alarma geçti. 
     İstanbul’un Anadolu yakasında bulunan Maltepe, Ümraniye, Kadıköy ve Üsküdar’daki bazı ilköğretim okullarında öğrenim gören kız çocuklarına yönelik tecavüz olaylarını araştıran polis, olayları aynı kişinin gerçekleştirdiğini belirledi. Tecavüze uğrayan kız çocuklarının elbiseleri üzerinde yapılan incelemede sperm örneklerinden çocukların aynı sapığın hedefi oldukları tespit edildi. Sapığın, çocukların ifadeleri doğrultusunda ortaya çıkan robot resimleri, ilgili polis birimlerine dağıtıldı. 
     
     Babanın arkadaşıyım’ 
     Polis tarafından çizilen robot resimlerde, sapığın yüzünde çukurluklar bulunduğu ve sağ kulağının üst kıvrımı olmadığı da belirgin izler olarak vurgulandı. Bu arada, bu ilçelerdeki okullar da benzer olayların yaşanmaması için dikkatli olmaları konusunda uyarıldı. 
     Sapığın, öğrencileri okul çıkışlarında, "Ben babanın arkadaşıyım. Baban seni görmek istiyor. Seni ona götüreceğim" gibi sözlerle kandırıp yakınlardaki ıssız ya da ormanlık alanlara götürdüğü kaydedildi. 
     
     Yanlış kişi gözaltına alındı 
     Emniyet yetkilileri, sapığın bu şekilde Maltepe’de G.K. ve B.K, Ümraniye’de K.K. ile S.A. Üsküdar’da E.Ç. Kadıköy’de K.Ç. 14 Nisan’da da yine Kadıköy’de T.Ç. isimli kızları kaçırarak emeline ulaştığını belirtti. 
     Kimliği belirsiz sapığı yakalayabilmek için çalışmalarını aralıksız sürdüren polis, üç gün önce Maltepe’de bir şüpheliyi gözaltına aldı. Ancak mağdurlar tarafından teşhis edilemeyen bu kişi serbest bırakıldı. 
     
     İŞTE KADIKÖY SAPIĞI 
     Saç rengi Siyah 
     Göz rengi Siyah 
     Ten Esmer 
     Yaş 28 - 30 
     Boy 1.70 - 1.75 
     Kilo 65 - 70 
     Belirgin iz Yüzünde çukurluklar var. Sağ kulağının üst kıvrımı yok ve diğer kısımlara göre kalın, koyu renkli. 
     



 YAŞAM 



















</TEXT>
</DOC>
