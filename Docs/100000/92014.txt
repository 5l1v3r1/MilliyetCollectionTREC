<DOC>
<DOCNO> 92014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo04.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray Baştürk ''Brezilya maçında oyundan alınmama üzüldüm'' 
</HEADLINE>
<TEXT>

     17. Dünya Kupası finallerinde Brezilya ile yarın yapılacak yarı final maçı 
     öncesi, Yıldıray Baştürk ve Ümit Davala bir basın toplantısı düzenledi. 
     Yıldıray Baştürk, Türkiye'de futbolun gelişmesinde Almanya'nın büyük katkısı olduğunu savunarak, ''Milli takımda yer alan futbolcuların hemen hemen yarısı Almanya kökenli veya Almanya'da futbol oynamış. Almanya'da altyapıyı almış bir ekibiz'' dedi. 
     Yıldıray, Brezilya maçında oyundan alınmasına üzüldüğünü belirterek, ''Hocam Şenol Güneş ile uzun uzun görüştük. Defansa dönük oynamamı istediğini anlattı. Takdir hocamızındır. Buna saygı duymak zorundayız. Ama Dünya Kupası'nda iyi futbol oynadığımı düşünüyorum. Almanya'da kendi takımımda 3 final kaybettim. Ama bunları çabuk unutmak zorundaydım. Çünkü önümüzde Dünya Kupası vardı'' diye konuştu. 
     Baştürk, Brezilya'nın çok iyi bir takım olduğunu kaydederek, ''Her iki takım da çok yetenekli. Çok zevkli bir karşılaşma olacağını düşünüyorum ve kazanan taraf olmak istiyoruz. Brezilya'yı yendiğimiz takdirde muhtemel rakibimiz Almanya. Eğer finalde Almanya ile karşılaşırsak, bizim için özel ve önemli bir maç olur. Almanya'da yaşayan Türkler için de güzel anlar yaşanır'' dedi. 
     Yıldıray, Rivaldo'nun ilk maçta fair-play'e aykırı davrandığını, ancak bu durumun profesyonelliğin içinde olduğunu, bunu her futbolcunun yapabileceğini de sözlerine ekledi. 
     





</TEXT>
</DOC>
