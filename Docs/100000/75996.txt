<DOC>
<DOCNO> 75996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko14.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
SPK Başkanı "Fon'a devirler, bankalara güveni sarstı" 
</HEADLINE>
<TEXT>

     Sermaye Piyasası Kurulu SPK Başkanı Doğan Cansızlar, Türkiye'de yaşanan kriz sonucu birçok bankanın Tasarruf Mevduatı Sigorta Fonu TMSF kapsamına alınmasının Hazine'nin yükünü artırmasının yanı sıra halkın bankalara güvenini önemli ölçüde sarstığını söyledi. 
     Türkiye Serbest Muhasebeci, Mali Müşavirler ve Yeminli Mali Müşavirleri Odaları Birliği TÜRMOB bugün Ankara'da ''Bankalar Mevzuatında Son Değişiklikler ile Bağımsız Denetim Esasları ve Uygulamaları'' isimli bir panel düzenledi. 
     Panelde konuşan Cansızlar, bankalarda yaşanan sorunun piyasaları da etkilediğini belirterek, ''güven temel unsurdur. Şeffaflık temeline dayalı etkin bir denetim sağlanması büyük önem taşımaktadır'' dedi. 
     Denetimden beklenen faydanın sağlanabilmesi için mali durum tam ve doğru şekilde yansıtılması gerektiğini belirten Cansızlar, genel uluslararası standartlara göre mali tabloların hazırlanmasının zorunluluk arzettiğini bildirdi. 
     Uygulamalarda 2 temel eksik bulunduğunu, bunlardan birinin konsolide mali tablolar, diğerinin de enflasyon muhasebe sistemi olduğuna işaret eden Cansızlar, bu iki konuda hazırlıkların tamamladıklarını, ancak uygulamanın 2003'e ertelendiğini kaydetti. 
     Türkiye Muhasebe Standatları Kurumu'nun ortak bir standart oluşturulması için faaliyete geçtiğini hatırlatan, şeffaflık içinde zamanında ve yeterli bilginin yatırımcılara ulaşmasının önemine işaret eden Cansızlar, açıklanan bilginin kalitesi ve zamanındaki sapmaların yatırımcıların güvenini azalttığına dikkati çekti. 
     ABD'de yaşanan Enron skandalına da değinen Cansızlar, bağımsız denetiminin ABD piyasaların gelişmesinde oynadığı önemli role işaret ederek, bir örnekle bu sistemin hatalı ve yanlış olduğun söylemenin doğru olmadığını bildirdi. 
     Değişik kamu kuruluşların değişik denetim kuruluşu listesi yayınladığını ve kendi standartlarını oluşturduğunu anlatan Cansızlar, ortak standartların oluşturulması gereğine inandığını ifade etti. 
     Bağımsız denetim şirketleri arasındaki menfaat çatışmaların önlemede Bankacılık Düzenleme ve Denetleme Kurumu'na BDDK büyük görev düştüğünü anlatan Cansızlar, banka genel kurullarının yapılmasının ve mali tabloların açıklanmasının ertelendiığini hatırlatarak, şöyle devam etti 
     ''İlgili kanunların bu süreçte uygulanmaması hususu yatırımcılar açısından büyük önem arzediyor. Konunun tam ve doğru bir şekilde aydınlatılması zorunluluktur. Bu süreçte yatırımcıların korunması için BBDK ile işbirliği yapacağız. Bankacılık sektörünün sorunlarının çözülmesi piyasayı olumlu etkileyecektir.'' 
     






</TEXT>
</DOC>
