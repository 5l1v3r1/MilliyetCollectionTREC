<DOC>
<DOCNO> 73626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/soneko23.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin "terörle savaşı" Pakistan'a yaradı 
</HEADLINE>
<TEXT>

     ABD'nin 11 Eylül saldırılarından sonra başlattığı ''teröre karşı savaş''ın zor durumdaki Pakistan ekonomisine yaradığı bildirildi. 
     Pakistan Merkez Bankası'nın 3 aylık ekonomi raporunda, Pakistan'ın 2001 yılının Temmuz-Aralık arasındaki ikinci yarısında cari işlemler 
     hesabında 1.28 milyar dolar fazla verdiği belirtildi. Bu tutar, Pakistan tarihinde bir rekor oluşturuyor. Cari işlemler hesabının fazla vermesinde, Pakistan'ın Taliban ve el Kaide'ye karşı ABD'ye verdiği destek sayesinde ABD'den aldığı 600 milyon dolarlık yardımla, Suudi Arabistan'ın yaptığı 300 milyon dolarlık bağışın etkili olduğu belirtiliyor. Pakistan, 11 Eylül'den sonra doğrudan nakit yardımlarından başka, dış borç ödemelerinin yeni bir takvime bağlanması, bazı borç kalemlerinin silinmesi ve ABD ile Avrupa'ya tekstil ihraç kotalarının artırılması gibi avantajlarla da ödüllendirilmişti. Raporda, bununla birlikte, bu rahatlamanın Pakistan'ın iç ekonomik sorunlarını çözmeye yeterli olmadığı belirtildi. Merkez Bankası'nın raporuna göre, dış ekonomik ilişkilerinde sağladığı rahatlamaya rağmen, Pakistan ekonomisi üretim, yatırım ve vergi alanlarında istenen gelişmeleri gösteremedi. 
     






</TEXT>
</DOC>
