<DOC>
<DOCNO> 57700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/siyaset/siy02.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ziyaret için 26 yıl bekledi 
</HEADLINE>
<TEXT>

     TUĞRUL SARITAŞ Antalya 

     CHP Genel Başkanı Deniz Baykal, 26 yıl önce taş ve sopa tehditleriyle alınmadığı Senir Beldesi’nde dün sevgi gösterileriyle karşılandı. MHP’li Belediye Başkanı Hüseyin İnan ve vatandaşlarca belde girişinde karşılanan Baykal, "Dostluk çatışmalarla başladı ve gördüğünüz gibi mutlulukla sona erdi" diye konuştu. 
     1975’te CHP Antalya Milletvekili olan Deniz Baykal, bir bayram tatili sırasında partililerle uğradığı Senir Beldesi’nin girişinde kalabalık bir grup tarafından taş ve sopalarla durduruldu. Olayların büyümesi üzerine Baykal ve beraberindekiler, ziyaretlerini iptal etmek zorunda kaldılar. 
     Senir’in MHP’li Belediye Başkanı Hüseyin İnan, olaydan 26 yıl sonra, geçen ay CHP Genel Merkezi’ni ziyaret ederek özür dilediği Baykal’ı beldesine davet etti. Bayramı memleketi Antalya’da geçiren CHP lideri de, dün Senir Beldesi’ne gitti. 
     
     MHP’li başkan pişman 
     Baykal, "26 yıl önce beni burada tek bir kelime bile konuşturmadılar. Şimdi sevgiyle karşılandım. MHP’nin değerli belediye başkanı hatadan pişman olduğunu ifade ederek özür diledi" dedi. Olay sırasında kendisinin çok genç olduğunu belirten Hüseyin İnan da 26 yıl önce büyük bir hata yapıldığını söyledi. 
     
Baykal’ı vinç kurtardı...      CHP konvoyu, Senir'den Akseki'ye geçmek isterken sel nedeniyle bozulan yolda mahsur kaldı. İbradı’dan çağrılan vinçli çekici, Baykal ve Büyükşehir Belediye Başkanı Bekir Kumbul’un bulunduğu otomobili kaldırarak, 600 metrelik bozuk yoldan geçirdi. Baykal Senir’de MHP’li Hüseyin İnan ile kucaklaştı. 
     



 SİYASET 













</TEXT>
</DOC>
