<DOC>
<DOCNO> 81621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun01.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat çok kızgın... 
</HEADLINE>
<TEXT>

     İsrail askerleri Ramallah kentinden çekilmeyi bugün gün ışımadan önce tamamladı. 
     İsrail tankları ve askerleri Filistin lideri Yaser Arafat'ın karargahının etrafındaki kuşatmayı daha önce kaldırmıştı. 
     Arafat, İsrail askerlerinin karargahındaki kuşatmayı kaldırmalarından dakikalar sonra Beytüllahim kentindeki Milad kilisesinde meydana gelen çatışmalar hakkında gelen haberler üzerine bir basın toplantısı düzenleyerek olayı kınadı. 
     Basın toplantısında oldukça öfkeli olduğu gözlenen Arafat, yumruklarıyla masaya vurarak Milad kilisesinde çıkan yangın dolayısıyla İsrail askerlerine, "teröristler, Naziler ve ırkçılar" şeklinde suçlamalar yöneltti. Arafat, "Bu çirkin bir suçtur. İçinde bulunduğum bu oda havaya uçsaydı buna aldırmazdım. Beni asıl kaygılandıran Milad kilisesinde olanlardır. Bu affedilmez bir suçtur" dedi. 
     Yangının kilise binasının Ortodoks ve Katolik bölümlerinin yer aldığı 3 odada çıktığı ve yangın nedeniyle 3 kişinin yaralandığı bildirildi. Yaralananların vücudunda hafif yanıklar bulunduğu kaydedildi. 
     
</TEXT>
</DOC>
