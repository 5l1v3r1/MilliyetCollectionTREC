<DOC>
<DOCNO> 82797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun23.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürülen aşırı sağcı Hollandalı lider Pim Fortuyn kimdir 
</HEADLINE>
<TEXT>

     Hollanda, İkinci Dünya Savaşı'ndan bu yana ilk kez önceki gün tanık olduğu siyasi cinayet ve terörün şokunu ve şaşkınlığını yavaş yavaş atmaya başladı. 
     Son dönemin en popüler politikacısı Pim Fortuyn'un önceki gün silahlı saldırıda öldürülmesinin yarattığı ilk şok ortamında, öldürülen politikacının seçimlere katılacak liste adayları ve hükümet ortağı bazı partilerin başkanları, seçimlerin ertelenmesi yönünde açıklamalarda bulundular. 
     Önceki gün gündeme getirilen bu öneriler, dün değerlendirildi ve seçimlere devam kararı alındı. Ancak partiler 15 Mayıs'taki seçimlere kadar propaganda yapmayacaklar. 
     Başbakan Wim Kok, seçim propagandası yapılmamasının ahlaki açıdan gerekli olduğunu belirtirken, Hollanda halkının, seçimlerde tercihini yapabilecek bağımsız bilinç düzeyine sahip olduğunu vurguladı. 
     
     PİM FORTUYN KİMDİR 
     1968 kuşağından olan ve başlangıçta sol hareketlerin içinde yer 
     alan 54 yaşındaki Pim Fortuyn, geçen yıl içinde yer aldığı Yaşanabilir Hollanda Partisi'nin liste başı adaylığına getirilene kadar çok fazla tanınmıyordu. Fortuyn, sosyal-ekonomi alanında uzmanlık eğitimini tamamladıktan sonra çeşitli üniversitelerde öğretim görevlisi olarak çalıştı ve akamedik kariyerinde profesörlüğe kadar yükseldi. Pim Fortuyn, Erasmus üniversitesinde çalışırken öğretim üyeliğinden ayrılarak danışmanlığa ve daha sonra Elsevier dergisinde köşe yazarlığına başladı. Fortuyn, Yaşanabilir Hollanda Partisi'nin lideri iken geçen Şubat ayında göç politikası ve İslam üzerine dile getirdiği görüşleri yüzünden partisinden uzaklaştırıldı. Fortuyn, bir gazeteye verdiği demeçte, Hollanda'nın ''dolu'' olduğunu, mülteci kabul etmemesi gerektiğini, İslamiyet'in Hıristiyanlığa göre daha geri bir kültür olduğunu ve Müslümanların ülkeye gelmesini istemediğini söylemişti. Partisinden uzaklaştırılınca, kendi adına ''Pim Fortuyn Listesi'' oluşturdu ve bu listeyle seçimlere katılma kararı aldı. 6 Mart'ta yapılan yerel seçimlerde, Sosyal Demokratların 1945'ten bu yana oy deposu konumundaki Rotterdam'da bütün partileri geride bıraktı, ülke genelinde beklenmedik bir çıkış yaptı. Fortuyn, bu dönemde, 8 yıllık koalisyonu değerlendiren ve bir anlamda kendisinin seçim programı olan bir kitap yazdı. Kitap iki hafta içinde 100 binin üzerinde satarak, Hollanda'da bir rekora imza attı. Pim Fortuyn'un yerel seçim zaferi basında geniş yankı buldu ve özellikle dış basında, ''Hollanda'nın Le Pen'i veya Haider'i'' olarak nitelendirildi. Fortuyn ise demokrat olduğunu, ırkçılığa ve milliyetçiliğe karşı olduğunu savundu. Basında aleyhte yazılara rağmen kamuoyunda sürekli puan topladı ve son kamuoyu yoklamalarında, 20'nin üzerinde üye çıkaracağı anlaşılınca, olası koalisyon ortaklarından biri olarak adından söz ettirmeye başladı. Diğer partilerin tümü Pim Fortuyn'e tepki göstermeye başlayınca, bir anlamda Hollanda siyasetine hareketlilik geldi. Bazı yorumculara göre, Fortuyn sayesinde ilk kez seçimlere katılım oranı yüzde 70'lerin üzerine çıkabilecekti. Fortuyn gündemdeki yerini korurken, önceki gün, ülkenin yayın merkezi Hilversum'daki Medya Park'ta çok yakından 6 el ateş edilmesi sonucu hayatını kaybetti. Hollanda halkının nefretle kınadığı saldırı sonrası, çeşitli anma toplantıları yapıldı. Başta Rotterdam olmak üzere çeşitli kentlerde Fortuyn adına taziye defterleri açıldı. 11 Eylül saldırılarından sonra yabancıların hedef haline geldiği ülkede, Fortuyn'a saldırının ardından yabancılar arasında büyük endişe yaşandı. Olaydan hemen sonra yakalanan, ancak kimliği geç saatlerde açıklanan katil zanlısının 33 yaşında beyaz bir Hollandalı olduğunun bildirilmesiyle yabancılar endişelerinden kurtuldu. Zanlı daha önce çevre eylemlerinde bulunmuş, adli ve güvenlik makamlarınca tanınan bir kişiydi. Yakalandığı anda silahı da üzerindeydi ve bulunan boş mermi kovanlarıyla evde bulunanlar aynı mermilerdi. Seçim propaganlarında en önemli tartışma gündemini oluşturan, özellikle Pim Fortuyn tarafından ön plana çıkartılan ''güvenlik'', Fortuyn'un silahlı saldırı sonucu öldürülmesiyle seçimlerden sonra hükümetin üzerinde duracağı en önemli konu olması bekleniyor. 
     





</TEXT>
</DOC>
