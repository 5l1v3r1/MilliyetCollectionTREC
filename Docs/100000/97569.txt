<DOC>
<DOCNO> 97569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur21.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Seçim ekonomisi uygulamayacağız'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye'nin bu seçimlerde, geçen yıllarda olduğu gibi bir seçim ekonomisi uygulamayacağını, ekonomik dengelerin bozulmasına sebebiyet vermeyeceğini bildirdi. 
     Bahçeli, bazı açılışlar gerçekleştirmek ve temaslarda bulunmak üzere, beraberinde devlet bakanları Faruk Bal, Tunca Toskay, Ramazan Mirzaoğlu, Sağlık Bakanı Osman Durmuş, Milli Savunma Bakanı Sabahattin Çakmakoğlu, bazı parti yöneticileri ve milletvekilleriyle karayoluyla Kırşehir'e geldi. 
     MHP lideri Bahçeli, Gökmedrese Atlas Yeraltı Çarşısı'nın açılışı dolayısıyla düzenlenen törende yaptığı konuşmada, belediye hizmetlerindeki önceliklerinin vatandaşların ihtiyaç ve beklentilerine cevap verecek, sorunlarını ortadan kaldıracak, şehrin gelişmesine ivme kazandıracak yatırımların yapılması olduğunu söyledi. Belediyelerin kısıtlı imkanları çerçevesinde hizmet vermenin zorluğunun farkında olduklarını ifade eden Bahçeli, ancak eldeki imkanlarla da kalıcı ve gelir getirici eserleri ortaya koymanın mümkün olduğunu kaydetti. 
     Bahçeli, ''Yeter ki yıllardan beri devam eden israf alışkanlığı ve kötü yönetim geleneği aşılsın'' dedi. 
     Bahçeli, belediyelerin, şehirlerin gelişmesinde, tarihi, doğal ve kültürel zenginlik koruyup gözetilmeden, dün-bugün-yarın bağlantısı kurulmadan yapılan işlerin kalıcı olamayacağını kaydetti. 
     
     ''SEÇİM ATMOSFERİNE GİRİLDİ'' 

     Türkiye'nin seçim atmosferine girdiğini belirten Bahçeli, şöyle devam etti 
     ''Son aylarda krizden çıkma ve ülkemizi güçlü bir ekonomik yapıya taşımak için uygulamakta olduğumuz ekonomik programı da etkileyebilecek boyutta siyasi senaryo ve oyunlar ortaya konulmaya başlanmıştır. Çeşitli dış ve iç menfaat çevrelerinin ve siyasi ikbal, hırsı ve beklentisi içerisinde olanların başrolde oynamış olduğu bu oyunlar, bizim 3 Kasım 2002 tarihinde erken seçim istemimizle büyük ölçüde bozulmuştur. Milletten alamadıkları bir yetkiyi, siyasi ayak oyunlarıyla manevralarla alabileceklerini, Türkiye ve Türk milleti üzerinde nemalanma düzenlerini sürdürebileceklerini düşünenler yanılmışlardır. Bu çevrelerin ısrarlı ve mütecaviz çabalarına karşı Türk milleti en doğru olanı yapacak ve yine inanıyoruz ki, emaneti en doğru olan ve kendisine hizmet yarışında yer almak isteyenlere verecektir.'' Bahçeli, 3 yıl boyunca verimli bir çalışma ortamında bulunan 57. 
     Hükümet'in el atılamayan pek çok konuya kararlılıkla yaklaştığını, Türkiye'ye çağı yakalamada büyük mesafe kazandırdığını söyledi. 
     Bahçeli, hükümetin bu kadar önemli ve reform niteliğindeki çalışmalarını gerçekleştirmesinde MHP'nin yapıcı ve atılımcı tavrının etkili olduğunu ifade etti. 
     Konuşması sırasında ''Köy hizmetleri işçileri, Başbakan'a minnettar. Biz de size minnettar olalım. Şeker-İş'' yazılı pankartın kaldırılması üzerine Bahçeli, ''İndirin o pankartı. Vatandaşla aramıza girmek doğru mudur '' diye tepki gösterdi. 
     
     ''HÜKÜMET, ARTIK BİR İCRAAT HÜKÜMETİ DEĞİL'' 

     MHP Genel Başkanı Bahçeli, 57. Hükümet'in son gelişmelerle birlikte artık bir icraat hükümeti değil, ülkeyi sağlıklı bir şekilde seçime götüren bir hükümet durumuna geldiğini ifade ederek, konuşmasını şöyle sürdürdü 
     ''Bu duruma rağmen Türkiye, bu seçimlerde geçtiğimiz yıllarda olduğu gibi bir seçim ekonomisi uygulamayacak, ekonomik dengelerin bozulmasına sebebiyet vermeyecektir. Çünkü şimdiye kadar aziz milletimize yıllarca kemer sıktıran politikalar uygulayanlar, seçim aşamasına gelince alabildiğince savurgan ve müsrif olmuştur. MHP'nin, seçim öncesi başka, seçim sonrası başka davranan, yani milletine karşı bir anlayışı benimsemesi mümkün değildir.'' Devlet Bahçeli, partisinin muhalefette de iktidarda da sorumluluk bilinci ve vatan sevgisini esas alan bir parti olduğunu kaydederek, mensuplarının koltuk sevdalısı değil, ülke ve millet sevdalısı olduğunu belirtti. Bahçeli, ''Bilinmelidir ki faturasını milletçe ödediğimiz bu yanlışların tekrarlanmasına müsaade etmeyeceğiz'' dedi. 
     Siyasetin kendileri için bir menfaat çarkı veya ikbal kapısı olmadığını, millete hizmetin önemli bir yolu olduğunu söyleyen Bahçeli, ''Bu nedenle siyasete profesyonel bir meslek gibi bakanların, bu yolda kendilerine gelecek arayanların, ne bizim aramızda ne de milletimizin nezdinde hiç yeri olmamıştır, bundan sonra da olmayacaktır'' diye konuştu. 
     Bahçeli, çok partili siyasi hayat boyunca bazı çevrelerin ve güç odaklarının siyasette millete rağmen tanzim etme girişimlerinin hep sonuçsuz kaldığını, siyaset kurumunun kendi ana nehirlerinde akmaya devam ettiğini belirtti. 
     Millete rağmen estirilen bütün rüzgarlara karşı dimdik ayakta kalmayı bildiklerini anlatan Bahçeli, 3 Kasım 2002 gününün millet huzurunda hem iktidar ortaklığının hesabını ''alnının akıyla'' vereceğini hem de daha da büyük bir güç olarak yollarına devam edeceklerini söyledi. 
     Konuşmasının ardından Bahçeli, çarşının açılışını yaptı ve çarşıyı gezdi. 
     





</TEXT>
</DOC>
