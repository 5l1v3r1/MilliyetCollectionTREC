<DOC>
<DOCNO> 94649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun33.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Sağlık Bakanı'na AIDS konferasında protesto.. 
</HEADLINE>
<TEXT>

     İspanya'nın Barcelona kentinde düzenlenen Uluslararası AIDS Konferansı'nda, protestocular, ABD Sağlık Bakanı Tommy Thompson'un konuşmasını engelledi. 
     Yaklaşık 40 kadar protestocu, Sağlık Bakanı Thompson'un ABD'nin küresel AIDS programlarıyla ilgili konuşmasını yapacağı sırada kürseye çıktı. 
     ''Aranıyor Bush ve Thompson cinayet ve AIDS'lileri gözardı ettikleri için'' yazılı pankartlar açan protestocular, ''Utanın, utanın'' sloganları attılar. 
     Protestocular, güvenlik görevlilerinin Bakan Thompson'u korumaya çalıştıkları sırada, salondaki dinleyicilerin Bakanı görmesini engellediler ve sesinin duyulmaması için gürültü yaptılar. 
     Bunun üzerine kürsüyü terk eden Bakan Thompson, salonun arkasında düzenlediği basın toplantısında, ''ABD'nin, bu uluslararası mücadeleye şiddetle bağlı olduğunu'' bildirdi. 
     ''Bu kişilerin, AIDS konusunda ne kadar hassas olduklarını anladığını, ancak suçu ABD'ye atmak istediklerini'' belirten Bakan, ABD Başkanı George Bush yönetiminin, bu hastalıkla mücadele için kaynak miktarını iki katına çıkardığını kaydetti. 
     Bu kişilerin bağırarak bir şey yapamayacağını belirten Bakan, bu kişilerin, diğer ülkelerin ışığı görmelerine yardım ederek davalarına hizmet edebileceklerini söyledi. 
     AIDS eylemcileri, Bush'u, bu hastalıkla yaşayan insanları gözardı etmekle suçluyor ve BM destekli AIDS'le Mücadele Küresel Fonu'na daha çok katkıda bulunmasını istiyor. ABD, bu fon için 500 milyon dolar yardım taahhüt etmişti. 
     





</TEXT>
</DOC>
