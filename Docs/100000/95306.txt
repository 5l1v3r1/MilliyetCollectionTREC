<DOC>
<DOCNO> 95306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun35.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
George Michael ABD'ye gitmeye korkuyor "Tehdit ediliyorum" 
</HEADLINE>
<TEXT>

     Ünlü pop şarkıcısı George Michael, ABD'nin ''terörle savaşı'' ile dalga geçtiği iddia edilen son şarkısı nedeniyle ABD'ye geri dönmesi durumunda hayatının tehlikeye gireceğinden korkuyor. 
     Michael, bu akşam İngiliz ITV televizyonunda yayınlanacak söyleşisinde, kendisi hakkında New York Post gazetesinde yayınlanan makalenin, ABD'ye geri dönmesini imkansız hale getirdiğini söyledi. 
     ''Bir şekilde durumu normale döndürmeye çalışıyordum, çünkü hayatım tehlikedeydi. Amerikalılar şimdi çok gerici sağcılar oldular ve ben, o makale nedeniyle, ailemin orada yaşıyor olmasına rağmen geri dönemem'' dedi. 
     Michael'in ''Shoot the Dog'' Köpeği Vur şarkısı ABD'nin 11 Eylül saldırılarına karşı tepkisini ve ABD ile İngiltere arasındaki ''özel ilişkileri'' alaya alıyor. 
     Şarkının klibinde, İngiltere Başbakanı Tony Blair, ABD Başkanı George Bush tarafından Beyaz Saray'ın bahçesinde gezdirilen bir fino köpeği olarak gösteriliyor. 
     Eşcinsel şarkıcı Amerikan-karşıtı olmadığını, Amerika'da sevilmemesinin nedeninin ''eşcinsel düşmanlığından'' kaynaklandığını savundu. 
     1998'de Los Angeles'daki bir tuvalette bir polis memuruna eşcinsel 
     ilişki teklif ettiği gerekçesiyle tutuklanan Michael, ''Böyle yakalandığım için her nasılsa hiçbir şey söyleme hakkım yok. Bu olay, bir şekilde, benim söylediklerimin iyi olabileceği ya da üzerinde konuşulmaya değer olabileceği ihtimalini tamamen ortadan kaldırdı'' diye yakındı. Michael'in tartışmalı şarkısı ''Shoot the Dog'' ABD'de bir yayın anlaşması bulunmadığı için ABD'de yayınlanmayacak. 
     





</TEXT>
</DOC>
