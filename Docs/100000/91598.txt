<DOC>
<DOCNO> 91598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo18.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Soccerage'e göre Senegal maçının en kötüsü Hakan Şükür... 
</HEADLINE>
<TEXT>

     İnternette faaliyet gösteren önde gelen futbol medyası kuruluşlarından biri olan ''Soccerage'', Senegal-Türkiye maçının ''en kötü'' oyuncusu olarak Hakan Şükür'ü gösterdi. 
     ''soccerage.com'' adresinden ulaşılabilen sitede, Türkiye'nin, İlhan Mansız'ın 94. dakikada attığı ''Altın gol'' ile 1-0 kazanarak, adını yarı finale yazdırdığı Senegal karşılaşması her yönüyle analiz edildi. 
     Karşılaşmaya ilişkin Andrea Roselli tarafından yapılan yorumda, Senegal-Türkiye maçının ''en kötü'' oyuncusu olarak Hakan Şükür gösterilirken, ''İlk yarıda kaçırdığı inanılmaz fırsat, onun kariyeri ve Türk futbol tarihinin en kötü anısı olarak kalacak'' denildi. 
     Yorumda, karşılaşmanın ''en iyi'' oyuncusu unvanını ise orta alanın başarılı ismi Tugay Kerimoğlu kazandı. Yorumda, Tugay'ın sahada adeta parladığı ifade edilerek, yıldız futbolcunun orta alanda birçok top kazandığı ve takım arkadaşlarına çok iyi paslar verdiği belirtildi. 
     ''Soccerage.Com.'', Senegal karşısında mücadele eden milli takım futbolcuları arasında en yüksek puanı da 7.5 ile Tugay'a verdi. 
     Sitede, Alpay, Ümit, Hasan ve İlhan 7'şer, Emre Belözoğlu, Yıldıray ve Fatih 6.5'ar, Rüştü, Bülent ve Ergün 6'şar puan alırken, en düşük puan Hakan Şükür'e 5 verildi. 
     





</TEXT>
</DOC>
