<DOC>
<DOCNO> 58129 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/soneko19.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Amacımız krizi fırsat bilerek yapısal reformlar yapmak" 
</HEADLINE>
<TEXT>

     Ekonomiden sorumlu Devlet Bakanı Kemal Derviş, 11 Eylül'den sonra yaşanan gelişmelerin Türkiye'nin kültürler arası oynadığı köprü rolünün önemini artırdığını söyledi. 
     Derviş, Monako'da Crans Montana Forumu tarafından düzenlenen Monako Dünya Zirvesi'nde, ''Türkiye, Akdeniz ve Orta Asya'da Anahtar Ülke'' başlıklı bir konferansta konuşma yaptı. 
     Türkiye'nin AB'ye üyelik yolunda ilerleyen, ABD ile yakın müttefik ilişkileri olan bir ülke olduğunu hatırlatan Derviş, Orta Asya ve Ortadoğu ile yakın tarih ve kültürel ilişkilerin önemine dikkati çekti. 
     Derviş, ''içinde bulunduğu coğrafyada son gelişmeler Türkiye gibi bir ülkenin kültürlerarası köprü rolünü oynama ihtiyacını bir kez ortaya koymuştur'' şeklinde konuştu. 
     Devlet Bakanı Derviş, Türkiye'nin bu rolü iyi oynayabilmesi için güçlü ekonomiye sahip olması gerektiğini belirtti ve son verilerin 2002 yılı için olumlu bir tablo çizdiğini ifade etti. 
     -''KRİZİ FIRSATA DÖNÜŞTÜRMEK''- Türkiye'nin 2001 yılı içinde ciddi bir ekonomik krizden geçtiğini hatırlatan Derviş, amaçlarının ekonomik krizi sadece günü gününe idare etmek değil, krizi fırsat bilerek gerçekleştirilen yapısal reformlar ile ekonomik gelişmeyi sağlamak olduğunu belirtti. 
     Derviş, ekonomik programın başarılı olması için bütçe disipline uyulmasının şart ve vazgeçilmez olduğunu belirtti. 
     Türkiye'nin Uluslararası Para Fonu'nun IMF bu konudaki kriterlerine tamamen uyması sonucu güvenin tekrar tesis edildiğini ifade eden Derviş, ''11 Eylül sonrası yaşanan olaylar ve dünya ekonomisinde küçülmeye rağmen Türkiye'nin ihracatında önemli ilerlemeler sağlandı, borsa arttı, döviz düştü. Ekonomik veriler, 2002 yılı için umutlu olmamızı sağlıyor '' şeklinde konuştu. 
     Derviş, konferans sırasında Türkiye'de yapısal reformlar ve önümüzdeki yıl için planlanan reformlar konusunda slayt gösterisiyle birlikte ayrıntılı bilgiler verdi. 
     Konferans sırasında bir soruyu yanıtlayan Derviş, AB'nin ekonomik kriz anlarında yardım imkanlarının sınırlı olduğunu belirtti ancak gümrük birliğinden, mali yükümlülüklerin gecikmesinden doğan rahatsızlığı dile getirdi. 
     Turizm ile ilgili bir soru üzerine, Derviş, dönemsel krizlere bağlı olarak bu sektörün etkilendiğini hatırlattı, ancak önümüzdeki 5 yıl içinde turizm gelirlerinde önemli artışlar beklendiğini söyledi. 
     Konferansa, Dışişleri Bakanlığı Müsteşar Yardımcısı Mithat Balkan, Eczacıbaşı Grubu Başkanı Bülent Eczacıbaşı, Doğuş Grubu Başkanı Ferit Şahenk ve Rothschild Vakfı Başkanı Jan Piere Satiel misafir konuşmacı olarak katıldılar. 
     Balkan, Türkiye'nin enerji politikası, Eczacıbaşı ekonomik kriz ile birlikte büyük firmaların durumu ve Türk kamuoyunun AB'ye yaklaşımı, Şahenk ise kriz sırasında kriz ile birlikte bankacılık sektöründe yaşanan sorunlar ile ilgili konuşmalar yaptılar. 
     Derviş, Monako Dünya Zirvesi'nin yarın yapılacak oturumunda bir çalışma kahvaltısına katılacak ve öğleden sonra Türkiye'ye dönmek üzere Monako'dan ayrılacak. 
     






</TEXT>
</DOC>
