<DOC>
<DOCNO> 53424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo05.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun "Hakeme 'Yazıklar olsun' diyorum" 
</HEADLINE>
<TEXT>

     Galatasaray Kulübü Başkanı Mehmet Cansun, Şampiyonlar Ligi'nde AS Roma karşısında aldıkları 1-1'lik beraberliğe çok üzüldüklerini ifade ederken, hakem Colombo'ya yüklendi. 
     Kaybedilen iki puanın kendileri için çok önemli olduğunu ifade eden Cansun, ''Hakem çok kötü bir yönetim gösterdi. Sadece yazıklar olsun diyebiliyorum'' dedi. 
     Cansun, son dakikada hata yapmamaları gerektiğini de vurgulayarak, büyük bir fırsatı kaçırdıklarını söyledi. 
     Galatasaray Kulübü İkinci Başkanı Fatih Altaylı da mücadele ettikleri B Grubu'nun zorlu eşleşmelere sahne olduğunu kaydederek, şöyle konuştu 
     ''Biz burada Roma ile berabere kaldık. Ancak orada onları yenebileceğimizi de gösterdik. Artık bundan sonraki maçlara bakacağız. 
     Ayrıca, maçın hakemi hakkında popüler takımları koruduğu şeklinde bize bilgi ulaşmıştı. Bu maçta bunu gösterdi.'' Maçı izleyenler arasında yer alan spordan sorumlu Devlet Bakanı Fikret Ünlü de Galatasaray'ın kaybettiği iki puan için ''yazık oldu'' yorumunu yaparken, Galatasaray gibi bir takımın son dakikada böyle bir golü yememesi gerektiğini kaydetti. 
     
     Albayrak'tan eleştiri 
     Galatasaray Futbol Şubesi Üyesi Abdürrahim Albayrak da maçın hakemini eleştirdi. 
     Albayrak, hakem Colombo'nun daha maçın ilk dakikalarında Roma'ya cesaret verici düdükler çaldığını ve sert oynamalarına izin verdiğini ifade etti. 
     Tüm dezavantajlara karşın bu maçı mutlaka kazanmaları gerektiğini de vurgulayan Albayrak, son dakikada kaybedilen iki puanın kendilerini yıktığını söyledi. 
     Galatasaraylı futbolcu Hakan Ünsal da maçın hakemine tepki gösterenler arasında yer aldı. 
     Hakan, ''Galip gelmemiz gereken bir maçta iki puanı bırakmış olduk. Hakemin tüm kararları da tartışmaya açıktır'' dedi. 
     






</TEXT>
</DOC>
