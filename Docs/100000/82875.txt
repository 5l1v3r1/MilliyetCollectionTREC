<DOC>
<DOCNO> 82875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur17.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Buzlar eriyor... Cumhurbaşkanı Sezer Ecevit'i ziyarete gitti 
</HEADLINE>
<TEXT>

     Cumhurbaşkanı Ahmet Necdet Sezer, Başbakan Bülent Ecevit'e geçirdiği rahatsızlık nedeniyle Or-An'daki evine giderek geçmiş olsun ziyaretinde bulundu. 
     Yaklaşık 35 dakika süren ziyaret, Cumhurbaşkanı ile Başbakan'ın Köşk'teki haftalık olağan görüşmelerinden daha uzun sürmüş oldu. 
     Cumhurbaşkanı Ahmet Necdet Sezer, Başbakan Bülent Ecevit'i çok iyi gördüğünü belirterek, Ecevit'e bir kaç gün daha evinde çalışmasını ve başbakanlığa gitmemesini önerdiğini söyledi. 
     Sezer, ''Sınır tanımayan gazeteciler örgütünün sayın Genelkurmay Başkanımıza yönelik eylemini şiddetle ve nefretle kınıyoruz'' dedi. 
     Cumhurbaşkanı Sezer, bağırsak enfeksiyonu rahatsızlığı geçiren ve üç gündür evinde dinlenen Başbakan Bülent Ecevit'e geçmiş olsun ziyaretinde bulundu ve haftalık olağan görüşmeyi yaptı. 
     Sezer, ziyaretin ardından gazetecilere yaptığı açıklamada, Başbakan Ecevit'i geçmiş olsun dileklerini iletmek için ziyaret ettiğini belirterek, ''Kendisini çok iyi gördüm. Hatta ben de şunu önerdim Bir kaç gün daha evinde çalışmasını, başbakanlığa gitmemesini... O da herhalde öyle yapacağım dedi'' diye konuştu. 
     Cumhurbaşkanı Sezer, Başbakan Ecevit'in sağlığının yerinde olduğunu ve istirahat ettiğini kaydederek, ''Şunu da söyleyeyim Ziyaretimin ikinci nedeni de Perşembe günleri olağan görüşme yapıyoruz. Bu görüşmeyi ben bugüne alarak sayın Başbakan'ı yormamak için kendisini ziyaret ettim. O görüşmeyi de yapmış olduk'' dedi. 
     Sezer, Başbakan Ecevit'in evden ne zaman çıkacağını kendisine söyleyip söylemediğinin sorulması üzerine, ''Ben bu hafta evinde dinlenmesini, hafta başı başbakanlıkta çalışmasını önerdim. Herhalde öyle yapar'' diye konuştu. 
     Ziyaretin sadece nezaket amaçlı olup olmadığı sorusuna Sezer, ''Telefonla görüştükten sonra hem geçmiş olsun dileklerimi ilettim yüz yüze. Az önce belirttim Perşembe günleri olağan görüşme yapıyorduk. 
     Sayın Başbakan'ı yormamak için bugün kendisini ziyaret ettim. O görüşmeyi de yapmış olduk'' dedi. 
     Sezer, Başbakan'ın günlerini nasıl geçirdiğini soran gazeteciye, ''İstirahat ediyor, dinleniyor'' karşılığını verdi. 
     Başbakan Ecevit ile yaptığı haftalık olağan görüşmenin gündeminin yoğun olup olmadığı sorusu üzerine Sezer, ''Her haftaki görüşmeye benzer görüşme yaptık'' diye konuştu. 
     Sezer, Başbakan Ecevit'in Filistin Devlet Başkanı Yaser Arafat ile görüştüğünü belirttiğini ve Arafat'ın İsrail ve Filistin arasında yaşanan ihtilaf için öngörülen konferansın Türkiye'de olmasını istediğini kaydettiğini aktardı. 
     
     KINAMA 

     Cumhurbaşkanı Sezer, ''Fransa'da, Genelkurmay Başkanı Orgeneral Hüseyin Kıvrıkoğlu'nun resmi, bazı diktatör ülkelerin liderleriyle yanyana konuldu. Nasıl değerlendiriyorsunuz '' sorusunu yanıtlarken de şunları söyledi 
     ''Şunu söyleyeyim. Merkezi Fransa'da bulunan Sınır Tanımayan Gazeteciler Örgütü'nün Sayın Genelkurmay Başkanımıza yönelik eylemini şiddetle ve nefretle kınıyoruz. Bu konuda gerek Paris Büyükelçiliğimiz gerekse Fransa'nın Ankara Büyükelçisi nezdinde girişimlerde bulunuldu. 
     Bu konulardaki saldırıların önlenmesi ve bu eylemleri yapanların cezalandırılması konusunda Fransız Büyükelçisi uyarıldı. 
     Ben de bunu nefretle kınıyorum. Türkiye'nin birlikte gösterildiği 37 ülke aynı konumda değil. Türkiye demokratik bir ülke. Yasaları da 
     bizde Parlamento yapıyor. Basın özgürlüğündeki kimi sınırlamaların, sanki kişiler tarafından yapılıyormuş gibi gösterilmesi hiç doğru değil. Bu örgüt Türkiye'yi tanımıyor diye düşünüyorum.'' Sezer, İsrail ve Filistin için öngörülen konferansın Türkiye'de yapılması konusunda somut bir gelişme olup olmadığı sorusu üzerine, ''Tabii biz seve seve ev sahipliği yaparız. Şu anda somut bir şey yok. 
     Sayın Arafat sayın Başbakan ile görüşmesinde bu konuda yardım istemiş. 
     Biz de Türkiye'de toplanmasını arzu ediyoruz'' diye konuştu. 
     Başbakan Ecevit'in rahatsızlanmasından sonra çeşitli senaryoların ortaya atıldığının anımsatılması üzerine de Sezer, Başbakan Ecevit'in bu senaryoları yalanladığını ve bu senaryoların başkaları tarafından çıkarıldığını söylediğini ifade etti. 
     Ahmet Necdet Sezer, Başbakan Ecevit'in istirahat ederken yatıp yatmadığı sorusu üzerine, ''Zaman zaman yatıyor, zaman zaman oturuyor'' dedi. 
     Cumhurbaşkanı Sezer'i, Ecevit'in konutunda gelişinde Ecevit'in Basın Müşaviri Cem Avcı karşıladı ve uğurladı. 
     





</TEXT>
</DOC>
