<DOC>
<DOCNO> 55919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/ekonomi/eko05a.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tazminatlar bütçeden ödenecek 
</HEADLINE>
<TEXT>

     ELÇİN ERGÜN Ankara 

     Zorunlu emeklilik, Başbakan Yardımcısı Hüsamettin Özkan başkanlığında yapılan zirvede de ele alındı. Başbakanlık’ta dün öğlen saatlerinde yapılan ve Devlet bakanları Mehmet Keçeciler, Kemal Derviş, Yılmaz Karakoyunlu ve Edip Safter Gaydalı’nın da katıldığı zirvede, tasarruf tedbirleri gereği emekli edilecek işçilerin sayısının hafta başına kadar belirlenmesi kararlaştırılırken, işçilere kıdem tazminatlarının bütçeden ödenmesi benimsendi. 
     Edinilen bilgiye göre, Keçeciler, emeklilik haklarını kazanmış ve müracaat etmiş işçilerin sayısının 30 bini bulduğunu belirterek, tasarruf genelgesindeki, işçilerin emekli edilmesine ilişkin maddenin işletilmesine gerek olmadığını söyledi. Keçeciler’in toplantıda, emeklilikte önceliğin 50 yaşını aşanlara verileceğini söylediği öğrenilirken, emekliliğini isteyen personel sayısının hafta başına kadar tespit edilmesi kararlaştırıldı. 
     
     Re’sen emeklilik komitesi 
     Başbakanlık genelgesi kapsamında KİT’lerden emekli edileceklerin sendikaların da temsil edilecek bir komisyonca belirlenmesi öngörülüyordu. Re’sen emekliliği protesto eden sendikaların, komisyona üye vermemesi nedeniyle Başbakanlık bünyesinde, Özkan başkanlığında komite oluşturuldu. Komite, KİT’lerde re’sen emekli edilecek işçileri belirleyecek. Komite’nin KİT’lerden gelmeye başlayan ve toplam 14 bin kişi olacağı hesaplanan listeleri dünden itibaren değerlendirmeye başladı. 
     



 EKONOMİ 



















</TEXT>
</DOC>
