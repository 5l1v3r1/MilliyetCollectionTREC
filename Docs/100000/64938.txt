<DOC>
<DOCNO> 64938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/yasam/yas05.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Gençlik iksiri için engel tanımadılar 
</HEADLINE>
<TEXT>

Yaşlanmanın etkilerini azaltan Saizen’ isimli pahalı hormonu çalmak isteyen çete üyeleri, bu uğurda ortaklarını bile öldürdü 
     DIŞ HABERLER SERVİSİ 

     ABD’nin Phoenix kenti, son yılların en tüyler ürperten cinayetiyle çalkalanıyor. Gençlik İksiri’ olarak da bilinen ve yaşlanmanın beden üzerindeki etkilerini azaltan Saizen’ isimli hormondan bir milyon dolar değerinde çalmaya hazırlanan bir çetenin içinden polise bilgi sağlayan 21 yaşındaki Konstantin Simberg, bir dedektifle telefonda konuşurken öldürüldü. Dedektifin Simberg’ten telefonda duyduğu son ses keskin bir çığlık oldu. Gencin ormanda bulunan cesedindeki işkence izleri, Simberg’in ölmeden önce çok acı çektiğinin göstergesiydi. 
     
     3 milyon dolarlık hormon 
     Dedektif Tom Britt, yaşanan olayı şöyle anlattı "Her şey bir ihbarla başladı. Kaktüs Eczacılık isimli şirketin ortaklarından Troy Langdon ile arkadaşı Sean Southland, FedEx’e ait bir kargo aracından toptan fiyatı 1 milyon doları bulan, kara borsadaysa 3 milyon dolara kadar alıcı bulabilen 6 bin şişe Saizen çalmayı planlıyordu. İki elebaşı, Simberg ve 4 genci, 24 Eylül’de ilaçları Phoenix’teki bir diğer ecza deposuna götüren kargo aracından çalmaları için tuttu. Simberg, silah kullanmak yerine aracın şoförüne 50 bin dolar önerdi. Ancak şoför parayı kabul etmeyince gençler ilaçları alıp kaçtı. Soygunu öğrenen polis, Simberg’in izini hemen bulurken, çetenin iki lideri Langdon ve Southland ilaçları kara borsada 3 milyon dolara satma planını değiştirerek bir ilaç şirketine 926 bin dolara sattı. 
     
     Sıra sigorta şirketine geldi 
     Bu parayla doymayan Langdon ortağı olduğu Kaktüs Eczacılık’ta hayali bir soygun planlayarak bu kez sigorta şirketini dolandırmayı kafaya koydu. Bu amaçla Simberg ve 3 arkadaşı depoya girdi ve burada soygun yapıldığına ilişkin izler bıraktı. 
     
     Sadece biri yakalandı 
     Ancak alarm kayıtlarını inceleyen polis, soygun olmadığını anladı. Tutuklanan Simberg, Langdon ve Southland, polisin yeni kanıtlar bulmasının ardından serbest bırakıldı. Korkuya kapılan Simberg muhbirimiz oldu ama öldürüldü." Şimdi Troy Langdon ile Sean Southland aranıyor. Onların pis işlerini yapanlardan Simberg öldürüldü, Dennis Tsoukanov tutuklandı, Chris Andrews ile Mikhail Drachev ise kaçtı. 
     



 YAŞAM 























</TEXT>
</DOC>
