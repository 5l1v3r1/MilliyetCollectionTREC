<DOC>
<DOCNO> 64987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/soneko01.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten değer kaybeden dolara müdahale sinyali.. 
</HEADLINE>
<TEXT>

     Devlet Bakanı Kemal Derviş, ''Bu aşırı değerlenmiş Türk Lirası'nı mutlaka piyasalar düzeltecek'' dedi. 
     Derviş, TİM tarafından çıkarılan Turkishtime adlı derginin yayın hayatına başlaması dolayısıyla düzenlenen kokteyl sırasında yaptığı konuşmada, kurun Merkez Bankası müdahale etmeden belli bir dengeye geldiğine ve Türk Lirası'nın yükselmeye başladığına işaret etti. Kurun sürekli artmaması ve Türk parasının sürekli değer yitirmemesinin sevindirici ve gerekli bir olay olduğunu belirten Derviş, ''İnsanlar TL'ye dönmeye başladılar ve bu kurun da Merkez Bankası müdahalesi olmadan serbest piyasa koşulları içinde bir dengeye ulaşabileceğini kanıtladı'' dedi. 
     1994 yılındaki bir kaç hafta dışında TL'nin hiçbir zaman bu kadar 
     değer kazanmadığını söyleyen Derviş, şöyle konuştu 
     ''Bu işin sevindirici yanı, ama bir de üzücü yanı var. Öbür tarafa fazla gidince hesaplar başka şekilde bozuluyor. Özellikle ihracatçının yarışma gücü konusunda ciddi sorunlar oluşuyor. Özellikle 1 milyon 400 bin liranın altına inince, 2000 yılında kaybettiğimiz yarışma payını belki yeniden kaybedebiliriz tehlikesiyle karşı karşıya geldik. Henüz tam manasıyla kaybolmadı ama kaybetme noktasına yaklaşıldı. Burada gerçekten bir sorun var. Bu sorunu ne olursa olsun, piyasalar dalgalansın, bir şekilde çözülür diyemeyiz. Ama bir taraftan da serbest kura alışmamız lazım. Serbest kur nasıl yukarı doğru gidişte insanlar hata yapıp önünde sonunda döndüyse, bu sefer öbür yöndeki bir sirkülasyonda da hata yapacaklar, bu hatadan öğrenecekler. 
     Reel ekonominin gerçeklerini göz önünde tutmadan kur tahmini yapanlar mutlaka yanılacaklar. Ama, 1,3,5 hafta sürecek onu bilemem. 
     Mutlaka bu aşırı değerlenmiş Türk Lirası'nı piyasalar düzeltecek. 
     Biraz da bizim yardımcı olmamız lazım. Tamamen başıboş bırakamayız. 
     Programda da, evet döviz rezervlerinde bir taban vardır, ama tavan yoktur. İcabında piyasalar tersine gittiğinde bir miktar rezerv almada Merkez Bankası'nın olanağı vardır. Merkez Bankası, bunu nasıl, ne zaman kullanır kendisi karar verir.'' 
</TEXT>
</DOC>
