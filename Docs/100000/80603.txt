<DOC>
<DOCNO> 80603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo16.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaraylı Ergün "Galatasaray'dan birşey olmaz demişlerdi..." 
</HEADLINE>
<TEXT>

     Galatasaraylı milli futbolcu Ergün Penbe, ligde mutlu sona mutlaka ulaşmak istediklerini belirterek, ''Şampiyonluğu kazanıp, Bu sezon Galatasaray'dan birşey olmaz 
     diyenlerin yüzünü kara çıkarmak istiyoruz'' dedi. 
     Ergün, takım arkadaşları Ümit ve Kerem ile birlikte erkek giyim markası KİP'in İstiklal Caddesi'ndeki mağazasında ilkbahar-yaz kreasyonu için modellik yaptı. 
     Kocaelispor'u yenerek 3. yıldızı formalarına takmak istediklerini ifade eden Ergün, ''Çok zorlu bir ekiple maç yapacağız. Son haftalarda form grafikleri yüksek. Muhteşem taraftarlarımız bizi orada da destekleyecektir'' dedi. 
     Ergün, bir soru üzerine de sezon öncesinde takımdan çok sayıda futbolcunun ayrılmasının ardından Galatasaray'dan bu sezon başarı beklenmediğini anlatarak, ''Kimse bizden böyle bir başarı beklemiyordu. Hocamız yeni gelen futbolcularla eskileri iyi kaynaştırdı, bu da başarıyı getirdi. Şampiyonluğu kazanıp, Bu sezon Galatasaray'dan birşey olmaz diyenlerin yüzünü kara çıkarmak istiyoruz'' diye konuştu. 
     
     ''GALATASARAY İSTERSE KALIRIM'' 
     Sezon ortasında kendisine yurtdışından transfer önerileri geldiğini, ancak teknik direktör Mircea Lucescu'nun isteği üzerine takımda kaldığını kaydeden Ergün, ''Galatasaray bana Sana ihtiyacımız var derse, yine kalırım'' dedi. 
     Deneyimli futbolcu, şampiyonluğu kazandıktan sonra transferin yeniden gündemi gelebileceğini de ifade ederek, hem kulübün, hem de kendisi için olumlu bir önerinin gerçekleşmesi durumunda yurtdışına gitmeyi düşünebileceğini dile getirdi. 
     
     ÜMİT ''2 MAÇI DA KAZANACAĞIZ'' 
     Ümit Karan ise kendilerinin yalnızca Kocaelispor maçını değil, son hafta yapacakları Yimpaş Yozgatspor karşılaşmasını da kazanmak istediklerini söyledi. 
     Sezon öncesinde hiç büyük konuşmadıklarını ve ''Şampiyon olacağız'' demediklerini belirten Ümit, ''Şimdi ise hedefe yalnızca 2 maç kaldı. Biz 3 değil, 6 puan almak istiyoruz'' dedi. 
     Ümit, kendisi hakkında yapılan eleştirileri de ''Bazıları beni seviyor, bazıları ise beğenmiyor. Eleştirilere açığım, yeter ki bunlar kötü niyetli olmasın'' diye yanıtladı. 
     
     MODELLİK YAPTILAR 
     Ergün, Ümit ve kaleci Kerem, KİP mağazasının yeni sezon takım elbiselerinin basın için tanıtımını yaptılar. 
     Mağazadan giyinen futbolculardan Ergün'ün eşi İlkan Penbe ile Ümit'in kız arkadaşı Burcu Esmersoy da tanıtımda yer aldı. 
     





</TEXT>
</DOC>
