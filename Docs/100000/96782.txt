<DOC>
<DOCNO> 96782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/soneko10.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Sermaye rasyosu 12'ye çıkacak" 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkanı Engin Akçakoca, bundan sonra sektörün başarısının, karlılığı ile doğru orantılı olacağına inandıklarını belirterek, ''hepimizin amacı bu sektörün karlılığını temin etmek olmalıdır'' dedi. 
     BDDK tarafından düzenlenen ''Bankacılık Sektörünün Yeniden Yapılandırılması Programı''nın tartışıldığı toplantının açılışında konuşan Akçakoca, bankacılık sektöründe maliyet etkinliğini artırıcı önlemlerin alınmasına yardımcı olduklarını söyledi. 
     Engin Akçakoca, bankacılığın ciddi bir iş olduğunu ve gerçek özkaynak gerektirdiğini ifade ederek, ''Özkaynak işi, yani devamlı elimizin cebimizde olması gerekiyor'' dedi. 
     
     2 YIL SONRA SERMAYE YETERLİLİK RASYOSU 12'YE ÇIKACAK 
     Yüzde 8 olan sermaye yeterlilik rasyosunun Türkiye için yeterli olmadığını vurgulayan ve bunun tüm dünyada 2 yıl sonra yüzde 12'ye çıkartılacağına işaret eden Akçakoca, şunları kaydetti 
     ''Demek ki, o günde yüzde 12 bize yeterli olmayacak. Demek ki bizim özkaynak konumuz her zamankinden çok daha önemlidir. İnanıyoruz ki, bu sektörü güçlendirebilirsek güçlü bir ekonomik altyapıya kavuşmak için ciddi bir adım atmış oluruz. Güçlenmek hepimizin elinde. 
     Sadece kurallar koyarak, güçlenmiyoruz, sadece özkaynak koyarsak da güçlenmiyoruz. Doğru işi, doğru zamanda, doğru bir şekilde yapmakla ancak güçlenebiliriz.'' 
     
     BİRLEŞMELERİN ÖNEMİ 
     Sektörde birleşmelerin önemine de değinen Akçakoca, bundan sonra bu konunun çok daha önemli olduğuna dikkat çekmek istediğini ifade etti. 
     Akçakoca, ''Bu rasyo, bu sene sonunda da, gelecek sene sonunda da önümüzde olacak. Güçlenmek istiyorsak, omuz omuza vermek gerekecek. Birleşme bu nedenle önemli'' diye konuştu. 
     





</TEXT>
</DOC>
