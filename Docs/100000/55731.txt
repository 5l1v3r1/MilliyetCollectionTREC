<DOC>
<DOCNO> 55731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur26.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Işıkara "Artık Türkiye'de deprem olacak mı diye sormayın" 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, ''Türkiye'de deprem olacak mı '' sorusunun artık sorulmaması gerektiğini belirterek, ''Türkiye'nin her yerinde zarar verebilecek bir deprem her zaman olabilir'' dedi. 
     Sosyal Hizmetler ve Çocuk Esirgeme Kurumu, Hacettepe Üniversitesi Sosyal Hizmetler Yüksekokulu ile UNICEF tarafından düzenlenen ''Sosyal Hizmet Sempozyumu'' kapsamında ''Depremle Birlikte Yaşamak'' adlı bir konferans veren Işıkara, depreme hazırlığın çok boyutlu olduğunu söyledi. 
     Sosyal hizmet kurumlarının depreme çok ciddi bir şekilde hazırlanmasının önemine işaret eden Işıkara, Fatma Girik, Perran Kutman, Beyaz, Yılmaz Erdoğan, Metin Şentürk gibi ünlü sanatçıların deprem önlemlerini anlattığı video eşliğinde bu hazırlıkların nasıl yapılması gerektiğini aktardı. 
     Okul, huzurevi, kreş, gündüz bakımevi, cezaevi, özürlülerin tedavi gördüğü merkezler gibi sosyal hizmet kurumlarının çalışanlarına bu konuda büyük görev düştüğünü belirten Işıkara, ''Türkiye'de deprem olacak mı sualini artık sormamamız lazım. Türkiye'nin deprem haritasına baktığımızda her yerinde zarar verebilecek bir depremin her zaman olabileceğini görüyoruz. Bizim yapmamız gereken, depremle birlikte yaşama konusunda elimizden geleni yapmaktır'' dedi. 
     Binaların depreme dayanıklı olup olmadığına felaket meydana gelene kadar kimsenin dikkat etmediğini ifade eden Işıkara, şöyle konuştu 
     ''Binanın tasarımını değiştirmeyin. İzinsiz kat inşa etmeyin. 
     Malzeme değiştirmeyin. Binayı inşa edildiğinden farklı bir amaç için kullanmayın. Bunlar, maalesef bugüne kadar yaptığımız şeyler. Şimdiye kadar, evlere bakarken, manzarası var mı dedik, makyajı üzerinde durduk. 
     Hiç, bu bina depreme dayanıklı mı diye sormadık. Şimdi, yaşanan rahatsızlığın nedeni şudur kimse yaşadığı mekana güvenmiyor. Oysa depreme dayanıklı olup olmadığını çok önceden sorup öğrenmemiz lazımdı.'' 
     
     Çömel, kapan, tutun 
     Okullarda yapılacak deprem tatbikatlarının büyük önem taşıdığını anlatan Işıkara, ''Çömel, kapan, tutun. Yani, deprem olunca çömel, kapan ve sabit bir cisme tutun. Eğer, yüksekteysen, bunu yan yatarak yap. Bunun defalarca yapılıp çocuklarda refleks haline gelmesi lazım'' dedi. 
     Deprem meydana geldiğinde asansörlerin kullanılmaması, balkonlara çıkılmaması ve balkon, pencere gibi yerlerden atlanmaması gerektiğini defalarca anlattıklarını kaydeden Işıkara, ''Yine, pencereden atlayanlar oluyor. Ama, bu sayı giderek azalıyor. Bunu da memnuniyetle söyleyeyim'' diye konuştu. 
     Özürlü ve yaşlıların da depreme karşı hazırlıklı olması için kurum yetkililerine büyük görevler düştüğünü belirten Işıkara, özürlülerin üzerlerinde kendilerine ilişkin bilgilerin bulunduğu kartları taşıması gerektiğini söyledi. 
     






</TEXT>
</DOC>
