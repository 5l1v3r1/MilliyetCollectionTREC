<DOC>
<DOCNO> 57086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/ekonomi/eko01.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Etibank ve Kentbank kapatılıyor 
</HEADLINE>
<TEXT>

Bankacılık Düzenleme ve Denetleme Kurulu, satış sürecinden sonuç alınamayan Fon’daki Etibank ve Kentbank’ın bankacılık yapma ve mevduat toplama izinlerini 28 Aralık 2001 tarihi itibariyle durdurdu 
     ANKARA Milliyet 

     Kentbank ve Etibank’ın bankacılık izinleri kaldırıldı. Bankacılık Düzenleme ve Denetleme Kurulu’ndan BDDK yapılan yazılı açıklamada iki bankanın bankacılık işlemleri yapma ve mevduat toplama izinlerinin 28 Aralık tarihi itibariyle durdurulacağı belirtildi. 
     Açıklamada banka çalışanlarının kazanılmış haklarının korunacağı belirtilirken, hesabı bulunan mevduat sahiplerinin hak kaybına uğramayacağı ifade edildi. Kararın mali sistemde güven ve istikrar sürdürülmesinin sağlanması amacıyla alındığı açıklandı. 
     
5.5 katrilyonluk zarar      30 Kasım 2001 tarihi itibariyle, Kentbank’ın birikmiş zarar tutarı 1 katrilyon 31 trilyon 819 milyar lira, Etibank’ın birikmiş zarar tutarı da 4 katrilyon 465 trilyon 45 milyar lirayı buldu. Her iki bankanın da satış sürecinden sonuç alınamadı. 
     Etibank’a önce Koç Holding, son olarak OYAK ve banka çalışanlarıyla Vinsan Veziroğlu İnşaat’ın oluşturduğu konsorsiyum talip olmuştu. 
     
Fon’da 6 banka kaldı      1992’de Süzer Holding tarafından kurulan ve 2001’de el konulan Kentbank’la ise Ekonomi Bankası TEB ilgilenmişti. Kentbank 4.7 katrilyon liralık aktif büyüklüğüyle Türkiye’nin 13’üncü büyük bankası konumundaydı. Bankanın 86 şubesi ve bin 348 çalışanı bulunuyor. 
     Etibank ve Kentbank’ın kapatılmasıyla birlikte TMSF bünyesinde, en son devredilen Toprakbank’la birlikte toplam altı banka kaldı. 
     
Atatürk’ün bankası tarih oluyor...      1935’te Atatürk’ün talimatıyla kurulan Etibank’ın bankacılık bölümü 1998’de özelleştirilerek, Cavit Çağlar ve 
     Dinç Bilgin’in ortak girişimcilik şirketine satıldı. Daha sonra tamamen 
     Bilgin’e geçen banka 27 Ekim 2000’de Fon’a devredildi. 5.5 ay önce Fon’daki diğer bankalardan İnterbank ve 
     Esbank ile birleştirilen banka 7 katrilyonluk aktif büyüklükle, sektörde dokuzuncu sırada bulunuyor. Bankanın 159 şube ve 3 bin 285 çalışanı var. 
     



 EKONOMİ 



















</TEXT>
</DOC>
