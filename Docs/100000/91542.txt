<DOC>
<DOCNO> 91542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/yurundul.html </URL>
<DATE> 2002/06/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Mükemmel 
</HEADLINE>
<TEXT>

     Milli Takımımız tarihimizin en önemli maçında sahadan başı dik ayrıldı. Hem de hak ederek. Bugüne kadar oynadığımız en iyi futboldu. 
     Oyuna hırslı, inanmış ve organize başladık. Rakibin fizik üstünlüğünü iyi top yaparak yüksek motivasyonla ortadan kaldırdık. İlk yarıda bu tip maçlar için tahmin edilmeyecek pozisyon zenginliği bulduk. Ama inanılmaz goller kaçırdık. Senegal her ne kadar bizim oyunumuza mahkum olsa da ani parlamalarla çıktığında sprinter oyuncularıyla tehlikeli oluyordu. Ancak defans blokumuz orta sahadan da aldığı destekle rakibin hücum gücünü en aza indirmeyi başardı. 
     İkinci yarıya da aynı şekilde başladık. Her şey vardı tempo, hırs, organize ataklar, pozisyonlar. Ama bir tek şey yoktu, gol. En önemlisi de o idi. Bu arada maçın sonlarına doğru en büyük korkumuz "atamayana atarlar" kuralının sahneye çıkmasıydı. Böyle büyük bir tehlikeyi de son saniyede yaşadık. Maçın uzatma bölümünde hazırlanışı ve yapılışı mükemmel bir golle büyük başarıya imza attık. Teknik Direktör Şenol Güneş’in kenar yönetimi dört dörtlüktü. İlhan - Hakan, Arif - Emre değişiklikleri de tam zamanında, isabetli kararlardı. Bütün futbolcularımız üst düzeyde görev yaptılar. Hakan Şükür kaçırdığı inanılmaz gollerle olumsuz bir tablo çizdi ama ona da haksızlık yapmamak gerekir. İtalya’da oynamamanın sıkıntılarını yaşıyor. Türk futbolunun çıkışında yaptığı çok önemli katkıları kimse göz ardı etmesin. 
     Dün gece herşey mükemmeldi. Oyun da, sonuç da. Teknik heyeti ve tüm futbolcularımızı canı gönülden kutluyoruz. 
     Karşılaşmanın Kolombiyalı hakemi mükemmel bir yönetim gösterdi. 
     



 SPOR 






























</TEXT>
</DOC>
