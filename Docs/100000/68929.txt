<DOC>
<DOCNO> 68929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/guncel/gun14.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Kutlular, tahliye edildi 
     Ankara’da Kocatepe Camii’nde, Saidi Nursi’yi anmak için düzenlenen mevlit çıkışında 17 Ağustos depremiyle ilgili yaptığı açıklamada "Deprem ilahi ikazdır" diyen ve yargılandığı DGM’ce 2 yıl 1 gün hapse mahk m olan Yeni Asya Gazetesi Sahibi Mehmet Kutlular, dün tahliye oldu. 312. maddede yapılan değişikliğin yürürlüğe girmesiyle bulunduğu Kırklareli’nin Vize ilçesi Kapalı Cezaevi’nden 276 gün sonra tahliye edilen Kutlular, "Biz gene bıraktığımız yerden hayatımıza devam edeceğiz" dedi. 
     
     Yeşil Kart kalkıyor 
     Hiçbir sosyal güvencesi olmayan, yardıma muhtaç kişilerin tedavi giderlerinin karşılanması için getirilen "yeşil kart" uygulaması, ortaya çıkan suiistimaller nedeniyle kaldırılıyor. Mercedes otomobil sahibi bazı kişilerin bile yararlandığı sistemin yerine faturaya dayalı ödeme’ sistemine geçilmesi planlanıyor. Yeni sistemde ödemelerin de Sağlık Bakanlığı yerine Sosyal Yardımlaş-ma ve Dayanışma Fonu tarafından yapılması üzerinde durulduğu kaydedildi. 
     
     İşadamına kanlı pusu 
     Bakırköy’deki Çınar Otel’de öğle yemeğini yedikten sonra otoparktaki arabasına doğru yürüyen işadamı Ali Dündar, 34 VF 9135 plakalı Renault Broadway marka otomobilden inen 3 kişi tarafından kurşun yağmuruna tutuldu. Dündar, boynundan ve göğüs kafesinden aldığı üç kurşunla ağır yaralandı. Kaldırıldığı International Hospital’da ameliyat edilen Dündar’ın hayati tehlikeyi atlatamadığı öğrenildi. Kaçan saldırganların terk ettiği otomobilde yapılan incelemede iki kişinin parmak izleri tespit edildi. 
     
     Ağabey Erbakan öldü 
     Kapatılan RP’nin Genel Başkanı siyasi yasaklı Necmettin Erbakan’ın ağabeyi Prof. Dr. Nizamettin Erbakan, vefat etti. 87 yaşındaki Prof. Dr. Nizamettin Erbakan, Ankara Yüksek İhtisas Hastanesi’nde tedavi görüyordu. Prof. Dr. Nizamettin Erbakan’ın cenazesinin, bugün İstanbul Fatih Camii’nde, cuma namazını müteakip kılınacak cenaze namazının ardından Merkez Efendi Mezarlığı’nda toprağa verileceği belirtildi. 
     
     Pasaportçu tutuklandı 
     İmamlar Birliği üyesi üç militan için İstanbul’da sahte pasaport hazırladığı gerekçesiyle gözaltına alınarak Van’a getirilen Kuzey Iraklı Ahmet Abdullah, sorgusunun tamamlanmasından sonra DGM’ye sevk edildi. Ortadoğu’da şeriat esaslarına dayalı İslam Birliği kurmayı amaçlayan İmamlar Birliği Beyyiat El İmam örgütü üyesi Firas Süleyman, Ahmet Mahmud ve Mustafa Hasan’ın İsrail’e gidebilmesi için sahte pasaport hazırladığı belirlenen Kuzey Iraklı Abdullah, emniyetteki sorgusunun ardından çıkarıldığı DGM’ce tutuklarak cezaevine gönderildi. 
     
     Teoman’dan açıklama 
     Şarkıcı Teoman, menajeri Funda Sanlıman aracılığıyla, Mod Organizasyon’un İzmir’de 1.5 saatlik konseri için 40 milyar istediğine ilişkin açıklamasına tepki gösterdi. Sanlıman, yaptığı açıklamada şunları söyledi "Teoman, seyircisine ulaşmak için neredeyse bedava konser veriyor, birçok yardım konserine de hiç para almadan çıkıyor. Tavrımız böyleyken aksi söylentiler, kendi payını yükseltmeye çalışan aracıların ürünüdür." 
     



 GÜNCEL 

























</TEXT>
</DOC>
