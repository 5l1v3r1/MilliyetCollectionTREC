<DOC>
<DOCNO> 76720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/guncel/gun06.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çapan da serbest 
</HEADLINE>
<TEXT>

Belediyedeki yolsuzluk iddiaları nedeniyle DGM’de yargılanan Gürbüz Çapan’ın da aralarında bulunduğu 4 sanık tahliye edildi 
     SEMRA PELEK İstanbul 

     Esenyurt Belediye Başkanlığı görevinden uzaklaştırılan Gürbüz Çapan’ın da aralarında bulunduğu 4 sanık, belediyedeki yolsuzluk iddialarına ilişkin yargılandıkları davada tahliye edildi. 
     İstanbul 1 No’lu DGM’deki üçüncü duruşmaya, tutuklu yargılanan Gürbüz Çapan, kardeşleri Zeki Çapan ile Çetin Çapan ve Seyfettin Karahan’ın yanı sıra, bazı tutuksuz sanıklar da katıldı. 
     
     CHP’liler destek için geldi 
     Çapan’ın kardeşi Günay Çapan, İstanbul Milletvekili Rıdvan Budak, eski Bayındırlık Bakanı Onur Kumbaracıbaşı, eski CHP milletvekilleri Fehmi Işıklar, Zeki Naci Tarhan, Cumhuriyet Gazetesi yazarları Hikmet Çetinkaya, Oral Çalışlar, Deniz Som, türkücü Ferhat Tunç, sinema sanatçısı Tuncer Necmioğlu, şarkıcı Bora Gencer ve Eşber Yağmurdereli, destek için DGM’ye geldi. 
     Belediye meclisinde görev yapmadığını belirten Seyfettin Karahan, "Bunların toplantılarına katılmadan ihalelere nasıl fesat karıştırmışım " dedi. Müştekilerden Şerafettin Düz ise Çapan ve kardeşlerinin, kardeşi Kemal Düz’ü öldürttüklerini öne sürerek şik yetçi olduğunu bildirdi. 
     Mustafa Odabaş da, Çapan ve kardeşlerinin bazı kişileri dövdürttüğünü ileri sürdü. Çapan’ın avukatı Uğur Alacakaptan, şik yetçi Şerafettin Düz’ün, Gürbüz Çapan’ın öldürülmesine teşebbüs davasında azmettirici olarak yargılandığını belirtti. 
     Mahkeme, Gürbüz Çapan, Zeki Çapan ve Çetin Çapan ile Seyfettin Karahan’ın delil durumu ve tutuklu kaldıkları süreleri göz önüne alarak tahliyelerine, diğer sanıklar Ali Aksu ve Hıdır Gü-ler’in ise tutukluluk halinin devamına karar verdi. 
     



 GÜNCEL 

















</TEXT>
</DOC>
