<DOC>
<DOCNO> 88948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/spor/ydenizli.html </URL>
<DATE> 2002/06/10/ </DATE>
<TIME>  </TIME>
<AUTHOR> MUSTAFA DENİZLİ  </AUTHOR>
<HEADLINE>
Bitmedi 
</HEADLINE>
<TEXT>

     Kosta Rika önünde belki de hiç ummadığımız bir puan kaybettik, ama ben hala son derece umutluyum. Brezilya’nın antrenman havasında oynayacağı maç bile onların, bu takımı farklı yenmesine yeter de artar. 
     90 dakika boyunca her iki takımın da iyi oynadığını söyleyemeyiz. Takımımızda belli ki, Brezilya maçında yaşanan üzüntünün kalıntıları halen devam ediyordu. Kosta Rika önünde daha aktif olmamız gerekiyordu. Bu maçta bizi kesin bir galibiyet ilgilendirirken, bunu elde edecek oyun şeklini tutturamadık ve hücumda kalabalık olamadık. Özellikle orta alan gereksiz yere topla çok oynadı. Son bölümde golü yedikten sonra yaptığımız hava toplarını, Hakan varken, yapamadık. Pozisyon üretemedik. Aksine rakibimiz bizden çok daha net pozisyonlara girdi. 
     Şimdi Çin maçını stresli şekilde yaşayacağız. Bu maçı geçmek için önce olumsuz havamızdan sıyrılmamız gerekiyor. Kesinlikle daha aktif olmalıyız. Umutlarımız bitmedi. Ama bu gruptan çıkmak için önce Çin’i yenecek tempoyu yakalamamız şart. Kosta Rika maçındaki tempoyla bu olmaz. Çin’e karşı Kosta Rika önünde yapmadığımız çabuk paslara itibar etmemiz gerekecek. Dünkü havamız, maç kazanmak için yeterli bir hava değildi. Ama olan oldu. İki maçı da artık unutmamız gerekiyor. Demekki final maçı, bu değil, Çin maçıymış. Hiç olmazsa bu fırsatı kaçırmayalım. Oyuncularımızın gerginlikten kurtulma çarelerini, umarım bir iki gün içinde buluruz. Ne olursa olsun ben buradan dönmek istemiyorum. Ve dün, bir taraftar için dünyanın en zor işinin bu tip maçları tribünden izlemek olduğunu anladım. 
     



 SPOR 



































</TEXT>
</DOC>
