<DOC>
<DOCNO> 65875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo09.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'dan hakem Mustafa Çulcu'ya yaylım ateşi.. 
</HEADLINE>
<TEXT>

     Galatasaray'dan, 1-1 sona eren Antalyaspor maçının hakemi Mustafa Çulcu'ya büyük tepki var. 
     Kulüp futbol şubesi üyesi Abdurrahim Albayrak, karşılaşmanın orta hakemi Mustafa Çulçu'ya sert tepki göstererek, ''Neredeyse bütün oyuncularımız sakatlanacaktı. Hakem sertliğe pirim vererek resmen maçı katletti'' dedi. 
     Kamil'in ilk yarıda Hasan'a yaptığı hareket nedeniyle ikinci sarı kartını görüp kırmızı kartla oyun dışı kalması gerektiğini ileri süren Albayrak, ''Oyuncularımızın ayakları mosmor oldu. Futbolcularımız perişan oldu. Hakem de kartlarını erken çıkarmayarak buna izin verdi'' diye konuştu. 
     Albayrak, Antalyasporlu futbolculara da sitemde bulunarak, sözlerini şöyle sürdürdü 
     ''Sahadaki herkes, geçimlerini futbol oynayarak sağlıyor. İçinde biraz Allah korkusu olan karşısındaki rakibine bu kadar sert girmez. 
     Bu futbolcular Dünya Kupası'nda ülkemizi temsil edecekler, böyle acımasızca girmek yazıktır, günahtır. Yapmamaları lazımdı. Bir gün onların da başına gelebilir.'' 
     
     Kaçan galibiyet 
     Antalyaspor karşısında son dakikada kaçan galibiyete yandığını da ifade eden Albayrak, 1-0'dan sonra yakaladıkları pozisyonları değerlendiremeyerek, beraberliğe razı olduklarını anlattı. 
     Rakiplerinin maça teknik direktör Giray Bulak yönetiminde iyi hazırlanmış olduğunu vurgulayan Albayrak, ''Onların da puana çok ihtiyacı var. İyi toparlanmışlar. Ben son dakikada yenilen gole çok üzüldüm. İnanılır gibi değil. 1-0'ı bulduktan sonra bile 2 mutlak golü kaçırdık. Şanssızlık diyorum, çünkü bu golleri atamayan oyuncularımızın yeteneklerinden hiç kuşkum yok'' diye konuştu. 
     Albayrak, deplasmanlarda hakkikaten bir uğursuzluk yaşadıklarını da dile getirerek, sözlerini şöyle tamamladı 
     ''Gerçekten deplasmanlarda zorlanıyoruz. Bu maça galibiyet için çıkmıştık. 2. golü bulabilseydik, 5-6 fark dahi olabilirdi. Ancak, önümüzdeki ilk deplasman maçından galibiyetle ayrılarak bu fobimizi de yeneceğimize inanıyorum.'' 
     






</TEXT>
</DOC>
