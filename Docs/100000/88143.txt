<DOC>
<DOCNO> 88143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sontur04.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay, idam cezasıyla ilgili görüşünü açıkladı 
</HEADLINE>
<TEXT>

     Genelkurmay Başkanlığı, idam konusunda Genelkurmay Başkanı Orgeneral Hüseyin Kıvrıkoğlu tarafından bizzat yapılan çeşitli açıklamalardaki görüşlerde herhangi bir değişiklik bulunmadığını bildirdi. 
     Genelkurmay Başkanlığı Genel Sekreterliği'nden yapılan açıklamada, son günlerde basın ve yayın organlarında yer alan haberlerde, ''Silahlı Kuvvetler adına konuşmaya yetkili bir komutana atfen, TSK'nın idamın kaldırılmasını desteklediği, buna karşın savaş ve terör suçlarından idam cezası alanlara aftan ve infaz yasasından yararlanamayan ağırlaştırılmış müebbet hapis cezasının getirilmesinin gerektiği'' hususuna yer verildiği kaydedildi. 
     Açıklamada, şöyle devam edildi 
     ''Ayrıca, iş dünyasının teşkil ettiği bir sivil toplum örgütünün Genelkurmay yetkilileriyle görüştüğü ve toplumda tartışılan konular üzerinde görüş birliğine varıldığına ilişkin haberlere ve yorumlara yer verilmiştir. 
     Basın ve yayın organlarında yer alan bu haberler gerçeği tam olarak yansıtmamakta olup, gerekli açıklamalar müteakip maddelerde kamuoyunun bilgisine sunulmuştur. 
     Genelkurmay İkinci Başkanı Orgeneral Yaşar Büyükanıt, 28 Mayıs 2002 tarihinde düzenlenen '11 Eylül Sonrası Gelişmeler ve Türkiye' 
     konulu bir sempozyum sırasında basın mensuplarının sordukları bir soruya cevaben şu açıklamada bulunmuştur 'Bu tür soruları bize sormayın. Bu tür konularda fikir üretenlere sorun. Örnek olarak birisi çıkıp, Kıbrıs AB önünde engel olmamalı diyorsa, o kişiye sorun. Nasıl Çözümünüz ne Bir başkası çıkıp, idam kaldırılmalı diyorsa, o kişiye sorun. Peki, idamı kaldırınız. Kısa bir süre sonra mevcut sistemimiz sonucu kanlı terörist katiller dışarıya çıkacak mı, yoksa yasal ve anayasal tedbirler alınarak bunlar yaşam boyu cezaevinde tutulabilecekler mi Bu soruları bu konularda toplumu yönlendirmeye çalışanlara sorun.' Yukarıda ifade edilen hususların bazı basın yayın organlarınca çarpıtılarak yansıtıldığı üzülerek izlenmiştir. İdam konusunda Sayın Genelkurmay Başkanı tarafından bizzat yapılan çeşitli açıklamalardaki görüşlerde herhangi bir değişiklik bulunmamaktadır. 
     
     ''İFADELER GERÇEĞİ YANSITMIYOR'' 
     İş dünyasının teşkil ettiği bir sivil toplum örgütü 29 Mayıs 2002 tarihinde Genelkurmay İkinci Başkanı'nı ziyaret etmiştir. Ziyaret sırasında konuk kişiler tarafından idam ve dil konusunda yaptıkları çalışmalar açıklanmış, hazırladıkları dokümanlar verilmiştir. Ziyaret bir nezaket ziyareti niteliğinde olup, bu hassas konularda tartışılıp görüş birliğine varıldığı şeklindeki ifadeler gerçeği yansıtmamaktadır. 
     Ayrıca, 30 Mayıs 2002 tarihinde gerçekleştirilen Milli Güvenlik Kurulu toplantısında ağırlıklı olarak Türkiye'nin Avrupa Birliği'ne katılımı ve Kıbrıs konusu görüşülmüş olup, idam, ana dil öğrenimi ve yayın konularında Türk Silahlı Kuvvetleri'nin görüşleri gündeme gelmemiştir. 
     Tartışmaların ulaştığı boyutlar nedeniyle bu hususlarda kamuoyunun bilgilendirilmesine ihtiyaç duyulmuştur.'' 
     





</TEXT>
</DOC>
