<DOC>
<DOCNO> 73588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun16.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Guantanamo'daki esirlerin bir günü nasıl geçiyor 
</HEADLINE>
<TEXT>

     Guantanamo üssünde esir tutulan El Kaide ve Taliban savaşçılarının beslenme sorununa çözüm olarak ''tahıl gevreği'' bulundu. 
     ABD öncülüğündeki koalisyon kuvvetlerine karşı dağlık bölgelerde mücadele verirken yakalanan ve tutsak edildikleri ABD'nin Küba topraklarındaki Guantanamo üssünde kültür şokunu yakından tanıyan Usame Bin Ladin yandaşları, aynı zamanda, kadın gardiyanların gözetiminde tutulmanın farklılığını yaşıyor. 
     Guantanamo'da esir tutulan 300 kadar El Kaide ve Taliban üyesinin günlük hayatını gözlemleyen The Christian Science Monitor, internet sayfasında yayınladığı haberde, diğer esirler ile Afgan esirlerin davranış ve istekleri arasındaki farklılıklara dikkat çekti. 
     Guantanamo'da görevli Binbaşı Rumi Nielson-Green, yemeklerden memnun olmayan esirlerin, diğer örneklerdeki gibi çikolata ve sigara talep etmediklerini, tek tercihlerinin ''tahıl gevreği'' olduğunu söyledi. 
     Prangalarıyla duş yapmaya alışan ve yere serdikleri havluların üstünde namaz kılan esirlerin günü, şafak vaktinden hemen önce başlıyor. Sabah namazının ardından saat 06.30'da her esire kendi hücresinde, hücreye açılan küçük bir pencereden kağıt tabaklarda kahvaltı servisi yapılıyor. Kahvaltı mönüsü, yulaf ezmesi, bir adet portakal, taze ekmek ve bir şişe sudan oluşuyor. 
     Esirlerin hücresini, 8 adımlık kare şeklinde bir alan oluşturuyor ve esirler bu alanda ancak ayağa kalkabiliyor, oturabiliyor, çömelebiliyor, uzanabiliyor, adım atabiliyor, uyuyabiliyor ve komşu hücrelerdeki arkadaşlarıyla konuşabiliyor. Esirlerin ayrıca Kuran okumasına izin veriliyor. 
     Esirlerin, günün büyük bir bölümünü hücrelerinde geçirdiğini belirten denizci Binbaşı Stephen Cox, sıraları geldiğinde sorgulanan esirlerin, yüksek derecede korunan cezaevi şartlarında bulunduğunu söyledi. 
     Esirler, saat 07.30'dan öğle vaktine kadar, 4 faaliyetten birine katılıyor. Duş yapmalarına, muayene edilmelerine ve dinlenmelerine izin veriliyor veya sorguya alınıyorlar. Her esire, iki günde bir duş yapma zorunluluğu getiriliyor. Esirler, hücrelerinde el ve ayak bileklerinden zincirlenmiş halde tutuluyor. Ayak bileklerindeki zincirler, bele sarılı bir kemere bağlanıyor. Hücrelerinden dışarıya alınan her esir için en az 2 gardiyan görevlendiriliyor. 
     Esirlere tanınan 15 dakikalık dinlenme süresi içinde, ayak bileklerine bağlanan prangalar çıkartılıyor, ancak herhangi bir spor aktivitesinde bulunulmasına izin verilmiyor. Esirler, haftada iki gün, esir kampı yakınlarındaki bir alanda bulunan dinlenme bölgesine götürülüyor. 
     Esirleri sorgulayan yetkililer, edinilen bilgileri aralarında paylaşmıyor. Esirlerin büyük bir bölümü, bilgi vermeyi ve kimliğini açıklamayı reddediyor. 
     Öğle namazının ardından, yemek servisi saat 12.30'da yapılıyor. ''Helal'' olmasına özen gösterilen öğle yemeği mönüsünde, güveç ve tahıl gevreği ayrıca, ''New York usulü'' sarımsaklı patates kızartması veriliyor. 
     Esirler, 13.30 ila 17.00 arasında, Uluslararası Kızılhaç Komitesi temsilcileriyle görüşüyor ve yine aynı saatler içinde, ABD ordusu imamının, esirleri ziyaret etmesine izin veriliyor. Esirler, günde 5 kez namaz kılabiliyor. 
     Akşam yemeği saat 17.00'da veriliyor ve mönü pilav, fasulye, ekmek, bir adet muz ve bir şişe sudan oluşuyor. 
     Sarıklarının ellerinden alınması üzerine, 300 kadar esirin hemen hemen üçte ikisi açlık grevine başlamıştı. Sayıları 40'a kadar düşen protestoculardan sadece 3'ünün bu ay başından bu yana yemek yemeyi reddettiği belirtiliyor. 
     






</TEXT>
</DOC>
