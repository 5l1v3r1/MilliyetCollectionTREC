<DOC>
<DOCNO> 63550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/yazar/bila.html </URL>
<DATE> 2002/01/22/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
ABD izlenimleri 
</HEADLINE>
<TEXT>

     Başbakan Ecevit'in gezisi 11 Eylül sonrasındaki değişimleri yerinde gözlememize de olanak sağladı. 
     11 Eylül faciasının etkisi, günlük yaşamda çok açık biçimde görülüyor. Özellikle New York'ta günlük yaşam önemli ölçüde etkilenmiş. İnsanların morali bozuk görünüyor. 
     11 Eylül'e ilk tepki milliyetçilik duygularının güçlenmesi ve açığa vurulması biçiminde ortaya çıkmış. New York sokakları, ABD bayraklarıyla donatılmış durumda. Hemen hemen bütün binalarda dev ABD bayrakları asılı. ABD'liler arabalarına da ABD bayrakları ve milliyetçi sloganlar yapıştırmışlar. "ABD güçlüdür", "Tanrı ABD'yi korusun", "Birlikteyiz, ayaktayız", "11 Eylül'ü asla unutma" gibi sloganları her yerde görmek mümkün. Büyük boy ilan panoları da belediye tarafından benzeri afiş ve sloganlarla donatılmış. 
     Yüksek binaların, kalabalık işyerlerinin resmi ve özel güvenlik önlemleri artırılmış görünüyor. İnsanlar henüz tedirginliklerini üzerlerinden atamamışlar. Olağan günlük yaşamlarına dönmeleri zaman alacağa benziyor. 
     New York Belediyesi, insanları alışkanlıklarına, normal davranış kalıplarına döndürebilmek için yoğun bir kampanya yürütüyor. Televizyon programlarıyla, ilanlarla, çağrılarla, reklamlarla New Yorkluları yeniden akşam dışarı çıkmaya, alışveriş yapmaya, para harcamaya özendiriyorlar. Bir süredir içlerine kapanan New Yorkluların yeniden açılmalarını sağlamaya çalışıyorlar. 
     Bir yandan da İkiz Kuleler'in bıraktığı boşluk ve enkazın ne yapılacağı tartışması sürüyor. İki kule, toplam 1 milyon 400 bin ton enkaz bırakmış. Bunun 1 milyon tonu olay yerinden taşınmış. Kulelerin yerine yenilerinin yapılması ile enkazın bir bölümünün bir anlamda anıt olarak bırakılması yönündeki iki görüş tartışılıyor. Binaların yenilenmesini savunanlar, ABD'nin gücünü kanıtlaması ve eskisi gibi kuleleri dikmesinin ABD imajı açısından yararlı olacağı düşüncesindeler. İkinci görüşü savunanlar ise insanlık tarihinin en büyük faciasına sahne olan İkiz Kuleler'in enkazının ibret olması amacıyla anıtlaştırılıp, öylece bırakılmasını ve insanların ziyaretine açılmasını savunuyorlar. Bu görüşe karşı çıkanlar ise binlerce insanın yaşamını yitirdiği bu yerin bir bakıma "turizm amaçlı ziyaret merkezine" dönüştürülmesinin, orada ölenlere saygısızlık olacağı düşüncesindeler. 
     Havaalanlarındaki denetim ise olağanüstü sıkılaştırılmış durumda. Sadece yabancıları değil ABD vatandaşlarını da sıkı bir denetimden geçiriyorlar. İnsanları ve eşyaları çok detaylı biçimde arıyorlar. Artık havaalanlarına giriş ve çıkış eskisi gibi kolay değil. New York gümrüğünden çıkışın zaman zaman iki saati bulduğu belirtiliyor. 
     ABD'de 11 Eylül sonrasında hiçbir şey eskisi gibi değil. 
     ABD'nin ve ABD'de de günlük yaşamın bilinen haline dönmesi çok zor ve belki de olanaksız gibi görünüyor. 
     
     







İki ceza maddesi 


Parasız adam 


ABD izlenimleri 


Avrupa Birliği'yle Kürtçede ahmaklık örnekleri 


Çeneleri tutmak 


Vecihi Hoca'dan mektup var 


Amerikalı gözüyle Türk eğitimi 


Dünyaya açılmanın yolları 


FRP’yi yasaklamalı mı yasaklamamalı mı 


Türkiye’nin en zengin koleksiyoncusu 


Eşit ücret kararnamesinde irade var, icraat yok 


Ecevit, Irak ve İncirlik 


Bankalar yasası Cumhurbaşkanı'ndan döner mi 


Kara bıyıklı yabancıya yüksek faizli Törkiş tahvil’ 


BDDK’dan "İlgim yok" yazısı geldi 


</TEXT>
</DOC>
