<DOC>
<DOCNO> 59832 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/yazar/temelkuran.html </URL>
<DATE> 2001/12/31/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
İyi yıllar, yeni yıllar 
</HEADLINE>
<TEXT>

     Bu 2001’de bir tuhaflık vardı, yıl yok gibiydi sanki. Sanki 2000 çok abartıldığı için iki yıl sürdü de arada 2001 gürültüye gitti. Öyle bahtsız, gölgede kalmış, silik bir yıldı yani, olmasa bile olurdu belki. Ama işte insanoğlunun zamanı sıfırlamaya ihtiyacı var. Bir zamanı bitirip diğerine başlamak gibi tuhaf bir anlayış içerisinde uygarlık. O bakımdan saatlere, günlere, yıllara ve eğlenmek zorunda olunan yılbaşlarına ihtiyaç var. Böylece hafifliyor zaman, bölüne bölüne. Böylece hesap edilebilir bir şey haline geliyor ömür. İş başvurusu formlarının boşluklarına sığdırılabilen kodlara dönüşebiliyor hayat 
     Şurada doğdum, şu lisede okudum, üniversiteyi orada bitirdikten sonra beri tarafta işe başladım vesaire vesarie... 
     Oysa bu kadar doğrusal değil zaman. Hatta bazen o kadar doğrusal değil ki, dönüp dönüp kendini dolar. 
     
Sincaplar ve kediler      Zaman hesap edilebilen bir şey değil aslında. Karışıklık çıkmasın diye öyle davranılıyor sadece. Greenwich’teki birtakım adamların yağladığı çarklarda ölçülüp biçilen, her ana eşit dağıtılan bir şey değil zaman. Bu yüzden işte işkence görürken uzun, seviştiğin zaman kısa olan bir şey. Beklerken zalimce derin, bekletirken şımarıkça hafif bir şey. Eşyanın kendi zamanı var mesela, usul usul kendine akan. Etin başka bir zamanı var, etin sahibine göre durabilen, gidebilen, koşabilen, durup dururken ayak direyen. Her kalbin başka bir zamanı var mesela. Birinin dakikası uymuyor diğerininkine. Biri ağır ağır seviyor birini, biri hızla aşka ayarlayabiliyor kalbini. Kimininki kronometre gibi, kimininki ağır bir saat kulesi. Kedilerin zamanı mesela, asla aynı değildir sincaplarınkiyle. Sincabın acelesi vardır hep, kedi geniş geniş bakar zamanın keyfine. İnsanlar da benzeyebilir bir kediyle sincaba. Uzun telefon beklemelerdeki zaman bu yüzden bir işkenceye dönüşebilir bir sincap için. Kedi sincabın hızla ufalanıp yok olan kalp zamanını nereden bilsin 
     Okumakta olduğunuz yazı için imal edilmiş bu "Zamanların Eşsizliği Teorisine" göre, diyelim ki, sizin için bu yıl daha bitmemiş olabilir. Ya da yılbaşı sohbetleri başladığı andan itibaren artık çoktan 2002’ye girmiş de olabilirsiniz. Tıpkı bir çekip gidişi planlarken çoktan çekip gitmiş olmak, artık burada idareten durmak gibi... Yılın son günlerini bir tür idareten yaşıyor olabilirsiniz yani. Yeni kıyıya varmadan önce sıkıntıyla ve hızla kürek çekmek gibi. Ama zaman böyle bir şey mi Boş verdiğiniz, güya aceleyle geçiştirdiğiniz, boş sandığınız bütün o zamanlar hayata dahil değil mi Eğer varsa Tanrı’nın önünde şöyle mi diyeceksiniz her şey bittiğinde 
     "Fakat Sayın Tanrı, benim yaşamaktan saymadığım birtakım zamanlar vardı. Mümkünse onları bir daha hesap edip, brütten düşebilir miyiz " 
     Tanrılar -biliyorsunuzdur herhalde- bu konuda pek anlayışlı değillerdir. Hepsi zaman kadar zalimdir. Zaman kendini sayar ve kendini saymayanı saymaz. Tıpkı tanrılar gibi. 
     
İyi dilekler bölümü      Şimdi -her ne demekse- "yeni" yıl için birtakım iyi dileklerde bulunmak gerekiyor. Misal, köşedeki bakkal beş gündür her biri ikişerden olmak üzere bendenize toplam 10 kere "İyi yıllar" diledi. Türkiye için biraz yeni olan bu jargonun antrenmanını yapıyor gibi bir hali var. Neyse... Sonuç olarak şunu diyeceğim 
     2002’de ne yaparsanız yapın, saymadığınız zamanların da hayatınıza dahil olduğunu unutmayın. Zamanın bütün oluklarının, fay kırıklarının derinliklerini yaşayın, her bir noktasına temas etmeden bir anı geçiştirmeyin bir başka ana geçmeden önce varolan anı boylu boyunca, yayvan yayvan yaşayın. Kötü zamanları bile atlamayın. Belki de bilhassa onları... "Günü yaşa" gibi tüyler ürpertici bir klişe değil bu başka bir şey. Hayatın ve zamanın özgül ağırlığını keşfetmekle ilgili bir şey. İyi yıllar, "yeni" yıllar 
     
     







Yeni yıla bakarken 


Ben ve biz, galip... 


Sam Amca’nın en uzun yılı 


Geç bile kalındı 


IMF’ye ne veriyor, ne istiyoruz 


Yılbaşı dediğin... 


Sen de tıkla 


İyi yıllar, yeni yıllar 


Ben aslında 2001'i çok sevmiştim 


Bankaların biletini IMF kesmiş 


</TEXT>
</DOC>
