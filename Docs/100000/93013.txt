<DOC>
<DOCNO> 93013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo22.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu "Hasan ve Ergün benim zamanımda yıldız oldular" 
</HEADLINE>
<TEXT>

     Beşiktaş Teknik Direktörü Mircea Lucescu, siyah-beyazlı takıma, yeni sezonda Galatasaray'da görev yaparken oynattığı sistemi yerleştirmeye çalışacağını belirterek, ''Galatasaray'da yaptığım işleri burada da yapmalıyım'' dedi. 
     Ümraniye'deki BJK Nevzat Demir Tesisleri'nde antrenmandan sonra düzenlenen toplantıda basın mensuplarının sorularını yanıtlayan Mircea Lucescu, A Milli Futbol Takımı'nın da, Galatasaray'ın oynadığı sistemle mücadele ederek başarılı olduğunu ileri sürdü. 
     Lucescu, ''Önemli olan, Galatasaray'da yaptığım işleri burada da yapmam. Kendi oyunumuzu rakiplerimize karşı kabul ettirmemiz gerekir. Galatasaray'ın oynadığı sistemde milli takım da oynuyor ve başarılı sonuçlar elde ediyor. Ben Beşiktaş'ı bu derecelere getirmek için buraya geldim'' diye konuştu. 
     
     ''HASAN VE ERGÜN, BENİM ZAMANIMDA DÜNYA MARKASI OLDU'' 
     Rumen çalıştırıcı, ''Galatasaray'da Fatih Terim'den kalan mirası yediğiniz konusunda baskı vardı. Şimdi de Beşiktaş'ın 100. kuruluş yıldönümü nediniyle kesin şampiyonluk isteği baskı unsuru olacak mı '' biçimindeki bir soruyu da şöyle yanıtladı 
     ''Fatih Terim'in oynattığı sistemle benim oynattığım sistem çok farklıydı. Son 2 yıla baktığımızda Galatasaray'ı özellikle savunmada olarak daha iyi olduğunu görürsünüz. Ben savunması daha iyi olan garanti bir takım yarattım. Ayrıca Hasan Şaş ve Ergün de benim zamanımda bir yıldız ve dünya markası oldular. Ben Galatasaray'da hiçbir baskı hissetmedim. Yalnızca şampiyon olmayı çok istediğim için bu baskıyı ben kendim yarattım. 100. yılı kutlayacak olmamız bizi daha iyi motive eder. Ama, 3.'lükten, 2.liğe ve 1.'liğe yükselmek kolay değil. Önemli olan Avrupa Şampiyonlar Ligi'ne kalabilmek.'' 
     
     ''FUTBOLCULARIM ÇOK HIRSLI'' 
     İlk 6 günlük hazırlık çalışmalarını da değerlendiren Lucescu, futbolcuların çok hırslı ve istekli olduklarını gördüğünü ve bunun da kendisini sevindirdiğini söyledi. 
     İsviçre'de yapacakları birinci kamp döneminde futbolcularını daha da iyi tanıma fırsatı bulacağını anlatan Rumen çalıştırıcı şöyle devam etti 
     ''İlk etap çalışmalarımızdan sonra eksiklerimizi daha iyi göreceğiz. İlk 6 gün iyi çalıştık. Çok disiplinli ve istekli bir kadro gördüm. İsviçre'de 2 hazırlık maçı yapacağız. Rakiplerimiz çok güçlü. Güçlü rakipleri, takıma yeni katılanlarla eski oyuncuların uyumunu görebilmek için özellikle seçtim. Dünya Kupası nedeniyle tatiller uzun sürdü ve futbolcuların çalışmalara alışması biraz zaman alıyor. Bu nedenle ufak tefek sakatlıklar oldu ama herşey kontrol altında.'' Lucescu, Beşiktaş'ın geçen sezon ligi 3. sırada bitirdiğini de hatırlatarak, ''Galatasaray 1., Fenerbahçe 2. ve Beşiktaş 3. sırada lige başlayacak. Bu bizi daha da hırslandırarak motive edecektir'' diye konuştu. 
     
     ''İLHAN İLE ÇALIŞACAĞIM İÇİN MUTLUYUM'' 
     Lucescu, Galatasaray'ın teknik direktörüyken transfer edilmesini istediğini belirttiği İlhan Mansız ile çalışacak olmasının kendisini mutlu ettiğini söyledi. 
     Beşiktaş takımının Türkiye'nin en iyi forvet oyuncularına sahip olduğunu ileri süren Lucescu, ''İlhan, Galatasaray'ın da transfer listesindeydi. Transfer listesinde birinci sırada yer alırken, birileri araya girdi ve 'iyi değil' dediler. Şimdi Beşiktaş'ta onunla çalışacağım için mutluyum'' diye konuştu. 
     
     TRANSFER ÇALIŞMALARI 
     Transfer çalışmalarında birçok kulüp ve futbolcuyla görüşmelerinin sürdüğünü belirten Lucescu, Real Madrid, AC Milan ve FC Inter gibi ünlü kulüplerle de temasta olduklarını kaydetti. 
     Yabancı oyuncu transferinde öncelikli tercihinin orta alan mevkiinde oynayan futbolcular olduğunu vurgulayan Rumen teknik adam, ''Belki hücum oyuncusu da olabilir. Önümüzdeki dönemlerde sorun yaşamamak için hazırda en az 4 hücum oyuncumuzun olması gerekir. 
     Pascal Nouma ile görüştüm. Onun O.Marsilya ile sözleşmesi var. O, 1 yıla yakın hiç oynamadı. Sağlık sorunu da geçirdi. Belki o da kendi takımından kolay kolay vazgeçemez. Gelişmeleri göreceğiz. Futbolcu almak kolay değil'' diye konuştu. 
     Geçen günlerde Beşiktaş'ta antrenmana çıkan Radu Niculescu'nun siyah-beyazlı takıma çok yararlı olabileceğine inandığını anlatan Rumen çalıştırıcı, ''Galatasaray'ın şampiyonluğunda payı vardı. Ben onu iyi tanıyorum. Beşiktaş'ın ihtiyacı olan bir futbolcu. Takımda iyi bir rekabet yaratır'' dedi. 
     Türkiye'de hep, isim yapmış yıldız olan futbolcuların tercih edildiğini ifade eden Lucescu, ''Tabii ki ismi olan futbolcuya ihtiyacımız var. Ama asıl önemli olan işimizi görecek futbolcu olmasıdır'' diye konuştu. 
     Rumen çalıştırıcı son olarak taraftarların kendilerine güvenmesini isteyerek, ''Çok iyi hazırlanacağız. Bir çim parçası bile şampiyonluğu kaybettirip, kazandırabilir. Önemli olan taraftar bize inansın ve güvensin'' dedi. 
     





</TEXT>
</DOC>
