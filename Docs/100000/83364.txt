<DOC>
<DOCNO> 83364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/guncel/gun08.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ötanazi, Hipokrat yeminine aykırı mı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Akdeniz Üniversitesi Tıp Fakültesi Adli Tıp Anabilim Dalı Başkanlığı tarafından yapılan bir anket, Türk doktorlarının ötanazi konusundaki görüşlerini ortaya koydu. Doktorların yüzde 85’i "Ötanaziye evet" dedi. Bu sonuç,"Ötanazi, Hipokrat yeminine aykırı mı " sorusunu tartışmaya açtı. Bu konudaki görüşler şöyle 
     
İstenirse yapılmalıSüha Yüksel İst. Tabip Oda. eski Bşk. 
     Bilincin kapalı olduğu durumda doktor hastası için elinden geleni yapmalıdır. Bilincin açık olduğu durumda ise hastanın istediği şekilde hareket etmek durumundadır. Ötanazi Hipokrat yeminine aykırı değildir. Hasta isterse yapılmalıdır. Hipokrat yemini açısından böyle bir bağlanma yok. Ülkemizde ötanazi serbest değil. 
     "Hasta hakkının elinden alınması" diye mi düşünmek lazım, emin değilim. Kişisel olarak bana çok sevimli gelmiyor. Kişiye mevcut konforla yaşamını sürdürmesi için elinden gelenin yapılması gerekir. 
     
Hipokrat’a aykırıDr. Elif Ilgaz Nöroloji uzmanı 
     Ötanazi ölümle yaşam arasında çok ince bir sınırdır. Ötanaziyi acı çeken ama tedavisinin mümkün olmadığı hastalar ister. Artık tıbbın da ona umut veremeyeceği bir durum söz konusudur. Hastaya yardımcı olmak hekimin görevidir. Ama hekim olarak zor durumda kalıyorsunuz. İstense de ötanazi Hipokrat yemini ve yasalara aykırıdır. 
     
Hipokrat’ tartışılmalıDr. Ümit Erkol Ankara Tabip Odası 
     Hipokrat yeminini, kendi dönemi ve çağında değerlendirmek lazım. Bence günümüz şartlarına cevap verebilecek bir yemin değil. Hipokrat yemini bugün tartışma konusudur ve başka konularda da eskidiğine dair kanılar var. Örneğin, kürtaj gibi. Hipokratın ötanaziye karşı olduğu söylenebilir. Ancak, bilim çevrelerinin ötanaziyi tartışmaya ihtiyacı var. 
     Kişisel olarak sınırları çok iyi çizilmek kaydıyla, belirli olgularda ve yasal prosedür hazırlanmak kaydıyla ötanaziye izin verilebilir. Hekimlik meslek etik kuralları var. Ötanaziyi bu kurallar içinde tarif etmek lazım. Şimdi, Türkiye Cumhuriyeti yasalarına göre suçtur. 
     
Ötanazi yasaktırProf. Dr. Kutay Akpir İ. Ü. Tıp Fakültesi 
     Hipokrat yemininde çok açık olarak ötanazi yasak. Yeminde "insan hayatına hiçbir şekilde öldürücü olarak yaklaşamazsınız" diyor. Bu çağımıza uygun olarak yorumlanırsa, Hipokrat yemini ötanaziye aykırıdır. Ötanazi sadece Hipokrat yeminine değil, Türk Ceza Kanunu’na ve Hasta Hakları Önergesi’ne de aykırıdır. 
     
Yasalarımız engelProf. Dr. Ali Reşat Moral Ege Üniversitesi 
     Hipokrat yemini ötanaziye aykırıdır. Ötanazi yasalarımıza göre de yasaktır. Ötanazinin bir sürü şekli var. Ama her şekliyle yasalarımız bunu engelliyor. Ötanaziden başka kavramlar da var. Örneğin, bilinci kapalı ama beyin ölümünde olmayan hastanın yoğun bakımda tedavisi devam etsin mi, etmesin mi konusu tartışılıyor. 
     



 GÜNCEL 















</TEXT>
</DOC>
