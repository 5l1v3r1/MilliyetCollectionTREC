<DOC>
<DOCNO> 56524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/ekonomi/eko02.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İşsize de vergi iadesi 
</HEADLINE>
<TEXT>

Ücretlilerin yanı sıra 2001’de işten çıkarılanlar da vergi iadesi alabilecek. Vergi iadesi zarflarının en geç 20 Ocak 2002 tarihine kadar işyerine teslim edilmesi gerekiyor 
     ATİLLA ÖZSEVER 

     İstanbul Serbest Muhasebeci ve Mali Müşavirler Odası Başkanı Yahya Arıkan, ücretlilere ödenecek vergi iadesi ile ilgili sorularımızı yanıtladı. Arıkan, 2001 yılı içinde çalışmış olup işten çıkarılan ücretlilere de vergi iadesi ödeneceğini belirterek, "Bu kişiler ne kadar çalışmışlarsa, örneğin 2001’de 9 ay çalışmışlarsa bu kadar süreye ait fişi toplayıp belgeledikten sonra en son çalıştıkları işyerine başvuracaklar" dedi. Diğer soru ve yanıtlar ise şöyle 
     
     1- Vergi iade belgeleri en son hangi tarihe kadar işyerine teslim edilecek ve ücretliler ne kadar vergi iadesi alacak 
     Bu belgeler en geç 20 Ocak 2002 tarihine kadar işyerine teslim edilmelidir. Ortalama bir rakam verecek olursak, ücretliler topladıkları fiş ve harcama belgesi miktarının yüzde 5 oranında vergi iadesi alacaklar. Maaş yönünden ise, asgari bir ücretli 66 milyon 343 bin lira, ayda net 400 milyon lira ücret alan bir kişi de 386 milyon lira vergi iadesi alacak. 
     
     2- İade kapsamına hangi harcamalar giriyor 
     Ücretlilerin kendisi, eşi ve çocuğu için yaptığı eğitim, sağlık, gıda, giyim ve kira harcamaları özel gider indiriminin kapsamına giriyor. Nafaka ödemesi yapılan çocuklar için yapılan harcamalar da kapsama dahil. Çocuklarla ilgili yaş sınırı kaldırıldı. 
     
     3- Hangi harcamalar eğitim gideri kapsamına dahil bulunuyor 
     Eğitim ve öğretim kurumları ile anaokulu, kreş ve dershanelere eğitim amacıyla yapılan ödemeler ile kurs ücretleri, kitap ve kırtasiye alımları için yapılan harcamalar bu kapsama dahildir. 
     
     4- Sağlık gideri sayılan harcamalar hangileridir 
     Ücretlilerin yaptığı ilaç masrafı, sağlık malzemesi ve hastane giderleri ile muayene, tahlil, fizik tedavi ve diş protez ücretleri, gözlük ve lens alımları gibi sağlık harcamaları bu kapsamın içindedir. 
     
     5- Gıda giderleri içinde değerlendirilecek harcamalar hangileridir 
     Her türlü yiyecek ve içecek için yapılan harcamaların anlaşılması gerekir. Ancak sigara, alkollü içkiler ve bira bu kapsam içinde değildir. Eğer fişlerde kapsam dışı harcamalar bulunuyorsa, bunlar düşüldükten sonra geri kalan miktar yazılmalıdır. 
     
     6- Hangi harcamalar giyim giderleri kapsamındadır 
     Kumaş, hazır elbise, ayakkabı, şapka, iç çamaşırı, çorap, kemer gibi giyimle ilgili harcamalar bu kapsamın içindedir. 
     
     7- Kira giderini belgelendirmek için ne yapmak gerekiyor 
     İkamet edilen konuta kira ödeniyorsa, bunun banka havalesi dekontu ya da para makbuzu ve kira kontratının imzalı fotokopisinin belgelenmesi gerekir. 
     
     8- Fişlerde bu beş kalem harcamadan bir kaçı beraber bulunursa ne yapılacak 
     En yüksek kalem hangisi ise o harcama kalemi esas alınır. Örneğin 150 milyon liralık fişiniz var. Bunun 50 milyon lirası gıda, 100 milyon lirası giyim harcaması olsun. Bu fiş, belgeler doldurulurken 150 milyon lira olarak giyim harcaması kaleminde yer alır. 
     
     9- İade kapsamı dışında kalan harcamalar hangileridir 
     Taşıma giderleri, otel ve konaklama ücretleri, tiyatro, konser biletleri, ziynet eşyası, temizlik malzemeleri, film, plak, kaset alımları, çocuk oyuncakları, çanta, havlu, çarçaf, nevresim alımları, tüpgaz giderleri gibi harcamalar kapsam dışındadır. 
     
     10- Okul aile birliğine yapılan bağışlar kapsam içinde midir 
     Milli Eğitim Bakanlığı’na bağlı okulların aile birliğine, koruma derneğine yapılan bağışlar da kapsam dışındadır. Ayrıca Sağlık Bakanlığı’na ve üniversitelere bağlı hastanelerde yapılan sağlık harcamaları için bu hastanelerin döner sermayelerine ödenen paralar da kapsam dışında bulunuyor. Kamu lojman giderleri ile OYAK’a bağlı ordu pazarları ve tüketim kooperatiflerinde yapılan harcamalar da kapsam dışında. 
     
Fişte KDV mutlaka olmalı      Vergi iadesi ile ilgili harcama fişlerinde mutlaka KDV bulunması gerekiyor. Ayrıca bu harcamaların Türkiye’de yapılması şart. Vergi iadesi ile ilgili harcamalar için şu belgeler kullanılacak Fatura, serbest meslek makbuzu, perakende fişi ve yazar kasa fişi. 
     İşverenler, bildirimlere göre ücretlilerin yararlanacakları yıllık vergi iadesini hesaplayacak. İadeler, 1 Şubat 2002’den itibaren ücretlilere ücretlilerin ödeyecekleri gelir vergisinden mahsup etmek suretiyle nakden ödenecek. Vergi iade rakamı sıfırlana kadar şubat, mart, nisan, mayıs ve daha sonraki aylarda ödeme devam edecek. 
     Emekli, dul ve yetim aylığı alanların yararlandıkları vergi iadesi uygulamasında bir değişiklik olmayacak, bunlar 3’er aylık dönemlerde vergi iadesi almaya devam edecekler. 
     



 EKONOMİ 















</TEXT>
</DOC>
