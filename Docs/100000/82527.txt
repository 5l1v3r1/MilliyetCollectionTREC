<DOC>
<DOCNO> 82527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/aspo.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
CENTİLMEN RUMEN 
</HEADLINE>
<TEXT>

Galatasaray, Lucescu’yu gönderdi, eski hocası Fatih Terim’i yeniden göreve getirdi. Kararı gözyaşlarıyla karşılayan Rumen teknik adam yöneticilere, "Bu davranış size zarar verir. İstifa ettiğimi açıklayın" dedi 
     HALİL ÖZER 

     Canaydın noktaladı 
     TEKNİK Direktör Lucescu Galatasaray macerasını gözyaşları içinde noktaladı, Cim - Bom’da 2. Fatih Terim devri başladı. Rumen hoca dün Florya’da Başkan Özhan Canaydın ile biraraya geldi. Toplantıya Ali Dürüst, Özer Saracoğlu, Burak Elmas ile Mete Razlıklı da katılırken, Canaydın Lucescu’ya görevinin bittiğini açıkladı. Rumen hoca, Canaydın görüşmeyi terkettikten sonra yöneticilere, "Bu davranış sizlere zarar verebilir. İstifa ettiğimi açıklayın" dedi. Bu açıklama karşısında yöneticiler de gözyaşlarını tutamadı. 
     
     Şaşkınlık yarattı 
     LUCESCU’NUN bu davranışı odada bulunanlar tarafından hayretlerle karşılandı. Rumen teknik adam böyle bir kararla doğabilecek büyük bir sıkıntıyı önlemeye çalışırken, alacaklarından da vazgeçmiş oldu. Bu durum hemen Özhan Canaydın’a iletildi. Galatasaray başkanı Lucescu’nun istediğini kabul etti. Gece geç saatlerde 2. Başkan Ali Dürüst, Rumen hocanın misyonunu doldurduğu gerekçesi ile görevinden istifa ettiğini, yerine de Fatih Terim’in geldiğini açıkladı. 
     
     Terim’in imza günü 
     FLORYA’DA Lucescu defterini kapatan Başkan Canaydın bugün saat 12.30’da Ritz Carlton otelinde Fatih Terim’e imza attıracak. Terim’in yıllık 2 milyon dolar alacağı belirtilirken, bu paranın bir milyon doları peşin, geri kalanı ise haziran ayına kadar eşit taksitlerle ödenecek. Ayrıca 3 yıllık sözleşmeye imza atacak olan Fatih Terim’in lig ve şampiyonlar ligi için de ayrı prim alacağı belirtildi. Terim’in yardımcıları için özel sözleşme yapılacak. 
     
     Futbol Şubesi sorunu 
     BAŞKAN Özhan Canaydın, Lucescu sorununu çözdükten sonra Florya’da yönetimi topladı ve yaşanan gelişmeleri anlattı. Fatih Terim’in, futbol şubesinin kendisine bağlanmasını istediği ve yanına hiçbir yöneticiyi almayı düşünmediği iddia edildi. Özhan Canaydın ise Burak Elmas ve Özer Saraçoğlu’na şimdilik böyle bir durumu aktarmadı. İki yöneticinin ise son derece sinirli oldukları gözlendi. Canaydın’ın, Ali Dürüst’ü de bugünkü imza törenine katılması için güçlükle ikna ettiği öğrenildi. 
     
Sebastian Perez kulüp arıyor      FRANSIZ futbolcu Perez, Galatasaray ile anlaşma sağlayamadığını ve tüm tekliflere açık olduğunu belirtti. Lucescu’nun ayrılması konusunda yorumda bulunmayan yıldız oyuncu, "Bütün amacım güzel bir izin geçirmek, şampiyonluğu Fransa’daki dostlarımla paylaşmak. Ülkemdeki Galatasaraylı Fransızlar’la şampiyonluğu kutlayacağım. Sebastian Perez’i seven taraftarlarla beraber olacağım" dedi. 
     
İlginç gelişme      BAŞKAN Özhan Canaydın takımda yaptığı köklü reformların dışında Sportif A.Ş’nin de yönetim kurulunu değiştirdi. Canaydın, bu şirketin başına yönetiminden Temel Aksoy, Şükrü Ergun ve Bikem Ardakoç’u atadı. Bir diğer ilginç gelişme ise Mehmet Cansun’un başkan olarak seçildiği kongrede bir diğer başkan adayı Ateş Ünal Erzen’in de yönetim kuruluna getirilmesi oldu. 
     



 SPOR 


























</TEXT>
</DOC>
