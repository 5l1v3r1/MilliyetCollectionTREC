<DOC>
<DOCNO> 80779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/ekonomi/aeko.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
20 trilyonluk heyecan 
</HEADLINE>
<TEXT>

Türk Milli Takımı’nın Dünya Kupası’ndaki üç maçını izlemek için 4 bin futbolsever Güney Kore’ye gidecek. Tur fiyatları tek maç için bin 400 dolardan başlayıp, üç maç için 5 bin dolara çıkıyor. 4 bin taraftar 20 trilyon harcayacak 
     EKONOMİ SERVİSİ 

     Güney Kore ve Japonya’da yapılacak Dünya Kupası’na 4 bin civarında Türk futbolseverin gitmesi bekleniyor. 6 Mart’a kadar bilet talebini tespit eden Futbol Federasyonu, Milli Takım’ın üç eleme maçı için maç başına ortalama bin 500 - 2 bin bilet sattı. Daha sonra gelecek talepler için de FIFA’dan 100 bilet daha istendi. 
     
     İngiltere’den bilet geliyor 
     Biletler üç kategoride 66, 110 ve 165 dolardan satıldı. Milli Takım 3 Haziran’da Brezilya, 9 Haziran’da Kosta Rika, 13 Haziran’da da Çin’le oynayacak. En çok talep Brezilya maçına oldu. 
     Piyasada bilet sıkıntısı yaşanıyor. Tur şirketleri FIFA’dan bilet bulmaya çalışırken, bazı firmalar da İngiliz bir firmadan karaborsa fiyatla bilet sağlıyor. Karaborsada fiyat normalin iki katına çıkıyor. Bilet satış rakamları ve tur şirketlerinden alınan bilgilere göre kupaya 4 bin futbolsever gidecek. 
     
     Tur paketleri hazır 
     Tek maçlık bilet hariç tur fiyatları bin 400 dolardan başlıyor. Üç maçlık tur fiyatları ise 5 bin dolar. Şimdiye kadar üç maçlık paketlere yoğun ilgi oldu. Kişisel harcamalarla birlikte kupa keyfinin maliyeti yaklaşık 20 trilyon lira olacak. 
     VIP, Super Tur, Travel Club, MIC World, Detur, Fuji Tur ve Koptur gibi şirketler organizasyon yaptı. Travel, Pepsi, Shell, Coca - Cola, Mc Donald’s ve Hyundai gibi şirketlerden gelen talep için yaklaşık 800 kişilik iki uçak kaldıracak. Tur fiyatları ise 2 bin 500 dolardan başlıyor. 
     VIP Turizm 200 kişilik bir grup götürecek. Tur fiyatı bin 500 ile 2 bin 500 dolar arasında. MIC World’un gruba özel ve halka açık paket turlarının fiyatı 2 bin 150 ile 4 bin 750 dolar arasında. Super Tur kupaya 2 bin 500 dolarlık tek program hazırladı. Detur büyük gruplara yönelik organizasyonlar yapacak. Koptur kişi başına bin 295 dolara tek bir maç için 15 kişilik, Fuji Tur da 30 kişilik bir tur düzenleyecek. 
     
Talihli müşteriye kupa keyfi      Kupaya Bonus Kart 15 kişiyi, İş Bankası MasterCard kart sahibi 10 kişiyi, Akbank MasterCard kullanan 15 kişiyi, Yapı Kredi WorldCard MasterCard sahibi 15 kişiyi, Dışbank ve Citibank MasterCard sahibi 30’ar kişiyi götürecek. Coca - Cola 40 kişiyi, Carrefour ve Philips de 20 kişiyi götürecekler. Pamukbank da müşterilerini götürmeye hazırlanıyor. Dışbank ve Akbank, ayrıca final maçını dev ekranda izlemek üzere talihli müşterilerini İtalya’nın Sardunya Adası’na götürmeyi planlıyor. 
     
Televizyon üreticileri kupa için özel hazırlık yaptı      Kupa heyecanı ile büyük ekran TV satışları arttı. Firmalar özel kampanyalar düzenliyor. Beko’nun, kupaya özel yeni Projection TV’si, büyük ekran plazma ve yeni Flat serisinin satışlarında önemli artış var. Satışlarında yüzde 22 artış olduğunu belirten Vestel yetkilileri de kupanın özellikle 70 ekran ve Flat TV’lere talebi artıracağını belirtiyor. Profilo da kupaya özel EPG’li TV’leri tasarladı. Maç görüntüsü duvarda veya perdede izlemek isteyenler projeksiyon alıyor. Projeksiyon satan şirketlerden MeTan, kupaya özel kampanya düzenledi. Futbol NECtarı’ isimli kampanyadan projeksiyon alanlar arasında sanatçı Sezen Aksu ve Levent Kırca da bulunuyor. Projeksiyon fiyatları KDV hariç 2 bin euroyu geçiyor. 
     



 EKONOMİ 















</TEXT>
</DOC>
