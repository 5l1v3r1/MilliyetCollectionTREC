<DOC>
<DOCNO> 83255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko05.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük revizyon... Hazine, KİT'lerde adeta büyük patron oluyor... 
</HEADLINE>
<TEXT>

     Kamu İktisadi Teşebbüsleri'nde KİT fazla istihdamı zorunlu emeklilik ve işçileri memur yaparak çözmeyi planlayan Hükümet, diğer yandan bu kuruluşları yeniden yapılandırmaya hazırlanıyor. 
     Zorunlu Emekliliğe ilişkin olarak hazırlanan ''Bazı Kamu Kuruluşlarındaki İstihdam Fazlası Personelin Diğer Bazı Kurum ve Kuruluşların Kadrolarına Atınmaları ve Bazı Kanunlarda Değişiklik Yapılması Hakkında Kanun'' taslağı, KİT'lere ilişkin 233 sayılı Kanun Hükmünde Kararname'de de köklü değişiklikler öngörüyor. 
     Yeni taslak çerçevesinde Hazine'nin KİT'ler üstündeki kontrolü ve ağırlığı arttarken, KİT'lerin yönetim yapısı da tamamen değişiyor. 
     
     Zarar eden KİT Hazine'ye 
     Söz konusu düzenlemeyle, sürekli zarar eden KİT'lere fatura çıkarma dönemi de başlıyor. KİT'lerin bağlantı yerlerinin halen ''Başbakan'ın teklifi ve Cumhurbaşkanı'nın onayıyla değiştirilebilmesine'' olanak tanıyan madde değişiyor. 
     Taslakta, ''bu Kanunun yürürlüğe girdiği tarihten itibaren en az 2 yıl üst üste zarar eden teşebbüsler, doğrudan Hazine Müsteşarlığı'nın bağlı olduğu Bakan ile ilgilendirilir'' deniliyor. 
     İlgili Bakanın gözetim ve denetimine ilişkin madde de yeniden düzenlenerek, ''Hukuki yaptırımların uygulanabilmesi için gerekli girişimlerde bulunmak ve konuyu takip etmek üzere Hazine Müsteşarlığı yetkilidir'' ibaresi ekleniyor. Bu şekilde Hazinenin bu alandaki ağırlığı da arttırılıyor. 
     Taslakla, KİT'lere verimlilik denetimi de getiriliyor. Mevcut sistemde, Yüksek Denetleme Kurulu'nun KİT'ler, müesseseler ve bağlı ortaklıkları, mali, idari ve teknik yönden sürekli denetlemesi öngörülüyor. Yeni düzenlemede ise, YDK'nın KİT'leri bu 3 unsurun yanısıra ''Verimlilik'' açısından da denetlemesi hükme bağlanıyor. 
     Yeni düzenleme, KİT'lerin mal ve hizmet fiyatlarını serbestçe belirlemelerinin önündeki engelleri de tamamen kaldırıyor. 
     KİT'lerin şimdi de mal ve hizmet fiyatlarını serbestçe belirlemeleri esas olmakla birlikte, 233 sayılı KHK'da yeralan ''Üretilen mal ve hizmetlerin fiyatları, gerektiğinde Bakanlar Kurulu'nca tespit edilebilir. Bakanlar Kurulu'nca tespit olunan fiyatlar maliyetlerin altında bulunduğu takdirde zarar ile mahrum kalınan kar, ait olduğu veya ait olduğu yılı izleyen yılın genel bütçesine konulacak ödenekle karşılanır'' hükmü taslaktan çıkarılıyor. Bunun yerine şu düzenleme getiriliyor 
     ''Teşebbüs, müessese ve bağlı ortaklıklar, işletmelerinde ürettikleri mal ve hizmetlerin fiyatlarını tespitte serbesttirler. 
     Bu Kanunun yürürlüğe girdiği tarihten itibaren, teşebbüs, müessese ve bağlı ortaklıklara bedeli önceden bütçeye konulacak ödeneklerden avans olarak ödenmek üzere, Bakanlar Kurulu tarafından görev verilebilir. 
     Bu Kanunun yürürlük tarihinden önce Bakanlar Kurulunca verilmiş olan görevler nedeniyle doğan zararlar, ait olduğu yılı takip eden yıl içinde avans olarak ilgili yıl bütçesinin ilgili harcama kaleminden ödenir veya Bütçe Kanunu hükümleri uyarınca mahsup edilir. 
     Özelleştirme Programına alınan teşebbüs, müessese ve bağlı ortaklıklara daha önce Bakanlar kurulu Kararı ile verilmiş olan görevler nedeniyle, özelleştirme programına alındıkları tarihe kadar doğan veya doğacak olan görev zararı tutarı Hazinece ödenebilir.'' Düzenlemede, indirimler kapıldıktan sonraki karın, teşekküllerde Hazine Müsteşarlığının uygun görüşü üzerine ödenmemiş sermayeye mahsup edileceği, bakiye tutarın da en geç 6 ay içinde Hazineye devredileceği belirtiliyor. 
     
     KİT'lere özel sektör modeli 
     Yeni düzenlemeyle, KİT'ler de özel sektör modeli yönetim yapısına kavuşturuluyor, yönetim kurulu başkanı ile genel müdürlerin ayrı kişiler olması öngörülüyor. 
     Halen Yönetim Kurulu Başkanlığı görevini de üstlenen KİT Genel Müdürlerinin yönetim kurulunda üye olarak dahi bulunması yasaklanıyor. 
     Genel Müdür Yardımcılarına da Yönetim Kurulu üyeliği yolu kapatılıyor. 
     Aynı şekilde başkan hariç 5 üyeden oluşan KİT Yönetim Kurullarındaki üye sayısı da 4'e indiriliyor. 
     Hazineden sorumlu Bakan, yönetim kurulu üyeliklerinde de söz sahibi kılınıyor. 
     Mevcut sistemde yönetim kurulu üyelerinin 2'si ilgili Bakanın, 1'i Hazine ve Dış Ticaret Müsteşarlığının bağlı olduğu Bakanın, 2'si teşebbüs genel müdür yardımcıları arasından ilgili Bakanın teklifi üzerine ortak karar ile atanıyor. 
     Yeni düzenlemede başkan dahil 2 üye, genel müdür ve genel müdür yardımcıları ilgili Bakanın teklifi üzerine, 3'ü ise Hazine Müsteşarlığı'nın bağlı olduğu bakanın teklifi üzerine ortak karar ile atanıyor. 
     ''Yönetim Kurulu genel müdürün daveti üzerine toplanır'' hükmü de, ''Yönetim Kurulu Başkanının daveti üzerine toplanır'' şeklinde değiştiriliyor. 
     Aynı yönetim yapısı, bağlı ortaklıklar için de getiriliyor. 
     Genel Kurulu bulunmayan bağlı ortaklıkların yönetim kurulu üyelerinden 3'nün Hazine Müsteşarlığının bağlı olduğu Bakan, 1'i yönetim kurulu 
     başkanı olmak üzere, 2 üyenin ilgili bakan tarafından atanması hükme bağlanıyor. Bu arada genel müdürün genel müdür yardımcıları ve daire başkanlarını atanmasını yönetim kuruluna teklif etme yetkisi de, sadece Daire Başkanları ile sınırlandırılıyor. 
     





</TEXT>
</DOC>
