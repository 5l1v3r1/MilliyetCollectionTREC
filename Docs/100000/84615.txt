<DOC>
<DOCNO> 84615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur05.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT'nin dev prodüksiyonları start alıyor 
</HEADLINE>
<TEXT>

     TRT, yeni prodüksiyonlara imza atmaya hazırlanıyor. 
     TRT'nin, Türkiye'nin 100 yıllık geçmişine ışık tutan edebiyat şaheserleri "Abdülhamit Düşerken", "Bereketli Topraklar Üzerinde", "Esir Şehrin İnsanları" ve "Havada Bulut"un film uyarlamaları için çekimler, Haziran ayından itibaren başlayacak. 
     Nahid Sırrı Örik'in ünlü eseri "Abdülhamit Düşerken"de Tarık Akan'dan Meltem Cumbul'a Müjdat Gezen'den Cüneyt Gökçer'e kadar sinema ve tiyatro dünyasının ünlü isimleri buluşacak. İkinci Meşrutiyet'in ilanı ile başlayan filmde, Abdülhamit'in tahttan indirilmesi, 31 Mart olayları ve Harekat Ordusu'nun İstanbul'a gelişi konu ediliyor. 
     Kemal Tahir'in ünlü eserleri "Esir Şehrin İnsanları" ve "Esir Şehrin Mahpusu"ndan televizyona uyarlanan "Esir Şehrin İnsanları" adlı filmde ise İstanbul'un işgal yılları ve bu dönemdeki aydınların trajedisi konu ediliyor. 
     Orhan Kemal'in ünlü romanı "Bereketli Topraklar Üzerinde"den esinlenilerek hazırlanan filmde de çalışmak üzere köylerinden Adana'ya gelen Pehlivan Ali, Yusuf ve Hasan adlı gençlerin pamuk tarlalarında, inşaatlarda geçen hayat mücadeleleri konu ediliyor. 
     Sait Faik Abasıyanık'ın bütün eserlerinden seçilen yaklaşık 30 karakter ise yazarın aynı adlı eserinden filme uyarlanan "Havada Bulut"ta biraraya gelecek. 
     





</TEXT>
</DOC>
