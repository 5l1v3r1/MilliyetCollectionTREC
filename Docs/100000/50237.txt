<DOC>
<DOCNO> 50237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sonspo32.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor - Galatasaray maçından notlar 
</HEADLINE>
<TEXT>

     Birinci Süper Futbol Ligi'nin 11. haftasının açılış maçı olan Bursaspor-Galatasaray karşılaşmasına,futbolseverler büyük ilgi gösterdi. 
     Öğle saatlerinde satışa sunulan biletler kısa sürede tükendi. 
     Yaklaşık 15 bin biletli seyircinin izlediği karşılaşmada, 3 bin kadar sarı-kırmızılı taraftar da açık kale arkasındaki yerini aldı. 
     Maç öncesi karaborsa bilet sattığı tespit edilen bir kişinin, polis tarafından gözaltına alındığı bildirildi. 
     Bursa Emniyet Müdürlüğü, maç nedeniyle saha içinde ve dışında bin 500 polisle geniş güvenlik önlemi aldı. 
     Sabah saatlerinde başlayan yağmur, Bursa Atatürk Stadı'nın zeminini oldukça ağırlaştırdı. Yağış nedeniyle saha kenarında küçük göletlerin oluştuğu gözlenirken, orta hakem Metin Tokat, maçtan bir saat evvel stadın zemininde yaptığı incelemede, maçın oynanmasında bir engel bulunmadığına karar verdi. İki takım arasındaki maç, sağnak yağmur altında başladı. 
     Atatürk Stadı'na ilk olarak, konuk ekip Galatasaray geldi. Sarı- kırmızılı futbolcular, saha içine girdiklerinde kendi taraftarlarından alkış alırken, Bursasporlu izleyicilerin protestosuna maruz kaldılar. 
     Galatasaray'ın medyatik yöneticisi Abdürrahim Albayrak da alkış ve protestolardan nasibini alan isim oldu. 
     Bursasporlu taraftarların tribünlere astıkları pankartlar da oldukça ilgi çekiciydi. ''Sevmeyelim de taşa mı dönelim '', ''Biz küfüre karşıyız. Ya siz '' yazılı pankartlarla tribünleri dolduran yeşil-beyazlı taraftarlar, Bursasporlu futbolcuların, giriş tünelinde belirmesiyle saha içini konfeti yağmuruna tuttular ve gökyüzüne balonlar bıraktılar. 
     Bursaspor, maçta ideal kadrosuyla mücadele ederken, Galatasaray, sahaya kaptan Bülent, kaleci Mondragon, Hasan Şaş ve Emre Aşık'tan yoksun çıktı. 
     Bu arada, Bursasporlu futbolcular sahaya ''Galatasaray'a Şampiyonlar Ligi'nde başarılar dileriz'' yazılı pankartla çıktılar ve yanlarında getirdikleri çiçekleri taraftarlara attılar. 
     






</TEXT>
</DOC>
