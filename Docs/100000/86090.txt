<DOC>
<DOCNO> 86090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sondun26.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'ın "mahsun kraliçesi" Süreyya'nın eşyaları açık arttırmada 
</HEADLINE>
<TEXT>

     Son İran Şahı Muhammed Rıza Pehlevi'nin ikinci eşi Süreyya İsfendiyari Bahtiyari'nin eşyaları gelecek hafta Paris'te satışa sunulacak. 
     Satış organizatörü Beaussant-Lefevre'ye göre, Süreyya'nın, Paris'teki Drouot-Montaigne müzayede evinde Çarşamba günü başlayacak ve 3 gün sürecek açık artırmada satılacak eşyalarının değeri 3 milyon euroyu aşıyor. 
     Süreyya'nın açık artırmaya sunulacak ''Harry Winston'' elmas yüzüğünün 400 ila 500 bin euroya alıcı bulması bekleniyor. 
     Süreyya'nın satışa sunulacak eşyaları arasında saatler, gümüş eşyalar, elbiseler, kostümler, Christian Dior kürkler, fotoğraflar, sanat çalışmaları ve bir Rolls Royce otomobil bulunuyor. 
     İran'ın İsfahan kentinde 1932 yılında, ülkenin güçlü Bahtiyari aşiretine mensup bir baba ile Alman bir annenin kızı olarak dünyaya gelen Süreyya, İran'da bir misyoner okulunda okudu ve daha sonra eğitimini tamamlamak üzere İsviçre'ye gitti. 
     Son İran Şahı Rıza Pehlevi ile 1951 yılında evlenen, ancak çocuğu olmaması nedeniyle Şah'ın 1958 yılında boşamasından sonra ''mahsun kraliçe'' olarak anılan Süreyya, daha sonra yaşamını İtalya, Almanya ve Fransa'da geçirdi ve geçen yıl Ekim ayında Paris'te 69 yaşında yaşama veda etti. 
     Şah Rıza Pehlevi, bir kız çocuğu sahibi olduğu ilk eşi, Mısır Kralı Faruk'un kız kardeşi Fevziye'den 1949 yılında boşanmıştı. 
     İran'ın son Şahı Pehlevi, 1979 yılında İran İslam Devrimi'nden önce ülkesinden ayrıldıktan bir yıl sonra Mısır'da öldü. 
     





</TEXT>
</DOC>
