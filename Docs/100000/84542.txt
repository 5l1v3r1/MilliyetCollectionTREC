<DOC>
<DOCNO> 84542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun29.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush güvenlik nedeniyle Almanya'da 24 saatten az kalacak 
</HEADLINE>
<TEXT>

     Almanya'nın başkenti Berlin'e 22 Mayıs'ta gelecek ABD Başkanı George Walker Bush'un ziyaretinin güvenlik nedenleriyle 24 saatten kısa süreceği bildirildi. 
     Hükümet çevrelerinden verilen bilgiye göre Bush, geceyi tarihi Brandenburg Kapısı'nın yanındaki Adlon Oteli'nde geçirecek, ertesi gün Bellevue Sarayı'nda Cumhurbaşkanı Johannes Rau tarafından karşılanacak. 
     Rau ile görüşmeden sonra Başbakan Gerhard Schröder ile biraraya gelecek olan Bush, Federal Meclis'te de yaklaşık bir saatlik konuşma yapacak. 
     
     AÇIK MEKTUP 
     Bu arada, Yeşiller Partisi'nden 15 Federal Meclis üyesi, bugün Berlin'de yayımladıkları açık mektupta, Bush'a, Irak ile yaşanan soruna siyasi çözüm bulması çağrısında bulundu. 
     Irak'ın kitle imha silahları üretmesinin siyasi yollardan önlenmesine ilişkin Amerikan çabalarını desteklediklerini ifade eden milletvekilleri, ''Irak'a yönelik askeri bir harekata karşı çıkıyoruz'' dediler. 
     Federal Meclis Başkan Yardımcısı Antje Vollmer tarafından da imzalanan mektupta, tutuklanan terörist zanlılarına karşı da insan hakları ilkelerine uygun olarak davranılması istendi. 
     Mektupta, Suudi Arabistan'ın sunduğu barış planı temelinde yapılacak bir Ortadoğu Konferansı'nın desteklenmesi gerektiği belirtildi. 
     Terörizmle mücadelenin tüm ülkelerin ortak görevi olduğuna işaret edilen mektupta, ''Ancak terörizmle mücadele, insan haklarına ve uluslararası sözleşmelere uyulduğu takdirde inandırıcı olabilir'' denildi. 
     Demokratik Sosyalizm Partisi PDS Federal Meclis Grubu Başkanı Roland Claus da, Alman 2. televizyon kanalı ZDF'ye yaptığı açıklamada, daha önce yaptıkları gösteri çağrısının Bush'a karşı değil, askeri harekatlara karşı olduğunu söyledi. 
     Öte yandan, başkent Berlin'deki Wal-Mart adlı süpermarkette bomba bulunduğu ve uzmanlar tarafından etkisiz hale getirildiği bildirildi. 
     Olayın Bush'un ziyaretiyle ilgili olup olmadığı bilinmiyor. 
     





</TEXT>
</DOC>
