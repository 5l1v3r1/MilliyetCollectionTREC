<DOC>
<DOCNO> 93009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo18.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan itirafı "Hakan, Okan, Emre ve Ümit'te kulüplerimiz hatalı" 
</HEADLINE>
<TEXT>

     İtalya'nın yüksek tirajlı gazetesi La Repubblica, 17. Dünya Kupası'nda 3. olan Türkiye için ''Büyük kulüplerin arasına giriyor'' başlığını kullandı. 
     Türk Milli Takımı'ndan övgüyle söz eden İtalyan gazetesi, Milli Takımlar Teknik Direktörü Şenol Güneş'i ön plana çıkartarak, ''Güneş'in futbolu İtalyanlar'a ders verebilir'' diye yazdı. 
     İtalya Milli Takımı'nın futbol modelinin artık geride kaldığını savunan La Repubblica, ''Bunu bir işaret olarak almak gerekiyor. 
     İtalyan futbolu Türk futbolunun aşağısında. Bunu rakamlar ve sıralama gösteriyor. Türkiye 3. olurken, İtalya ise 2. turda elendi. 
     Türkiye'den FIFA'nın listesinde 2 futbolcu Hasan Şaş ve Rüştü var, İtalya'dan kimse yok. Türkiye, ev sahibi ülkelerden Japonya'yı eledi, İtalya ise ev sahibi diğer ülke Güney Kore'ye elendi'' ifadelerini kullandı. 
     Yalnızca Türk Milli Takımı'nın değil, Galatasaray'ın da İtalyan takımlarını saf dışı bıraktığının altını çizen gazete, Türkiye'nin sergilediği gösterişli futbolun yalnızca Brezilya tarafından mağlup edilebildiğini, teknik direktör Giovanni Trapattoni'nin milli takımının ise ''alt üst'' olduğunu kaydetti. İfadelerde, ''Sonuçları kabullenmek İtalya'yı yoruyor. Halen Can Bartu'nun olduğu 60'lı yıllara inanıyor. Parma'da Hakan Şükür, Inter'de Emre ve Okan, Milan'da Ümit'in işler biçimde oynayamaması belki de İtalyan kulüplerinin hatası. Onları iyi kullanıp, takıma sokma kapasitesine sahip değiller'' denildi. 
     La Repubblica ayrıca, Fatih Terim'den sonra Şenol Güneş'te de iyi futbolcuların, kolekif takım oyunuyla gösterişli futbol sergileyip, iyi sonuçlar almayı bildiğini gösterdiğini bildirdi. 
     Bu arada Alpay, Tugay, Yıldıray gibi birçok Türk futbolcuların Avrupa'nın büyük takımlarında forma giydiğine dikkat çeken La Repubblica, Hasan Şaş'ın da nasıl olup da halen Türkiye'de forma giyebildiğinin anlaşılamadığını dile getirdi. 
     





</TEXT>
</DOC>
