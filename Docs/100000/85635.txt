<DOC>
<DOCNO> 85635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/yazar/kohen.html </URL>
<DATE> 2002/05/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Terör havası 
</HEADLINE>
<TEXT>

     ABD'de bugünlerde 11 Eylül'dekine benzer yeni bir terörist saldırısı paniği yaşanıyor. 
     Son bir hafta içinde en yetkili ağızlardan gelen uyarılar, ülkede adeta terörizm konusunda bir "terör havası" yaratmış durumda... 
     Bush yönetimi, 11 Eylül öncesi elde edilen bazı bilgileri iyi değerlendirmediğine dair geçen hafta öne sürülen suçlamaları adeta haksız göstermek istercesine, şimdi peş peşe alarm işaretleri veriyor. 
     Başkan Yardımcısı Dick Cheney'ye göre, "Yeni bir saldırının gerçekleşeceği muhakkak tek bilinmeyen husus bunun ne zaman olacağı"... 
     Washington'da yayımlanan "terörizmle ilgili küresel rapor"da "El Kaide" ve diğer terör örgütlerinin, bazı ülkelerden biyolojik, kimyasal, hatta nükleer silahlar elde etmeye çalıştıkları açıklanıyor... Başkan Yardımcısı Donald Rumsfeld de bunu doğrulayarak teröristlerin ABD'de ve dünyanın başka yerlerinde bu "dehşet silahlarını kullanmaktan çekinmeyeceklerini" söylüyor... 
     FBI Direktörü Robert Mueller, ABD'de de İsrail'dekine benzer "intihar saldırıları"nın beklenmesi gerektiğine dikkati çekerken, Senato Haberalma Komisyonu Başkanı Robert Graham de, "El Kaide"nin Hizbullah, İslami Cihad ve benzeri örgütlerle "irtibat kurduğunu" belirtiyor... 
     Tabii Amerikalılar gün boyu bu tür haberleri duyunca, moralleri bozuluyor ve açıkçası korkuyor... 
     
     ABD 11 Eylül'den sonra "El Kaide"yi ve Taliban rejimini saf dışı etmek için Afganistan'a karşı askeri harekata girişirken, bunun terörizmi kökünden silmeye yetmeyeceğini biliyordu. Nitekim Başkan Bush "terörizme karşı savaş"ın çok uzun ve kanlı geçebileceğini defalarca söylemişti. 
     Kuşkusuz Afganistan harekatı, "El Kaide"nin belini büktü. Ancak bu, o örgüte veya başka terör şebekelerine dahil olan militanları ne topyekün ortadan kaldırıyor, ne de gözü dönmüş eylemcileri pes ettirebiliyor. 
     Terörle mücadelede sorunlardan biri de, örneğin intihar saldırısı gibi eylemler yapmaya kararlı olanların sayısında büyük düşüş de olsa, bir avuç teröristin dahi büyük bir tehdit oluşturabilmesidir. 
     Bu nedenle devlet - ve toplum - terörizme karşı daima uyanık ve hazır olmak, önlemleri zamanında almak zorundadır. 
     Terörizm bir bakıma deprem gibidir. Depremi önlemek olanaksız. Ama etkisini asgariye indirmek mümkün. 
     Terörizmin nereden, ne zaman ve nereye karşı yöneleceğini önceden belirlemek çok zor. Ama, zamanında alınacak önlemlerle bunun tahribatı bir ölçüde azaltılabilir. 
     Nitekim şimdi ABD bunu yapmaya çalışıyor Güvenlik sistemini geliştiriyor, istihbarat birimlerini eşgüdümlü olarak devreye sokuyor, terör şebekelerinin mali kaynaklarını kontrol ediyor veya kurutuyor, vesaire. Bu arada, - korku da yaratsa - halkı uyarmaya ve bilinçlendirmeye çalışıyor... 
     
     TABİİ bu tür uyarılar ve tedbirler rahata alışan halkın zoruna gidiyor. Havaalanlarından süpermarketlere kadar günlük hayatta çeşitli yerlerde sıkı kontrolden geçmek rahatsızlık yaratıyor. 
     "New York Times"ın ünlü yazarlarından Thomas L. Friedman dün "Terörizme karşı savaşı kazansak da bu sıkıntılardan kurtulamayacağız" diyor ve "siz de benim gibi yapın" anlamında, yazısını şöyle bağlıyordu "Ben hafta sonu golf oynayacağım, bisiklete bineceğim ve bahçede ızgara yapacağım. Unutmayın, korkan taraf biz değil, El Kaide olmalı"... 
     
     







Anadolufeneri 


Ayasofya’dan... 


Ecevit'in gözü piyasalarda 


Ecevit, kalesinde açıkça geriliyor... 


Vakitsiz öten horoz tencerede .. 


Siyaset ve futbol 


Konsültasyon lazım 


Hamburgere göre de kur 


Terör havası 


Komployu kapatma kumpanyası 


Emlak Vergisi’nde af için son fırsat 


"John Q"nun babalığı... 


Tayyip gelir korkusu 


2 piyanonun Hamburg - Ankara serüveni 


Ecevit hastanede, Cumhurbaşkanımız ile DSP Grubu nerede 


Derin bir Karaosmanoğlu biraz da Derviş 


</TEXT>
</DOC>
