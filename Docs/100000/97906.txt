<DOC>
<DOCNO> 97906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun13.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere iyi hizmet veren hastaneleri ek kaynakla ödüllendiriyor. 
</HEADLINE>
<TEXT>

     Sağlık hizmetlerinde büyük sorunlar yaşanan İngiltere'de hükümetin iyi hizmet veren hastanelere 1'er milyon sterlinlik ek kaynak sağlayacağı açıklandı. 
     İngiltere ve Galler'deki 158 hastanenin belirlenen standardın üzerinde hizmet verebildiklerine dikkat çeken İngiltere Sağlık Bakanlığı, ek kaynağın hem ödül niteliği taşıdığını, hem de bu hastanelerin hizmetlerinin daha geliştirilmesinin hedeflendiğini bildirdi. 
     Ambulans hizmetleri ve aile doktorlarının da hastaneler gibi izlemeye ve puanlamaya alındığına dikkat çekilirken, önümüzdeki günlerde buralardaki hizmet kalitesinin artırılması için de benzeri yatırımlar gelebileceği belirtiliyor. 
     Sağlık Bakanı Alan Milburn da konuyla ilgili yaptığı açıklamada, hastanelere bir defalığına verilecek bu ek kaynağın bu kurumlarca istendiği gibi harcanmasına izin verileceğini bildirdi. 
     Başarılı hastanelerin belirlenmesi sırasında yıldız uygulamasına giden Sağlık Bakanlığı, 46 hastaneye üç, 77 hastaneye iki ve 35 hastaneye de bir yıldız verildiğini açıkladı. 
     Sağlık Bakanlığı, ülke genelinde sağlık hizmetlerinde gözle görülür düzelme olduğunu da belirtirken, ''başarıya bağlı ödül'' sisteminin itici bir güç olabileceğine inanıyor. 
     Bakanlık, çok başarısız olan hastanelere ise toparlanmaları için 3 aylık süre tanınacağını, bu sürede beklenen gelişme olmazsa bu hastane yönetimlerinin özel sektörden profesyonel yöneticilerle değiştirileceğini de açıkladı. 
     





</TEXT>
</DOC>
