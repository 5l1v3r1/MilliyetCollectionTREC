<DOC>
<DOCNO> 74264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/guncel/gun04.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DEPREME PARA YOK 
</HEADLINE>
<TEXT>

Uzmanların "Her an olabilir" dediği deprem dün 4.8 büyüklüğünde kendini gösterdi. İstanbul Büyükşehir Belediyesi ise kaynaklarını depreme önlem için değil, siyasi yatırımlar için harcıyor 
     MEHMET DEMİRKAYA İstanbul 

     Marmara art arda sallanıyor, bilim adamları depremin her geçen gün yaklaştığını bağıra bağıra anlatıyor, ama "geliyorum" diyen depreme karşı hazırlık yapmakla görevli olanlar, kaynaklarını siyasi yatırıma yönelik olarak kullanmayı tercih ediyor. 
     Bunlara örneklerden biri de İstanbul Büyükşehir Belediye Başkanlığı.... Belediye, aralarında İranlıların da bulunduğu üniversite öğrencilerine verdiği burs için 7 trilyon lira ayırırken, depreme yönelik projeleri yürüten Zemin ve Deprem İnceleme Müdürlüğü’ne bunun yarısı kadar bile para ayırmadı. 
     
CİDDİ BİR ÇALIŞMA YOK      17 Ağustos depreminin üzerinden yaklaşık üç yıl geçmesine karşın, belediye yine kaldırım taşlarına, park bahçe düzenlemelerine, öğrenci burslarına trilyonlarca lira harcama yaptı. 
     Belediyeler çadır, seyyar hastane ile helikopter pisti alanlarını belirlemek, afet yönetim merkezi ve kurtarma ekipleri oluşturmak dışında, kenti depreme hazırlamak için ciddi bir çalışma ortaya koymadı. Yapılan çalışmalar daha çok deprem sonrasına yönelik işler olarak kaldı. 
     
BİNALAR GÜÇLENDİRİLMELİ..      İstanbul Büyükşehir Belediyesi Zemin ve Deprem Müdürlüğü, İstanbul zeminiyle ilgili çalışmalar yapıyor. Ancak h l bina envanteri yok. Bina envanterini çıkartacak ekiplerin oluşturulması ve eğitimi de yapılmadı. Binaların güçlendirilmesi için kaynak bulunsa dahi, hangi binaların yıkılması, hangilerinin güçlendirilmesi gerektiği tespit edilmiş değil. 
     Büyükşehir Belediyesi’nin 2001 yılı içinde devam eden projelerinin toplam maliyeti yaklaşık 112 trilyon lira. Ancak deprem hazırlığı yapacak Zemin ve Deprem İnceleme Müdürlüğü’ne ait projelerin maliyeti sadece 3.2 trilyon lira olarak belirlendi. 
     Aynı şekilde devam eden projeler arasında yer alan "Karacaahmet ve Doğancılar Mezarlık Duvarı Çevre Düzenleme ve Otopark İnşaaatı"nın 2001’deki yatırım maliyeti 5.2 trilyon lira. Eğitim yardımının tutarı ise 7 trilyon lira. "Sütlüce Mezbahasının Kültür Merkezi’ne Dönüştürülmesi" projesinin 2001 yılı yatırım maliyeti ise yaklaşık 43 trilyon lira. 
     Bu rakamlar depreme ayrılan kaynağın ne kadar yetersiz olduğunu ortaya koyuyor. 
     



 GÜNCEL 




























</TEXT>
</DOC>
