<DOC>
<DOCNO> 72558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/soneko19.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de bankacı olmak çok zor çok.. 
</HEADLINE>
<TEXT>

     Arjantin'de kılık değiştirmeden sokağa çıkamaz hale gelen tek meslek grubu siyasetçiler değil. 
     Bir zamanların en prestijli, en kazançlı ve en güvenli mesleklerinden biri olan bankacılığın itibarı da ekonomik çöküşten sonra dibe vurmuş durumda. 
     Ekonomik çöküşten sonra hükümetin bankalardaki mevduatları dondurması, Arjantinli bankacıları kamusal nefretin hedefi haline getirmiş bulunuyor. 
     Kızgın müşterilerin korkusundan bankacılar madeni levhalarla tahkim edilmiş banka şubelerinde, kapalı kapılar ardında ve yoğun güvenlik önlemleri altında çalışıyor. 
     Mevduatlarından ayda en fazla 1,500 dolar çekmelerine izin verilen mudiler, bu parayı alabilmek için kapıdan girdikten sonra silahlı polis kordonundan geçip görevli memura ulaşabiliyor. 
     Şubelerin önünde zaman zaman toplanan kızgın kalabalıklar, ''Hırsızlar '' haykırışları arasında, içerdeki tedirgin bankacılara karşı taşlı sopalı hücuma geçiyor. 
     Bir Arjantinli bankacı şu günlerde sektörde yaşananları ''Sanki savaş bölgesinde yaşıyoruz. Bize fırlattıkları şeylerden korunmak için miğfer takmamız gerekiyor'' şeklinde özetliyor. 
     Müşterilerin bankaya girmesi kadar, banka çalışanların bankadan çıkması da sorun arzediyor. 
     Pek çok banka görevlisi, mesai saatinin sonunda takım elbiselerini çıkarıp bankadaki askılara astıktan sonra üzerine geçirdiği spor giysilerle dikkat çekmeden kalabalığa karışmaya çalışıyor. 
     Bu alınması gerekli bir önlem. Çünkü tanınan bankacıların sokaktaki halkın ağır hakaretlerine ve tacizlerine uğramasının kesin olduğu belirtiliyor. 
     






</TEXT>
</DOC>
