<DOC>
<DOCNO> 56061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo19.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ezeli rekabet, devre arasında Antalya'yı sallayacak... 
</HEADLINE>
<TEXT>

     Fenerbahçe ve Galatasaray futbol takımları, ligin devre arasında Antalya'da düzenlenecek uluslararası bir turnuvaya katılacak. 
     Fenerbahçe Kulübü'nün resmi internet sitesi ''www.fenerbahce.org''da yapılan açıklamada, 7-13 Ocak tarihleri arasında yapılacak turnuvaya, Avusturya'nın SK Sturm Graz, İsveç'in IFK Göteborg, Çek Cumhuriyeti'nin AC Sparta Prag ve Almanya'nın SV Werder Bremen takımlarının da katılacağı bildirildi. 
     Eurosport ve TRT'den naklen yayınlanacak turnuvada Fenerbahçe, SK Sturm Graz ve IFK Göteborg'un yer aldıkları 1. grupta, Galatasaray, SV Werder Bremen ve AC Sparta Prag'ın da 2. grupta mücadele edecekleri ifade edildi. 
     Fenerbahçe, ilk maçını 7 Ocak Pazartesi günü SK Sturm Graz, ikinci maçını ise 11 Ocak Cuma günü IFK Göteborg ile yapacak. Gruplarında ilk sırayı alacak takımlar, 13 Ocak Pazar günü finalde karşı karşıya gelecek. 
     Bu arada Saran Şirketler Grubu'nun, turnuvada birinci olacak takıma 50 bin, ikinciye ise 25 bin Alman markı ödül vereceği kaydedildi. 
     






</TEXT>
</DOC>
