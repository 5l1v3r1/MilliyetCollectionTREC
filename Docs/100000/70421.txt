<DOC>
<DOCNO> 70421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo15.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "Hedef, 2007'de dünya kulübü Fenerbahçe.." 
</HEADLINE>
<TEXT>

     Fenerbahçe Kulübü Olağan Mali ve Seçim Genel Kurul Toplantısı'nda ilk gün sona ererken, kulüp başkanı Aziz Yıldırım, hedeflerinin 2007 yılında dünya kulübü olacak bir Fenerbahçe'yi oluşturmak olduğunu söyledi. 
     Yıldırım, kongrenin ilk gününün tamamlanmasından sonra basın mensuplarının sorularını yanıtlayarak, kongrede önerilen tüzük değişikliklerinin oy çokluğuyla kabul edilmesinin sevindirici olduğunu belirtti. Yıldırım, ''Sağduyulu davranan kongre üyelerine teşekkür ediyorum'' dedi. 
     Fenerbahçe'nin bundan sonra Avrupa'da başarılı olan bir takım ve onu destekleyen seyirci olacağını vurgulayan Yıldırım, şöyle konuştu 
     ''Bunu yapmak bizim görevimiz. Biz bu desteği aldık, bundan sonra da alacağız. Fenerbahçe'de çok şeyler değişecek. Vizyon dediğim hadiseyi kongreden sonra 1 ay içinde gündeme getireceğim.'' Fenerbahçe'nin 2007 yılında 100. yılını kutlayacağını kaydeden Yıldırım, ''2007'de ben başkan olsam da olmasam da, Fenerbahçe 1 ay kutlama yapacak. Bunu statda resmi biçimde değil, bütün branşlarda dünyanın en iyi sporcularını ve kulüplerini getirerek bir karnaval havasında yapacağız. Bunun için çalışmalara şimdiden başladık'' şeklinde konuştu. 
     
     Mahmut Uslu 
     Fenerbahçe Kulübü Asbaşkanı Mahmut Uslu ise kongrede bütün kararların oy çokluğuyla alındığını belirterek, ''Değerli kongre üyeleri Fenerbahçe yönetimine ve başkanına ne kadar sahip çıktığını ispat etti'' dedi. 
     Uslu, bu kongrenin kendilerine daha daha fazla sorumluluk yüklediğini vurgulayarak, ''Kararların oy çokluğuyla alınması sorumluluğumuz artırdı. Kongre bizi daha da güçlendirdi. Rakiplerimiz bizden korksun'' diye konuştu. 
     Kongrenin başında yaşanan tatsızlık nedeniyle sinirlenmesine de değinen Uslu, bu tip olayların normal olduğunu söyledi. 
     
     Yarın oy verilecek 
     Fenerbahçe Kulübü'nün olağan mali ve seçim genel kurul toplantısında yarın, kulüp başkanlığı ve yönetim kurulu üyeliklerinin yanı sıra, diğer kurullar için seçim yapılacak. 
     Toplam 8 bin 631 üyenin katılabileceği bildirilen genel kurulda oy verme işlemi saat 10.00'da başlayacak ve 16.00'da sona erecek. 
     Sarı-lacivertli kulübün genel kuruluna, halen kulüp başkanlığını yürüten Aziz Yıldırım tek başkan adayı alarak giriyor. Yıldırım'ın karşısına şimdiye dek başkan adayı çıkmadı. 
     
     Notlar... Notlar 
     149   Fenerbahçe Kulübü Olağan Mali ve Seçim Genel Kurulu'nun ilk 
     gününde yapılan tüzük değişikliği sonunda, genel kurula katılacak üyelerin kimlik kartlarını sicil kuruluna göstererek, sicil kurul tarafından 150 üye yerine her 600 üye için ayrı ayrı hazırlanmış listedeki isimlerin karşısına imza atarak toplantıya katılacakları karara bağlandı. Kongrede oy verme şekli de her 300 üye için 1 sandık yerine, her 600 üye için bir sandık ayrılması yönünde değiştirildi. Sandık kurulunda bundan sonra her 600 üye için bir başkan, 3 asil ve 2 yedek üye yer alacak. 
     149   Kongrenin başında, divan başkanlığı seçiminden sonra başkan 
     Yıldırım'a tepki gösteren üye Selçuk Elmas'ın, kulüp başkanına hakaretten Haysiyet Divan Kurulu'na verilip, ihracının isteneceği öğrenildi. 
     149   Fenerbahçe'nin kongresine Türkiye Büyük Millet Meclisi TBMM 
     Başkanvekili ve kulüp kongre üyesi Yüksel Yalova da katıldı. 
     149   Genel kurul toplantısına eski başkanlardan sadece Tahsin Kaya 
     katılırken, Metin Aşık ve Ali Şen kongreye gelmedi. 
     149   Yıllık üyelik aidatların 50 milyon liraya çıkarılmasının kabul 
     edilmesi üzerine başkan Yıldırım ve yöneticiler bu kararı alkışladılar. 
     149   Tüzük değişikliğinin oylanmasının ardından kongre üyelerinin 
     büyük bir kısmı salonu terketmeye başlayınca divan kurulu başkanı Talat Yılmaz, üyeleri uyararak, toplantının daha sona ermediğini söyledi. 
     149   Kongrede sandık kurulunun oluşturulması görevi oy çokluğuyla 
     divan kurulu başkanlığına verildi. 
     149   Çeşitli nedenlerle kulüp üyeliğinden ihraç edilen 4 kişi oy 
     çokluğuyla yeniden üyeliğe kabul edildi. 
     149   Başkan Yıldırım kendisini tebrik eden kongre üyelerine teşekkür 
     ederek, onları uğurladı. Yıldırım, kendisinden imza isteyen üyelere de imza verdi. 
     






</TEXT>
</DOC>
