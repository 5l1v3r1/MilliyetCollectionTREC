<DOC>
<DOCNO> 80194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur05.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya, Formula 1'i düzenlemek istiyor... 
</HEADLINE>
<TEXT>

     Antalya Ticaret ve Sanayi Odası ATSO , Formula-1 otomobil yarışlarının Antalya'da yapılması için ''Strateji Belirleme'' toplantısı gerçekleştirecek. 
     ATSO Başkanı Menderes Türel, Türkiye'de düzenlenmesi planlanan Formula-1 otomobil yarışlarının İstanbul ve İzmir ile Antalya'da yapılması konusundaki tartışmaların sürdüğünü belirtti. 
     Formula-1 yarışlarının Antalya'da yapılması için tüm şehir halkının birlik olduğunu kaydeden Türel, 26 Nisan Cuma günü Devlet Bakanı Tunca Toskay, Vali Ertuğrul Dokuzoğlu ve belediye başkanları, milletvekilleri ile diğer kamu kurum ve kuruluş yöneticilerinin de katılacağı ''Strateji Belirleme'' toplantısı gerçekleştireceklerini bildirdi. 
     TOBB Başkanı Rıfat Hisarcıklıoğlu'nun da yarışların Türkiye'de yapılmasına destek verdiğini kaydeden Türel, şunları söyledi 
     ''Antalya olarak, bu yarışlara talip olduk. Bu organizasyonun Antalya'ya çekilebilmesi için ciddi bir lobi çalışmasına, yaklaşık 60 milyon dolarlık yatırıma ihtiyaç var. Valimiz Ertuğrul Dokuzoğlu, bu yarışlar için Kepezüstü bölgesinde 5 bin dönüm arsa tahsis etti.'' Türel, bu yarışların, yaklaşık 5 milyar dolar olan Antalya'nın milli gelirine en az 1 milyar dolar daha katma değer sağlayacağını belirterek, ''2001 yılında 2 bin 500 dolar olan Antalya'da kişi başına düşen gelir, bu yarışlar sayesinde 2010 yılında 10 bin dolar düzeyine yükselecektir'' dedi. 
     





</TEXT>
</DOC>
