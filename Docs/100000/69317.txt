<DOC>
<DOCNO> 69317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sontur05.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul trafiğinden çarpıcı rakamlar... 
</HEADLINE>
<TEXT>

     Ekonomik ve sosyal etkenlerle nüfusu sürekli artan, bunlardan kaynaklanan sorunlarla da boğuşmak zorunda kalan İstanbul'da, trafik yönünden çarpıcı rakamlar sergileniyor. 
     Polisin trafik tanzim ve denetleme hizmeti verdiği şehiriçi 3 bin 60, bölge trafikte 300, jandarma sorumluluğunda 2 bin 345 kilometre olmak üzere toplam 5 bin 705 kilometrelik yol ağı 
     bulunan İstanbul'da, 622 bin 456'sı bayan 2 milyon 396 bin 89'u erkek olmak üzere toplam 3 milyon 18 bin 545 sürücü ve 2 milyon 292 bin 193 kayıtlı motorlu taşıt bulunuyor. Büro ve denetleme hizmetlerinde çalışan 2 bin 774 trafik polisinin görev yaptığı şehirde, her 826 taşıta 1 trafik polisi, 10 araca da 1 araçlık park yeri düşüyor. İlde, günde ortalama özel otomobil, minibüs ve İETT otobüsleriyle yaklaşık 2'şer milyon, özel halk otobüsleriyle 750 bin, hafif metroyla 500 bin, taksi ve dolmuş taksilerle 500 bin, demiryoluyla 375 bin ve denizyoluyla da 250 bin yolcu taşınıyor. 
     
     Kaza bilançosu 
     İstanbul'da, 1984'ten 2001 yılı başına kadar meydana gelen 1 milyon 305 bin 31 trafik kazasında ise 8 bin 562 kişi öldü, 193 bin 456 kişi yaralandı. 
     Kaza sayıları artmasına rağmen ölü ve yaralı sayısında azalma görülen bu trafik kazalarında, toplam 169 trilyon 789 milyar 504 milyon 852 bin liralık da maddi hasar meydana geldi. 
     Şehirde geçen yılın Eylül ayı sonu itibariyle de 208 kişinin öldüğü, 7 bin 802 kişinin de yaralandığı 106 bin 642 trafik kazası gerçekleşirken, bu kazalarda 54 trilyon 433 milyar 895 milyon lira maddi hasar gerçekleşti. 
     Bu dönemdeki kazalar dikkate alınarak, ölenlerin yüzde 57.2'sinin yaya, yüzde 26.4'ünün sürücü ve yüzde 16.4'ünün de yolcu olduğu görüldü. Ölen yayaların yüzde 16.8'ini ise 0-11 yaş grubundaki çocuklar oluşturdu. 
     
     Yaya ve sürücü kusurları 
     Maddi hasarlı trafik kazalarının oluşumunda yüzde 99.7'lik payla sürücü kusurları ilk sırayı alırken, bunu yüzde 0.1'le araç kusurları ve yüzde 0.2'lik payla da yol kusurları izledi. 
     Ölümlü ve yaralamalı trafik kazalarına bakıldığında da sürücü kusurlarının yüzde 64.2, yaya kusurlarının yüzde 33.8, yolcu kusurlarının yüzde 0.9, araç kusurlarının yüzde 0.9 ve yol kusurlarının da yüzde 0.2'lik paylara sahip olduğu görüldü. 
     Sürücü kusurlarının yüzde 21.4'ü arkadan çarpma, 19.4'ü uykusuz, yorgun, dalgın ve hasta araç kullanmak, yüzde 14.8'i hatalı sollama, yüzde 14.3'ü kavşaklarda geçiş önceliğine uymama, yüzde 9.2'si park etmiş araçlara çarpma, yüzde 6.9'u hatalı dönüş, yüzde 6.2'si şeride tecavüz etme, yüzde 1.8'i kırmızı ışıkta geçmek, yüzde 0.9'u alkollü araç kullanmak, yüzde 0.6'sı aşırı hız yapmak ve yüzde 4.5'i de ''diğer haller'' şeklinde oluştu. 
     Yaya kusurlarına bakıldığında da, yola birden çıkmak yüzde 50.1, araçlara ilk geçiş hakkını vermemek yüzde 16.2, yol içinde yürümek, oynamak yüzde 14.8, duran taşıtın önünden ve arkasından çıkmak yüzde 8.6, otoyola girmek yüzde 6.6, kırmızı ışıkta geçmek yüzde 3.4 ve 
     ''diğer kusurlu haller'' de yüzde 0.3'lük paya sahip oldu. 
     
     Polis denetimleri 
     Polis, 1988 ile 2000 yıllarında 11 milyon 352 bin 399 sürücüye peşin, 6 milyon 711 bin 130 sürücüye de ihbarnameli para cezası uyguladı. 
     Bu sürücülere, 14 trilyon 171 milyar 932 milyon 828 bin lirası peşin, 47 trilyon 196 milyar 249 milyon 988 bin lirası da ihbarnameli olmak üzere toplam 61 trilyon 368 milyar 182 milyon 816 bin liralık para cezası kesildi. 
     Aynı yıllarda 122 bin 392 sürücü mahkemeye sevk edilirken, 705 bin 446 araç da trafikten alıkonuldu. 
     Geçen yılın 9 aylık döneminde de 1 milyon 625 bin 377 sürücüye, 30 trilyon 178 milyon 800 bin lira para cezası verildi. Aynı dönemde 7 bin 802 sürücü mahkemeye sevk edilirken, 60 bin 576 aracın da trafiğe çıkması engellendi. 
     2000 yılı ile kıyaslandığında 2001'in 9 aylık döneminde, kontrol 
     edilen araç sayısında yüzde 69.3, ceza yazılan sürücü sayısında yüzde 8.0, mahkemeye sevk edilen sürücü sayısında yüzde 36.6, trafikten men edilen araç sayısında yüzde 24.2 ve alkollü yakalanan sürücü sayısında da 57.2 oranında bir azalma meydana geldiği, ancak ceza olarak yazılan para tutarında 42.6 oranında artış olduğu görüldü. Bu dönemde alkollü araç kullandığı için yakalanıp trafikten men edilen toplam 6 bin 832 sürücüden 6 bin 829'unun sürücü belgesi 3 ay ve çeşitli süreler için geçici olarak geri alındı, ayrıca bu kişilere 370 milyar 294 milyon 400 bin lira para cezası uygulandı. Alınan tüm önlemlere ve yapılan denetimlere rağmen trafik kazalarının devam ettiğini belirten yetkililer, bunun da ''ildeki nüfus yoğunluğu ve buna paralel olarak her yıl artan motorlu taşıt sayısının gerektirdiği yol ve mühendislik hizmetlerinin aynı süratte ve yeterlilikte seyretmeyişi, insanların da hayatlarına fazla değer vermemesi''nden kaynaklandığını bildirdiler. 
     






</TEXT>
</DOC>
