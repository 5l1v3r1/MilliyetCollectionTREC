<DOC>
<DOCNO> 50992 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/guncel/gun00.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tarikat eksikti 
</HEADLINE>
<TEXT>

Gürtuna’nın aday olduğu seçim döneminde İGDAŞ, Kadiri tarikatına yakın Mesaj TV, Meltem Radyo ve İcmal dergisine hiç gereği yokken milyarlarca liralık reklam verdi 
     NEDİM ŞENER 

     İstanbul Büyükşehir Belediye Başkanı Ali Müfit Gürtuna’nın, 1999 yerel seçimlerinde "Kadiriler"in desteğini alabilmek için İGDAŞ’ın tarikata bağlı yayın organlarına milyarlarca liralık reklam vermesine göz yumduğu öne sürüldü. İGDAŞ’ta 22.5 trilyon liralık yolsuzluk yapıldığını saptayan Maliye Bakanlığı Hesap Uzmanları Kurulu, kurumun dolandırılmasında tarikat parmağını ortaya çıkardı. Recep Tayyip Erdoğan’ın görevden alınmasından sonra belediye başkanlığına vekalet eden Gürtuna’nın 1999 yerel seçimlerinde aday olduğu, seçim döneminde İGDAŞ’ın reklam harcamalarında Kadiri tarikatına bağlı yayın organlarına özel uygulama yapıldığı öne sürüldü. 
     İGDAŞ’ın Genel Müdürü Fuat Şengül’ün Mesaj TV, Meltem Radyo ve İcmal gibi dergilerin de aralarında bulunduğu yayın kuruluşlarına milyarlarca liralık reklam karşılığı çeklerin kesilmesinde etkili olduğu kaydedildi. Kadiri tarikatı mensubu Şengül’ün cemaatle bağlantısının eşinden kaynaklandığı, Hizbullah soruşturmasında görev alan Mülkiye müfettişlerinin konuyu sekiz ay önce araştırdığı ifade edildi. 
     Mesaj TV’de her hafta sohbetleri yayınlanan Yeni Mesaj Gazetesi başyazarı Haydar Baş’ın adı Kadiri tarikatı şeyhleri arasında geçiyor. Meltem Radyo, Mesaj TV ve İcmal Yayıncılık’ta ortaklığı bulunmayan Baş’ın yakınlarının isimleri şirketlerin künyelerinde yer alıyor. 
     İstanbul Ticaret Odası kayıtlarına göre, Mustafa Hayri Baş, toplam 3.5 trilyon sermayeli Meltem Radyo’nın ortaklarından biri. İGDAŞ’tan milyarlarca liralık reklam alan İcmal Yayıncılık’ın diğer ortağı ise Osman Baş. 
     Meltem Radyo’nun ortağı Mustafa Hayri Baş’ın, tarikatın başı Haydar Baş ile Güngören’deki Baş Özel Sağlık Ltd şirketinde hissesi bulunuyor. Bu şirkette ayrıca Meltem Radyo’nın ortaklarından Yonca Mengütürk’ün de hissesi var. Haydar Baş’ın ortağı olduğu Özel Meltem Sağlık Hizmetleri adlı şirketin ortaklarından Emine Aktaş, Meltem Radyo’nun, Bilal Karamus ise aynı cemaate bağlı İcmal Yayıncılık’ın ortakları arasında bulunuyor. 
     
     Maliye incelemesi sürüyor 
     İGDAŞ’taki yolsuzluklar nedeniyle hakkında zimmet ve dolandırıcılık iddiaları bulunan Ali Müfit Gürtuna’nın başkan adayı olduğu 1999 yerel seçimleri öncesinde reklam harcamalarının arttığını belirleyen Maliye uzmanları, yapılacak incelemenin üç boyutlu olacağını belirtti. Yapılan reklam harcamalarının "emsal" işlerle karşılaştırılarak pahalı olup olmadığının belirleneceğini kaydeden uzmanlar, İGDAŞ’ın mı yoksa Gürtuna’nın mı tanıtımının yapıldığının ortaya çıkarılacağını kaydetti. Maliye uzmanları, vergi incelemesinde ise İGDAŞ’ın defterlerinde çıkışı yapılan çeklerin ilgili kuruluşların defterlerinde giriş olarak görünüp gürünmediğinin kontrol edileceğini söyledi. 
     



 GÜNCEL 
























</TEXT>
</DOC>
