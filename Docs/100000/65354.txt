<DOC>
<DOCNO> 65354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/yazar/cemal.html </URL>
<DATE> 2002/02/01/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Yıldızı parlayanlar Milliyetçi duyguyla bayrak sevgisi... 
</HEADLINE>
<TEXT>

     NEW YORK 
     Sokak kapısının üstünde kocaman bir Amerikan bayrağı. Altına da büyük harflerle yazmış 
     "Amerikalı olmaktan gurur duyuyorum " 
     11 Eylül sonrası Amerika'da bayrak sevgisiyle milliyetçilik duygusunun yıldızı fazlasıyla parlamış. Sokaktaki Amerikalı bugün ülkesini barışta değil savaşta görüyor. Amerikan Başkanı'yla yönetiminin arkasında durmak, anlaşılan, yurtseverliğin bir gereği onun için. 
     Bu durum ister istemez Başkan Bush'a yaramış. Bir zamanlar yerlerde sürünen kamuoyu desteği 11 Eylül'den beri sürekli yükseklerde seyrediyor. 
     Düştüğü yok. 
     Destek önceki gün Başkan Bush'un geleneksel yeni yıl konuşmasıyla bir sıçrama daha yaptı. Terörizmle mücadeleyle iç güvenliği ve bunların dayanması gereken sağlam ekonomik temeli anlatan konuşmasının hemen ardından Washington Post gazetesi bir kamuoyu yoklaması yaptı 
     Bush'a destek tam yüzde 82. 
     Amerikan halkı 11 Eylül sonrasında kendini güvenlikte hissetmediği ve ekstra güvenlik arayışı içerisine girdiği için federal devlete, devlet kurumlarına çok daha fazla ihtiyaç duymaya başlamış durumda. 
     Oysa, 1990'larda durum tam tersiydi. Federal hükümete halktaki güven bir ara yüzde 20'ye kadar düşmüştü. Şimdi ise büyük bir tırmanış yaşanıyor. Devlete, siyaset kurumuna yüzde 80'ler civarında bir güven söz konusu... 
     Bir başka deyişle 
     Amerikan halkı 11 Eylül'le birlikte yüzünü yeniden siyasete dönmüş, siyasetle daha fazla ilgili. 
     İlginç olan bir gelişme de şu 
     Siyasette aşırılık, özellikle dini açıdan geriliyor. Buna karşılık Amerikan politikasında merkez güçleniyor. 
     Ayrıca, Amerika'nın kendi içine kapanmasının ya da kendini dünyadan tecrit etmesinin güvenlik açısından işe yaramadığı fikri sade Amerikalının gözünde ağırlık kazanmaya başlamış. O yüzden dış politikaya ilgi de tırmanışta... 
     Üçüncü bir nokta 
     Bu da demokrasiyle ilgili. Amerika'da 11 Eylül, özgürlük - güvenlik dengesinde değişiklik yapmış. Zemin kaybeden özgürlük, kazanan güvenlik olmuş. Üstelik kamuoyu desteğiyle... 
     Güvenlik önlemleri müthiş 
     Tek kelimeyle öyle. 
     Hiç bu kadarına tanık olmamıştım. Davos'un yapılacağı Waldorf Astoria Oteli'ne yaklaştıkça boğucu hale gelmeye başlıyor. 
     Her taraf polis 
     Adım başı kimlik kontrolü. Polis arabalarının sirenleri sanki daha bir cırtlak çıkıyor. Havada helikopterler, pata pata. Aval aval havaya bakarken, paçayı bir polis köpeğine kaptırmak da var. Bazı güvenlik kordonlarını aşarken polis köpekleri oranı buranı kokluyor. 
     Kapağı Waldorf'a salimen atmak gerçek bir serüven. Sonra da çok uzun bir kuyruk, kayıt kuyruğu. 
     "Bu kuyruk Davos'ta kar altındaydı." 
     "Davos'un karını tercih ederdim." 
     Amerikalı bir gazeteci. 
     Türk olduğumu öğrenince 
     "Doğru mu Noam Chomsky'nin kitabı toplatılmış Türkiye'de... Yargılanacakmış " diyor. 
     Dakka bir, gol bir 
     Bunca yıldır kader hiç değişmiyor. Hangi uluslararası toplantıya gitsem, Türkiye hep böyle hatırlanır, eleştirel titreşimlerle yüklü sohbetlere konu olur. 
     Bu sanki alın yazımız. 
     Oysa değil. 
     Sonunda 312'ler de, 159'lar da, bunlar değişmesin diye direnen zihniyetler de değişecek ülkemizde. Eninde sonunda demokrasi çıtasını yükselteceğiz. Ülkemiz daha çok güzel şeylerle hatırlanacak. 
     İyimserim gene de... 
     İyimserlik rüzgarlarının New York Davos'unda dünya ekonomisiyle ilgili olarak estiği söylenemez. 
     Dünya Ekonomik Forumu'nun Başkanı Klaus Schwab, 11 Eylül'ün küresel ekonomiye darbesini anlatırken şöyle diyor 
     "Gittikçe artan, sıkılaşan güvenlik kontrolleriyle, bundan kaynaklanan maliyet artışları ekonomiyi yavaşlattı. Küresel ekonominin hızını kesti." 
     Bu arada 11 Eylül'ün siyaseti yeniden ön plana çıkardığını, devleti güçlendirmeye başladığını belirtiyor Dünya Ekonomik Forumu Başkanı. İnsanların her yerde güvenlik gerekçeleriyle devlete döndüklerini söylüyor. 
     Dünya yine değişiyor 
     Bu kez 11 Eylül yatıyor bu hızlı değişimin altında. 11 Eylül'ün dünyası bir başka dünya. Bu gerçeği insan, Davos gibi platformlarda daha yakından görüyor, daha iyi hissediyor. 
     Bunun gibi, kendi evinin içini düzene sokmuş bir Türkiye'nin 11 Eylül sonrası dünyasında daha iyi bir yer kapacağını da kavrıyor. Çünkü bu dünyada Türkiye'nin adı birçok açıdan fazlasıyla geçmeye başlamış... 
     New York Davos'undan üçüncü yazı yarın... 
     
     







Yine hukuk... 


Rüzgar gülü... 


Durmuş'un mektubu 


Yıldızı parlayanlar Milliyetçi duyguyla bayrak sevgisi... 


TV programı öneriyorum 


Gençlerin üniversite kaygısı 


Teknoloji krizden çıkışa yardım edebilir mi 


Yeni Bush doktrini 


Uluslararası bir davadan çıkan dersler 


Misafirin hası... 


Siyasal İslam Amerika ve Türkiye 


O yılan bir gün seni de sokar 


Kapalı kapılar ardında Erdoğan 


Irak'a ihracat hem kolay hem zor 


Erkek ne zaman erkek olur 


Sokaklar işsizlerle doldu 


</TEXT>
</DOC>
