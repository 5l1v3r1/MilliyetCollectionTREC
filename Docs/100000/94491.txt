<DOC>
<DOCNO> 94491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sontur20.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan, Bahçeli'nin çağrısını blöf olarak görüyor... 
</HEADLINE>
<TEXT>

     SP Genel Başkanı Recai Kutan, MHP Genel Başkanı, Devlet Bakanı ve Başbakan Yardımcısı Devlet Bahçeli'nin Kasım ayında erken seçime gidilmesi önerisini ''blöf'' olarak değerlendirdi. 
     Kutan, parti genel merkezine gelişinde, gazetecilerin, Bahçeli'nin açıklamalarına ilişkin sorularını yanıtladı. 
     Bir hafta önce koalisyon ortaklarının, seçimin 2004 yılında yapılacağına ilişkin açıklama yaptıklarını hatırlatan Kutan, Bahçeli'nin dün, erken seçim talebinde bulunmasının herkesin kafasında tereddütlere yol açtığını söyledi. 
     Seçimin faydalı bir tablo ortaya koyabilmesi için Siyasi Partiler ve Seçim Kanunu'nun değiştirilmesi gerektiğini kaydeden Kutan, şöyle konuştu 
     ''Üç ortak AB ile ilgili yasaların çıkarılması talebinde bulunuyordu. Bütün bunlar ortadayken bir erken seçim teklifi getirilmesi, bunun sadece bir blöf olduğu şeklinde değerlendirilecektir. 
     Biz, 'her vesile ile erken seçim şartları doğmuştur. Mümkün olan en kısa zamanda bir erken seçim yapılmalıdır' diyoruz. Eğer Bahçeli, beyanlarında samimiyse hemen parti olarak teklif getirsinler. 
     Meclis'in toplanması ve erken seçimin olabilmesi için MHP'li milletvekillerinin imzasını taşıyan bir teklif getirilmesini bekliyoruz. 
     Erken seçim olacaksa, bunun şimdiki hükümetle değil, bir seçim hükümetiyle yapılmasından yanayız. Bahçeli, bu hükümet ile erken seçime gidilmesini istiyor. Yani iktidarın bütün nimetlerinden istifade ederek seçime gitme arzuları var. Seçim hükümeti kurulsun. 
     Kasım'da seçime gidilsin.'' Kutan, bir soru üzerine, ''Bahçeli'nin, Ecevit'in çekilme ihtimaline karşı Başbakanlığı elde etmek için erken seçim teklifinde bulunmuş olabileceğini'' iddia etti. 
     Kutan, daha önce Başbakanlığa vekalet mekanizmasının işletilerek Devlet Bakanı ve Başbakan Yardımcısı Hüsamettin Özkan'a bu vekaletin verilebileceği önerisini hatırlatarak, ''Ancak, görülüyor ki, Ecevit ve eşi, bir süredir Özkan'ı devre dışı bırakma arzusundalarmış. 
     Teklifimizin tersi gerçekleşti'' diye konuştu. 
     ''Seçim hükümeti, olmazsa olmaz şartınız mı '' sorusuna ise Kutan, ''Evet'' yanıtını verdi. 
     





</TEXT>
</DOC>
