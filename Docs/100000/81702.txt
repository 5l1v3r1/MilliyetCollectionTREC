<DOC>
<DOCNO> 81702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sonspo13.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor 9 futbolcu ile temaslarını sürdürüyor... 
</HEADLINE>
<TEXT>

     Kocaelispor'da, ligin son maçının ardından yoğun iç ve dış transfer trafiği yaşanacak. 
     Futbol şubesi sorumlusu Can Ulusoy başkanlığındaki 3 kişilik komite, sözleşmeleri biten futbolcularla ön görüşmeleri yaptı. Faruk Sarman ile anlaşmayı sağlayan komite, iç transferin kısa sürede bitirerek, futbolculara toplu imza attırmayı planlıyor. 
     Gelecek sezon hem lig, hem de UEFA Kupası mücadelesi yapılacağı, bu nedenle geniş bir kadroya sahip olunması gerektiği düşüncesinden hareket eden komite, 4 ya da 5 futbolcu alınabilmesi için temaslarını başlattı. 
     Komite, teknik heyetin raporu doğrultusunda Antalyaspor'dan Hüseyin Cimşir ve Uğur Yasan, Yozgatspor'dan Hüseyin Karakayış, Rizespor'dan Devran Ayhan ve Turan Bilge, Samsunspor'dan Müslim Can, Ertuğrul Sağlam, Stephen Baido ve Mehmet Yılmaz, İstanbulspor'dan Alioum Saidou ile görüşmelerini sürdürüyor. 
     Bu arada, teknik direktör Hikmet Karaman'ın hafta sonuna kadar yeniden sözleşme imzalaması ve gelecek haftadan itibaren Brezilya, Slovakya ve Almanya'yı kapsayan geziye çıkarak, yabancı oyuncu transferi konusunda girişimlerde bulunması bekleniyor. 
     Öte yandan, Fenerbahçe'nin kadrosunda sezon boyunca yer bulamayan Mert Meriç ile prensip anlaşmasına varıldı. 
     Mert Meriç, Türkiye'deki ilk formasını Kocaelispor'da giymiş ve daha sonra Fenerbahçe'ye transfer olmuştu. Bu futbolcu, Kocaelispor Kulübü'nün geçen sezon yaşadığı ekonomik kriz sırasında, başkan Sefa Sirmen'e 700 bin mark tutarında yardımda bulunmuştu. 
     Kocaelispor'da iyi bir çıkış yakalayan genç oyuncu Cihan Haspolatlı'nın ise gelecek sezon Fransa 1. Lig takımlarından Olimpik Lyon'un formasını giyeceği, menajeri Ali Güven'in anlaşma sağladığı ve imza attığı öğrenildi. 
     





</TEXT>
</DOC>
