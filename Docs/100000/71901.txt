<DOC>
<DOCNO> 71901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/spor/spo02.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Arbede 
</HEADLINE>
<TEXT>

Fenerbahçeli ve Antalyalı taraftarlar maç öncesi birbirine girdi. İki kişi yaralandı. Polis havaya ateş açtı. Aziz Yıldırım ve yöneticiler de olayların arasında kaldı 
     Parkta kavga 
     ATATÜRK Stadı yakınında bulunan Karaalioğlu Parkı’nda iki takım taraftarları arasında kavga çıktı. Güvenlik güçleri olaya sert önlemlerle müdahale edince arbede çıktı. İki taraftar bıçakla bacaklarından yaralandı, havaya ateş eden polis birçok taraftarı gözetim altına aldı. Bu sırada stada gelen Fenerbahçeli yöneticiler, yatıştırıcı olmaya çalışırken, itiş - kakış arasında kaldılar. 
     
     Yıldırım kızdı 
     BAŞKAN Aziz Yıldırım, özellikle yöneticilerin tartaklanmasına sinirlendi ve uzun süre emniyet birimleri ile tartıştı. Polis, bir yandan Yıldırım ile görüşürken, bir yandan taraftarları coplamaya devam etti. Bu arada Fenerbahçeli taraftarların bulunduğu kapalı tribüne, güvenlik güçleri olmadığı için, 600 kadar Antalyalı girince gergin anlar yaşandı. 
     
Deportivo da "Rüştü" dedi      FENERBAHÇE ve Milli Takım’ın başarılı file bekçisi Rüştü Reçber, Avrupa’nın gündeminden düşmüyor. İspanya’nın güçlü takımı Deportivo La Coruna’nın da, yıldız futbolcu için 6 milyon doları gözden çıkardığı öğrenildi. Transfer konusunda menajeri Saffet Sancaklı ile devamlı fikir alış verişinde bulunan Rüştü, teklifleri şimdilik dondurduğunu açıkladı. 
     SARI - Lacivertli ekibin file bekçisi, şampiyonluk mücadelesi nedeniyle konsantrasyonunun bozulmasını istemediğini bildirdi. Ancak Rüştü’yü yakın çevrelerin kalması için baskı yaptığı da ifade edildi. Başkan Aziz Yıldırım ise kongrede yaptığı konuşmada, bu futbolcuya çok iyi teklifler gelmesi halinde, gitmesine izin vereceklerini açıklamıştı. 
     



 SPOR 
























</TEXT>
</DOC>
