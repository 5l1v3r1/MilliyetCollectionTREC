<DOC>
<DOCNO> 54932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sonspo16.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom, Murat Sözkesen için 150 bin dolar daha ödeyecek 
</HEADLINE>
<TEXT>

     Murat Sözkesen'in transferine karşılık, Galatasaray ile 350 bin dolar artı Ufuk, Faruk ve bir futbolcu olarak anlaşan Bursaspor, takas edilmek istemeyen Ufuk ile üçüncü futbolcu için sarı-kırmızılı kulüpten 150 bin dolar daha alacak. 
     Bursaspor Kulübü Başkanı Erdoğan Bilenser, yöneticiler Nihat Şengezer ve Erhan Akbaş ile Bursa Büyükşehir Belediyesi'nin Heykel'deki tarihi binasında düzenlediği basın toplantısında, Murat Sözkesen'in transferi sonrası gelişen olaylar hakkında bilgi verdi. 
     Galatasaray ile Murat Sözkesen'e karşılık 350 bin dolar artı 3 futbolcu olarak anlaştıklarını anımsatan Bilenser, ''Ufuk, Galatasaray ile olan sorunları nedeniyle gelmiyor. Üçüncü futbolcu da henüz belirlenemedi. Bu nedenle Galatasaray bize Ufuk için 100 bin, üçüncü futbolcu için de 50 bin dolar olmak üzere toplam 150 bin dolar verecek'' dedi. 
     Bilenser, Faruk'un sezon sonuna kadar bedelsiz olarak yeşil-beyazlı forma altında kiralık oynayacağını belirterek, bu futbolcunun da sezon sonunda Bursaspor'da kalmak istememesi halinde, Galatasaray'ın, 100 bin dolar daha vereceğini kaydetti. 
     
     Ucuza vermedik 
     Murat Sözkesen'in transferinin, bu sezon Türkiye liglerinde yapılan en pahalı transferlerden biri olduğunu öne süren Bilenser, ''Murat, Galatasaray'a, sezon sonuna kadar kiralık oynayacak Faruk artı 500 bin dolara mal oldu. Sarı-kırmızılı kulüp, sezon sonunda Murat'ı kadrosuna dahil etmek isterse 1 milyon 350 bin dolar daha verecek'' diye konuştu. 
     Erdoğan Bilenser, Murat'ın bu sezon sakatlanması halinde Galatasaray'ın Bursaspor'a 1 milyon 350 bin dolarlık transfer ücretini de ödeyeceğini bildirdi. 
     Faruk'un, genç ve ilerisi için umut vaat eden futbolculardan biri olduğunu anlatan Bilenser, şöyle devam etti 
     ''Bugün, Murat Sözkesen resmen Galatasaraylı oldu. Kiralık bedeli olan 350 bin dolar Bursaspor'un hesabına yattı. Bedelsiz verilen Faruk da yarın Antalya kampına katılacak. Faruk, geçen yıllarda Avrupa'da en değerli genç oyuncu seçilmiştir. Genç oyuncunun, bir diğer özelliği de en fazla milli forma giyen futbolculardan biri olması. Ben, Faruk'un başarılı olacağına inanıyorum.'' Bilenser, Galatasaray'ın, Murat Sözkesen'i Avrupa takımlarından birine satması halinde, bonservis bedelinin yüzde 30'unu Bursaspor'a vereceğini sözlerine ekledi. 
     






</TEXT>
</DOC>
