<DOC>
<DOCNO> 69187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/dunya/adun.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
DALGASINI GEÇTİ 
</HEADLINE>
<TEXT>

Rejim değişikliği, saldırıdan daha medeni bir söylem’ diyen Irak lideri Saddam, Ben rejim değişikliğini destekliyorum’ dedi 
     DIŞ HABERLER SERVİSİ 

     Irak lideri Saddam Hüseyin, olası bir ABD saldırısının eli kulağında olduğu iddiaları yoğunlaşırken ABD Başkanı George W. Bush ile adeta dalga geçerek "Bağdat’ta rejim değişikliğini destekliyorum" dedi. 
     11 yıl önce baba Bush’la giriştiği savaş sonunda ayakta kalmayı başaran Saddam bu kez oğul Bush’un müdahale tehditlerini ciddiye almadığını ortaya koydu. Önceki gece yüksek rütbeli subaylarıyla Kurban Bayramı dolayısıyla biraraya gelen Irak lideri, kinayeli ifadeler kullanarak olası bir ABD saldırısı konusunda görüşlerini açıkladı. 
     Saddam Hüseyin, "Bağdat’ta rejim değişikliğinden söz ediliyor. Biz bunu destekliyoruz. Daha medeni bir söylem. Çünkü Washington şimdiye kadar hep Irak’ı vuracağından, saldıracağından, kısaca Irak halkının canına ve malına zarar verecek yıkıcı eylemlerden söz etti durdu. Şimdi bunu yapacağına beni devirerek rejimi değiştireceğinden söz ediyor. Ben bu seçeneği destekliyorum" diye konuştu. 
     
     Destek için yeni söylem 
     Irak’a saldırı yapılmasına çeşitli ülkelerden yükselen itirazlara atıfta bulunan Saddam, Amerikalı yöneticilere, dünyanın desteğini almak istiyorlarsa, daha medeni olduğu için rejim değişikliği söylemini kullanmalarını tavsiye etti. 
     
     Askerler tetikte 
     ABD Başkanı George W. Bush, geçtiğimiz günlerde yaptığı bir konuşmada, Irak, İran ve Kuzey Kore’yi "şer ekseni" olarak ilan etmişti. Dışişleri Colin Powell de bu ay başında yaptığı açıklamada, Bağdat’ta olası bir rejim değişikliğini ABD’nin tek başına gerçekleştireceğini söylemişti. Batılı diplomatlar ise ABD’nin Irak’a saldıracağının artık kesinleştiğini, sadece zamanının bilinmediğini ifade ediyorlar. 
     



 DÜNYA 













</TEXT>
</DOC>
