<DOC>
<DOCNO> 70563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/soneko04.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mirzaoğlu "Çiftçilere 35 trilyon liralık yardım verilecek" 
</HEADLINE>
<TEXT>

     Devlet Bakanı Ramazan Mirzaoğlu, Tarım ve Köyişleri Bakanlığı'nın çiftçilere 35 trilyon lira destekleme yardımı yapacağını söyledi. 
     Mirzaoğlu, Manisalı şehitler anısına oluşturulan Türk Standardları Enstitüsü TSE Manisalı Şehitler Koruluğu'nda düzenlenen ''Şehitleri Anma Toplantısı''na katılmak üzere Manisa'ya geldi. 
     Manisa Valisi M. Rasih Özbek'i ziyaret eden Mirzaoğlu, burada yaptığı konuşmada, Manisa'nın Ege Bölgesi'nin tarımda gelişmiş ili olduğunu belirterek, 'şöyle dedi 
     'Ülkemizde doğrudan destekleme yardımı ilk planda deprem ve felaket bölgelerine yapılacak. İkinci planda da Manisa gibi illere yapılacaktır. Önümüzdeki hafta Tarım ve Köyişleri Bakanlığı, çiftçilerimize 35 trilyon lira tarımsal destekleme yardımı verecek'' dedi. 
     Vali Özbek ise Manisa'nın tarım ağırlıklı bir il olduğunu, sanayisinin de güçlendiğini ifade etti. Manisa'daki barajların su seviyesinin son aylarda meydana gelen yağışlarla yüzde 60 dolayında dolduğunu kaydeden Özbek, ''İlimiz, her geçen gün tarım ve sanayide gelişmektedir'' dedi. 
     Bakan Mirzaoğlu, daha sonra Manisa Belediye Başkanı Adil Aygül'ü ziyaret etti. Manisalıların çalışkan ve üretken olduğunu belirten Mirzaoğlu, Manisa'da karılan tarihi mesir macununa Türkiye çapında ilgi gösterildiğini söyledi. 
     Başkan Adil Aygül de, Bakan Mirzaoğlu'nu 21 Mart ve 19-21 Nisan 2002 tarihlerinde mesir macunu karma töreninde görmekten mutluluk 
     duyacaklarını ifade etti. Başkan Aygül ve Vali Özbek, Mirzaoğlu'na mesir macunu ikram ettiler. Mirzaoğlu, Manisa Ülkü Ocakları'nı da ziyaret ettikten sonra Sultan Camii ve Muradiye Camii'ni gezdi. Ardından mesir macunun karıldığı müzeyi gezen Mirzaoğlu, Saruhan Bey Türbesi'nde dua etti. 
     






</TEXT>
</DOC>
