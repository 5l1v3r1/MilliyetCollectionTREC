<DOC>
<DOCNO> 72573 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/14/son/sonspo06.html </URL>
<DATE> 2002/03/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem ''İtalyan polisi, faşist Mussolini döneminin polisi gibi'' 
</HEADLINE>
<TEXT>

     Dışişleri Bakanı İsmail Cem, Avrupa Şampiyonlar Ligi'nde AS Roma-Galatasaray maçının bitiminde Türk insanlarına ''fevkalade çirkin bir saldırı'' yapıldığını belirterek, olayın Roma takımı oyuncuları, yöneticileri ve İtalyan polisinin ayıbı olduğunu bildirdi. 
     Cem, Dışişleri Bakanlığı'nda yaptığı açıklamada, ''Olayları televizyondan izlerken ve gazetelerde fotoğraflara baktığımda, 2002 yılının Avrupası değil, sanki faşist Mussolini dönemi ve Mussolini polislerini izlemekte olduğumu düşündüm'' dedi. 
     Bakan Cem, sözlerini şöyle sürdürdü 
     ''Bu kadar acımasızca saldıran ve coplayan polis, sahanın kenarında yaptıkları yetmiyormuş gibi, soyunma odasına giden bizim futbolcularımıza tekrar saldıran ve insanlarımızı yere yıkan bir polis, ancak Mussolini'nin polisi olabilir. Olay vahimdir.'' Galatasaray yöneticilerinin soğukkanlılığı ile olayın daha büyümeden önlendiğine işaret eden Cem, ''Biz Bakanlık olarak olay başladıktan sonra elimizden geleni yaptık'' diye konuştu. 
     Türkiye'nin Roma Büyükelçiliği'nin maçtan 1-2 gün önce İtalyan makamlarına nota verdiğini ve bu tür olaylara dikkat edilmesi gerektiğini vurguladığını söyleyen Cem, ''Maalesef korkulan gerçekleşti'' dedi. 
     İsmail Cem, bu olayların yanı sıra bir de pasaport bunalımı yaşandığını hatırlatarak, İtalyan polisinin ''Türk futbolcularının pasaportlarını toplamak istediğini ve futbolcuların pasaportlarını vermediği müddetçe stattan çıkamayacağını söylediğini'' ifade etti. 
     Türkiye'nin Roma Büyükelçisi Necati Utkan'ın ve UEFA'nın girişimleri olduğunu, kendisinin de İtalya'nın Ankara Büyükelçisi ile telefonla görüştüğünü belirten Cem, Büyükelçi'ye, ''kesin ve köşeli bir şekilde böyle bir şeyin olamayacağını, Türk futbolcularının mahsur tutulamayacağını söylediğini'' bildirdi. 
     Cem, gece 02.30'da İtalyan Büyükelçisi'nin kendisini tekrar arayarak, Türklerin stat ve Roma'dan rahatça ayrılacağına dair güvence verdiğini ve pasaportların iade edileceğini söylediğini kaydetti. 
     Olayların UEFA tarafından incelemeye alındığını belirten Cem, konunun takipçisi olacaklarını söyleyerek, yapılacak ne varsa yapacaklarını belirtti. Cem, ''Bir büyük ayıp gözler önünde sergilendi. Faillerini şiddetle kınamaktayız ve yapılacak her şeyi yapmakta kararlıyız'' diye konuştu. 
     

     
</TEXT>
</DOC>
