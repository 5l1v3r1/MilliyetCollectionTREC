<DOC>
<DOCNO> 75946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun02.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD "Arafat El Kaide değil" 
</HEADLINE>
<TEXT>

     Beyaz Saray, ''Filistin Devlet Başkanı Yaser Arafat'ın El Kaide ile bir tutulamayacağını, Başkan George W. Bush'un böyle bir kıyaslamayı kabul edemeyeceğini'' bildirdi. 
     Beyaz Saray Sözcüsü Ari Fleischer, ''Yaser Arafat'ın hala Başkan Bush'un gözünde Özerk Filistin yönetiminin başkanı olduğunu ve bölgedeki olaylara etki kapasitesinden ötürü daha önceki taahhütlerine uygun hareket edebileceğini, bu durumun El Kaide ile karşılaştırılamayacağını'' belirtti. 
     ''Başkan Bush için barışın yolunun, Filistin halkı adına konuşan Yaser Arafat'tan geçtiğini'' kaydeden Fleischer, ''Tenet ve Mitchell barış planlarıyla ilgili bir soruya, ''Eğer taraflar kesin çözüme giden bir adım atarlarsa Başkan Bush memnun olur. Başkan barışa giden hangi yol olursa olsun izlemeye hazır'' yanıtı verdi. 
     
     "Arafat dua etsin" 
     Sağcı Likud partisinden İsrail Adalet Bakanı Meir Şeetrit ise gazetecilere yaptığı açıklamada, Arafat'ı terörist çete başı olmakla suçlayarak, ''Hala hayatta olduğu için Tanrı'ya dua etsin'' dedi. 
     ''Arafat'ın 3 odada kapalı kaldığı bir sırada hala hayatta olduğu için Tanrı'ya dua etmesi gerektiğini'' söyleyen Şeetrit, ''ABD'nin, Usame bin Ladin'i, ona yiyecek ve içecek vererek 3 odalı bir yerde tuttuğunu düşünün'' diye konuştu. 
     






</TEXT>
</DOC>
