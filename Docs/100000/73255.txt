<DOC>
<DOCNO> 73255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko09.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol Ofisi halka arzı sonuçlandı... Hisse fiyatı 30 bin lira oldu 
</HEADLINE>
<TEXT>

     Petrol Ofisi'nin PO halka arzında yurtiçi ve yurtdışınn toplam talebin yüzde 85'lik bir kısmı karşılandı. 
     Özelleştirme İdaresi Başkanlığı ÖİB , PO'nun halka arz sonuçlarını açıkladı. Açıklamada, PO'nun 7.5 trilyon lira nominal değerli ve çıkarılmış sermayesinin yüzde 15'ine tekabül eden ÖİB'ye ait 7.5 milyon lot A grubu hisse senetlerinin halka arzında ikinci aşama olan kesin talep toplama döneminin 13-14-15 Mart tarihleri arasında tamamlandığı hatırlatıldı. 
     Anılan dönemde yurtiçinde 51 bin 470 yatırımcının 7.573.662 lot PO hissesi almak için başvuruda bulunduğu belirtilen açıklamada, halka arzda bir PO hissesinin fiyatının 30 bin lira olarak belirlendiği kaydedildi. 
     Açıklamada, PO hisselerinin yüzde 79'u yurtiçinde, yüzde 21'i yurtdışında tahsis edildiği kaydedildi. 
     PO'nun halka arzında yurtiçinden yaklaşık 168.3 milyon dolar talep geldiği bildirilen açıklamada, yurtiçi yatırımcılarının yüzde 98'nin küçük tasarruf sahibi, yüzde 2'sinin de diğer gruplarda yer aldığı belirtildi. 
     -GELEN TALEP- Aynı tarihlerde yurtdışında talep toplama yöntemi ile alınan başvurular sonucunda yaklaşık 46 milyon dolar düzeyinde talep olduğu ifade edilen açıklamada, şöyle denildi 
     ''Böylece toplam talep 214.3 milyon dolar düzeyine ulaşmış, diğer bir ifadeyle ilk etapta halka arzı planlanan hisse senedi miktarı olan 7.5 milyon lota karşın 9.6 milyon lot talep gelmiştir. 
     Hisselerinin arz sonrasında istikrarı sağlamak amacıyla yurtiçinden ve yurtdışından alınan talepler değerlendirilerek yurtiçi ve yurtdışı başvuruları uygun bir oranda tahsis etmek için halka arzın toplam karşılanma ve tahsis oranı, yurtiçi ve yurtdışında yüzde 85 olarak belirlenmiştir. 
     Bir başka değişle yurtiçi ve yurtdışından gelen toplam talebin yüzde 85'lik bir kısmı karşılanmıştır.'' Açıklamaya göre, hisse senetlerini peşin almak isteyen ve ön talepteki başvuru miktarlarını değiştirmeyen yatırımcılara uygulanacak yüzde 4 ile yüzde 15 oranında değişen iskonto oranları ile birlikte yurtiçinde 144 milyon dolar, yurtdışında 38.9 milyon dolar olmak üzere toplam 183.3 milyon doları tutarında satış gerçekleştirildi. 
     -KARŞILANMA ORANI- Lot bazında bakıldığında gelen talebin yurtiçinde 6.5 milyon lotu yurtdışında ise 1.750.000 lotun karşılandığı kaydedilen açıklamada, bunun halka arz başında planlanan ve açıklanan yüzde 15 oranındaki hisse senedi arzının ek satış opsiyonunun kullanılmasıyla yüzde 16.5'a çıkartılarak kesin tahsisi ifade ettiği belirtildi. 
     PO'nun halka arzının ekonomik krizden sonra Türkiye'de yapılan ilk büyük halka arz uygulaması olduğu kaydedilen açıklamada, PO'nun halka arzının Avrupa ve gelişmekte olan piyasalarda bu yıl yapılan ve başarıyla tamamlanan ikinci büyük halka arz uygulaması olduğu hatırlatıldı. 
     PO hisselerinin yüzde 23.2'sinin halka açılmasıyla İMKB'de işlem gören ve bu ölçüde hisse derinliğine sahip nadir şirketler arasında yer aldığı ifade edilen açıklamada, şöyle denildi 
     ''Yurtiçinde ve yurtdışında halka arz edilen A grubu PO hisse senetleri 21 Mart tarihinden itibaren İMKB'de işlem görmeye başlayacaktır. 
     Başvuru sahipleri tarafından hisse senedi fiyat tavanı üzerinden yatırılan tutar ile indirimler ve taleplerin karşılanamayan kısmından oluşan toplam tutar, yarından itibaren tasarruf sahiplerine iade edilecektir'' 
     






</TEXT>
</DOC>
