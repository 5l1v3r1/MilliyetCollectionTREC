<DOC>
<DOCNO> 64586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun23.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de binlerce işsiz Mayıs Meydanı'na doğru yürüyor 
</HEADLINE>
<TEXT>

     Arjantin'in başkenti Buenos Aires'te binlerce işsiz, Devlet Başkanı Eduardo Duhalde'den bir milyon kişiye istihdam yaratması ve yoksullara para yardımı yapılması talebiyle kentin göbeğindeki Mayıs Meydanı'na doğru yürüyüşe geçti. 
     Başkente 38 kilometre uzaklıktaki La Matanza semtinden dün gece yürüyüşe başlayan 500 kadar işsizin sayısı, Buenos Aires kent sınırındaki Liniers'e varınca yeni katılanlarla birlikte 5 bine ulaştı. 
     Yakıcı güneşin altındaki yürüyüşe katılanlara Liniers halkı ve esnafı yiyecek ve içecek verdi. 
     ''1 Milyon İş'' isteyen işsizler, bir rahip tarafından da kutsandı. 
     Ülkenin önde gelen işsiz örgütleri ve işçi sendikalarının liderlerinin başını çektiği göstericiler, Devlet Başkanı Duhalde ile görüşmek istiyor. 
     Göstericilere, başka bölgelerden gelen 2 grubun daha katılması bekleniyor. 
     






</TEXT>
</DOC>
