<DOC>
<DOCNO> 70084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur31.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Partiler anlaştı, Cumhurbaşkanı'nın yetkileri kısıtlanıyor 
</HEADLINE>
<TEXT>

     Partilerarası Uzlaşma Komisyonu, Cumhurbaşkanı'nın Meclis içinden seçilmesi ve iki defa görev yapmaması konusunda uzlaşma sağladı. Komisyon'da Cumhurbaşkanı'nın yetkilerinin sınırlandırılması konusunda da görüş birliği oluştu. 
     Partilerarası Uzlaşma Komisyonu, TBMM Başkanvekili Yüksel Yalova başkanlığında yaklaşık 3 saat süren bir toplantı yaptı. 
     Yalova, toplantıdan sonra yaptığı açıklamaya göre, Anayasa'nın "Cumhurbaşkanının nitelikleri ve tarafsızlığı" başlıklı 101. maddesinde cumhurbaşkanlarının Meclis içinden seçilmesi ve iki defa seçilememeleri konusunda genel uzlaşı sağlandı. Yalova, "7 yıllık görev süresinin" parlamenter rejime uygun olmadığı, bu sürenin uzun olduğu konusunda da görüşbirliğine vardıklarını ifade etti. 
     Uzlaşma Komisyonu Başkanı Yalova, Cumhurbaşkanı'nın görev ve yetkilerini düzenleyen 104'üncü maddesi ile ilgili olarak alt komisyonun hazırladığı metni kabul ettiklerini kaydetti. 
     Buna göre, Cumhurbaşkanı'nın Anayasa değişikliklerine ilişkin yasaları halkoyuna sunma, seçimlerin yenilenmesine karar verme, TBMM İçtüzüğü'nün iptali için Anayasa Mahkemesi'ne dava açma yetkileri ile ilgili fıkralar diğer maddelerde yer alması nedeniyle 101. madde metninden çıkarılıyor. 
     Yargı bağımsızlığı ve kuvvetler ayrılığı ilkesine uygun olarak Cumhurbaşkanı'nın "Anayasa Mahkemesi üyelerini,Danıştay üyelerinin dörtte birini, Yargıtay Cumhuriyet başsavcısı ve Yargıtay Cumhuriyet Başsavcıvekilini, Askeri Yargıtay üyelerini, Askeri Yüksek İdare Mahkemesi üyelerini, Hakimler ve Savcılar Yüksek Kurulu üyelerini seçme yetkisi kaldırılıyor. 
     Ayrıca YÖK üyeleri ile üniversite rektörlerinin seçimiyle ilgili yetkiye üniversiteler ve YÖK'ün özerkliğinin tam olarak sağlanması için son veriliyor. 
     






</TEXT>
</DOC>
