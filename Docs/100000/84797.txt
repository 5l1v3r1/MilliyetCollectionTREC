<DOC>
<DOCNO> 84797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur12.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık Mahsuni için Köln'de cenaze töreni 
</HEADLINE>
<TEXT>

     Almanya'nın Köln kentindeki Köln-Porz hastanesinde dün sabah ölen halk ozanı Aşık Mahzuni Şerif için, bugün bir cenaze töreni düzenlendi. 
     Köln'ün Porz semtindeki ''Jugendwerkstatt'' adlı okulun arka bahçesindeki geniş alanda düzenlenen törene Mahzuni Şerif'in eşi Fatma ile oğulları Ali ve Emrah'ın yanı sıra Köln Başkonsolosu Mehmet Sertaç Sönmezay, ayrıca sanatçılar Selda Bağcan, Serhat Tunç ve Sümer Ezgü ve Avrupa'nın çeşitli ülkelerinden gelen yaklaşık 1500 Türk vatandaşı katıldı. 
     Aşık Mahzuni Şerif'in cenaze töreninde konuşan büyük oğlu Ali, Türkler arasındaki birlik ve beraberliğin bozulmamasını ve ailesinin hiçbir zaman yanlız bırakılmamasını istedi. 
     Mahzuni Şerif'in eşi Fatma da bazı dernek temsilcilerinin konuşma yapmasının önlenmesi üzerine ortaya çıkan küçük kargaşayla ilgili olarak, ''Mahzuni'yi seviyorsanız, ona bağlı kalın. Taşkınlığa sebebiyet vermeyin'' dedi. 
     ''İkinci Mahzunilerin'' oğulları Ali ile Emrah olduğunu söyleyen Fatma Şerif, ''Siz onları yaşatın. Onları size emanet ediyorum'' dedi. 
     Mahzuni Şerif'in cenazesi, daha sonra Türkiye'ye gönderilmek üzere Köln Bonn havaalanına götürüldü. 
     THY'ye ait bir uçakla bugün Ankara'ya götürülecek olan Mahzuni Şerif'in cenazesi, Kültür Bakanlığı'nda yarın yapılacak cenaze töreninden sonra Nevşehir'in Hacıbektaş ilçesinde defnedilecek. 
     





</TEXT>
</DOC>
