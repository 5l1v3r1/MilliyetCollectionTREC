<DOC>
<DOCNO> 96153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/ekonomi/aeko.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş yakın çevresiyle dertleşti 
</HEADLINE>
<TEXT>
Yeni Oluşum’a yeni isimler lazım’ 
Derviş yakın arkadaşlarıyla biraraya geldi ve Yeni Oluşum için ne düşündüklerini sordu. Ortak cevap ilginçti Şu andaki görünüm yeni yüzlerin değil, eski DSP’lilerin oluşumu 
     MURAT SABUNCU 

     Herkesin gözü kulağı Devlet Bakanı Kemal Derviş’in üzerinde. Derviş’in ise ilk geldiği günden beri devamlı olarak görüştüğü, fikir alışverişi yaptığı "arkadaşları" var. Kimileri onları "yakın çevresi" diye adlandırıyor. İşte teknokrat şapkasını çıkarıp politikacı şapkasını giymeye hazırlanan Derviş, bu önemli kararından sonra "yakın çevresi"ni mevcut durumu nasıl gördüklerini tartışmak üzere yemeğe çağırdı. Önceki akşam Ankara Hilton’da yenilen yemeğe Prof. Dr. Hurşit Güneş, Prof. Dr. Celal Göle, Prof. Dr. Asaf Savaş Akad, işadamı Bülent Eczacıbaşı, Derviş’in danışmanı Oya Ünlü ve babası Devlet Bakanı Fikret Ünlü katıldı. 
     Yemekteki en ilginç isim, bize göre Fikret Ünlü’ydü. Çünkü halen DSP milletvekili olan Ünlü, kabinede spordan sorumlu bakandı. Yemeğe katılan davetlilerden biri "Şüphe yok ki o da bu hareketin içinde. Yakın bir zaman sonra tamamen bu hareketin içine katılacak" dedi. 
     
     Oluşumu değerlendirin 
     Derviş 4 saat süren yemeğin 2.5 saatlik kısmında davetlilere Türk ekonomisinin şu andaki durumu ve geleceğiyle ilgili beklentilerini anlattı. Ardından da masadakilere "yeni oluşum"u nasıl gördüklerini sordu. 
     Masadakilerin ortak bir tespiti ve isteği vardı 
     "Yeni oluşumun sadece adı yeni. Oysa gözle görünen, sadece DSP’den istifa edenlerin geldiği bir şekle dönüştüğü. Bunun değişmesi lazım. Toplumun önde gelen, daha evvel siyaset yapmamış yeni isimlerin, işadamlarının, sanatçıların bu hareketin içinde olması lazım. Bunun için de özellikle sizin Derviş’in devreye girip, görüşmeler yapıp farklı isimleri oluşuma katmanız lazım." 
     
     Eczacıbaşı’nın tavrı 
     Bu noktada gözler iş dünyasının önde gelen isimlerinden Bülent Eczacıbaşı’na çevrildi. Eczacıbaşı, Derviş Türkiye’ye geldiğinden beri onunla "ailece" görüşen bir işadamıydı. Kemal Derviş’in eşi Cathy ile Bülent Bey’in eşi Oya Hanım da iyi dost olmuşlardı. Eczacıbaşı, Derviş’e , şu aşamada aktif siyaset içinde yer almak istemediğini söyledi. "Yeni Oluşum" gibi hareketlerin hem Türkiye’ye, hem iş dünyasına heyecan verdiğini" söyleyen Eczacıbaşı, manevi desteğini eksik etmeyeceğini de sözlerine ekledi. 
     Derviş’in yakın arkadaşlarından Asaf Savaş Akad da aktif siyasette olmayacağını, ancak hareketi dışarıdan destekleyeceğini söyleyenler arasında yer aldı. 
     Bu arada Kemal Derviş’in solun ünlü isimlerinden Erol Çevikçe ile geçtiğimiz hafta biraraya gelerek bir fikir alışverişinde bulunduğu öğrenildi. Çevikçe’nin Derviş’e partileşme konusunda bazı önerilerde bulunduğu, ancak şu sıralar Derviş’le beraber hareket edip etmeyeceğiyle ilgili bir kararının olmadığı belirtiliyor. 
     Bakan Kemal Derviş’in önümüzdeki haftasonu ABD’ye gitmeden siyasette ve işdünyasından bazı isimlerle görüşmeler yapacağı da bildiriliyor. 
     



 EKONOMİ 





























</TEXT>
</DOC>
