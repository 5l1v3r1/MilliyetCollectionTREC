<DOC>
<DOCNO> 91177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun06.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ted Turner'a istifa et baskısı 
</HEADLINE>
<TEXT>

     CNN'in kurucusu ve yönetim kurulu üyesi Ted Turner'a, İsrail'i Filistinlilere karşı terör suçu işlemekle suçladığı için çeşitli gruplar tarafından ''istifa et'' baskısı yapılıyor. 
     Turner'in CNN yönetim kurulundan istifasını talep eden kuruluşlar arasında insan hakları dernekleri de bulunuyor. Bunlardan Simon Wiesenthal Merkezi ve kısa adı Camera olan ''Amerika'da Ortadoğu ile İlgili Haberlerin Doğru Yayımlanması Komitesi'', Ted Turner'in görevden uzaklaştırılmasını istedi. 
     Turner, ''Guardian'' gazetesine verdiği demeçte, ''İsrail ve Filistinliler, birbirlerini karşılıklı olarak terör uyguluyor. İntihar saldırıları, Filistinlilerin kendilerini İsrail'in askeri gücüne karşı koruyacak tek silahları'' diye konuşmuştu. 
     Konuyla ilgili görüşünü açıklayan Camera adlı derneğin icra direktörü Andrea Levin, ''Ted Turner'in, AOL-Time Warner yönetim kurulundan çıkarılması gerektiğini düşünüyorum. AOL Time Warner, dünyadaki en etkili medya kuruluşlarından biri. Bu nedenle Turner'in böyle bir açıklamada bulunması, tam bir sorumsuzluk örneği'' dedi. 
     Turner'in sözleri, İsrail hükümetinin yanı sıra İsrailli politikacılar ve Musevi gruplarının da tepkisine yol açmıştı. 
     Turner, CNN televizyonu tarafından da yayımlanan düzeltme açıklamasında, ''İsrail hükümetinin, kendini savunmak için aşırı güç kullandığına inanıyorum. Ancak bu, intihar komandoları tarafından sivillerin bile bile hedef alınması ve öldürülmesiyle aynı şey değil'' dedi. 
     AOL-Time Warner kuruluşu da bir açıklama yaparak, Ted Turner'in sözlerinin kuruluşun politikası olmadığını ve sadece kendisini bağladığını bildirdi. 
     





</TEXT>
</DOC>
