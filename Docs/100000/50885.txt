<DOC>
<DOCNO> 50885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sondun17.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya'da patlama 60 yaralı 
</HEADLINE>
<TEXT>

     İspanya'nın başkenti Madrid'de bu sabah saatlerinde bir araçta meydana gelen patlamada yaralananların sayısının 60 olduğu bildirildi. 
     Yetkililer, sabah kalabalık iş ve yerleşim bölgesinde meydana gelen patlamayı, Bask bölgesinin bağımsızlığı için silahlı mücadele veren ETA örgütü militanlarının düzenlediğini sandıklarını ifade ettiler. 
     Patlamada yaralananlar arasında bir kadın ile 3 yaşındaki bir çocuğun da bulunduğu bildirilirken, patlama yerinde bulunan çok sayıda aracın zarar gördüğü, çevre binalardaki camların kırıldığı belirtiliyor. 
     Polis, saldırının hedefi hakkında bilgi vermezken, İçişleri Bakanı Mariano Rajoy, saldırıda büyük olasılıkla o an resmi aracıyla patlama bölgesinden geçen hükümetin özel politikalardan sorumlu genel sekreteri Juan Junqera'nın hedef alındığını söyledi. 
     Rajoy, yaralıların büyük çoğunluğunun hafif yaralı olduğunu bildirirken, belediye polis sözcüsü ise yaralılardan sadece 10'unun hastanede tedavi edildiğini söyledi. 
     Saldırıdan hemen sonra patlayıcılar ve bir tabanca ile yakalanan biri kadın 2 kişinin sorgulanmak için gözaltına alındığı bildiriliyor. 
     






</TEXT>
</DOC>
