<DOC>
<DOCNO> 52939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sonspo03.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rapaiç 3 hafta yok... 
</HEADLINE>
<TEXT>

     Fenerbahçe'nin Hırvat futbolcusu Milan Rapaiç'in, sakatlığı nedeniyle 3 hafta sahalardan uzak kalacağı açıklandı. 
     Hırvatistan'ın Güney Kore ile yaptığı özel maçta sakatlanan Hırvat futbolcunun, bu akşam Özel Acıbadem Hastanesi'nde MR'ı çekildi. 
     Kulüp doktoru İsmail Başöz, MR sonucunda Rapaiç'in sağ arka adalesinde küçük bir yırtık tespit ettiklerini belirterek, bu futbolcunun en az 3 hafta oynayamayacağını kaydetti. 
     Arka arkaya gelen sakatlıklarla sıkıntı yaşayan Fenerbahçe'de, Ogün ve Revivo'nun sakatlığının ardından Rapaiç'in de uzun süreli bir sakatlık yaşayacak olması teknik heyeti ligdeki önemli maçlar öncesinde düşündürüyor. 
     
     Gençlerbirliği maçı hazırlıkları tamam 
     Fenerbahçe, ligde yarın Gençlerbirliği ile yapacağı maçın hazırlıklarını bu akşam yaptığı antrenmanla tamamladı. 
     Teknik Direktör Mustafa Denizli yönetiminde, Samandıra Tesisleri'nde basına kapalı olarak gerçekleştirilen idmanda futbolcuların, taktik ağırlıklı bir antrenman yaptıkları öğrenildi. 
     Antrenmana sakatlıkları süren Ogün, Revivo, Mert Meriç ve Rapaiç katılmadı. 
     






</TEXT>
</DOC>
