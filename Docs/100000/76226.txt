<DOC>
<DOCNO> 76226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sonspo08.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter'in UEFA kupasındaki kozları Okan ve Emre... 
</HEADLINE>
<TEXT>

     UEFA Kupası yarı final ilk maçında yarın Hollanda'nın Feyenoord Rotterdam takımıyla karşılaşacak olan İtalya'nın FC Inter takımında, Türk futbolcular Emre Belözoğlu ve Okan Buruk kadroda yer alıyor. 
     13 yıl aradan sonra ligde şampiyonluğa çok yakın olan FC Inter, 
     tüm konsantrasyonunu lige vermiş gibi gözükse de UEFA Kupası'nı da müzesine götürmeyi hedefliyor. Tarihinde daha önce 3 kez UEFA Kupası'nı havaya kaldıran FC Inter, bu kupayı en son 1997-98 sezonunda kazanmıştı. FC Inter'e geldiği ilk sezonda büyük başarılara imza atan Arjantinli teknik direktör Hector Cuper'in, ligde 7 Nisan Pazar günü yapacakları Atalanta Bergamo maçını düşünerek Feyenoord Rotterdam karşısında farklı bir 11 sahaya çıkarması bekleniyor. Cuper'in alternatifleri arasında, AS Roma maçında aldığı kırmızı karttan dolayı 2 hafta cezası bulunan, ancak UEFA Kupası'nda oynayabilen Emre ve sakatlıktan yeni çıkan, ancak antremanlarda formda olduğu gözlenen Okan bulunuyor. Feyenoord Rotterdam karşısında Emre'nin sol kanatta Dalmat'ın yerini alacağı yorumları yapılırken, Okan'ın da en azından ikinci yarıda oyuna gireceği tahmin ediliyor. 3 ay gibi uzun süren bir sakatlıktan çıkan Okan, geçen pazartesi gün yapılan antrenman maçında kendisi gibi sakatlıktan yeni çıkan Brezilyalı yıldız Ronaldo'dan daha çok gol atmasıyla dikkatleri üzerinde toplamıştı. FC Inter'de ilk sezonlarını geçiren Türk ikili, bu zamana dek yalnızca 6 Kasım 2001'de yapılan FC Inter-Ipswich Town 4-1 UEFA Kupası maçında ilk 11'de birlikte sahaya çıkmıştı. Bu arada La Gazzetta dello Sport Gazetesi'nde yapılan yorumlarda Emre için, ''Ayaklarını iyi kullanan küçük Türk, lig öncesi ziller çalarak heyecan yaratarak FC Inter'e geldi. Biraz sakatlık biraz da milli takıma çağrılmasından kaybetti. 4'ü ilk 11'de olmak üzere bu zamana kadar 16 maçta oynadı. Cuper, onu bugüne dek orta alandaki ilk yedek olarak kullandı. Ama Emre, geçen yaz olduğu gibi etkilemiyor'', Okan için de, ''Okan, bu noktada beklenenden daha fazlasını verdi belki de az şey bekleniyordu. Çok fazla koşan birisi olduğu söyleniyordu doğru ama aynı zamanda taktik pozisyonlarında amansız takibi olan yetenekli bir futbolcu. O da fiziksel sorunlar yaşadı. 7'si ilk 11'de olan 11 maça çıktı'' denildi. 
     






</TEXT>
</DOC>
