<DOC>
<DOCNO> 98710 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur17.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
AK Parti "Erken seçimle ilgili kararlara EVET diyeceğiz" 
</HEADLINE>
<TEXT>

     AK Parti Grup Başkanı Bülent Arınç, TBMM'de erken seçimle ilgili alınacak kararlara evet diyeceklerini belirterek, partilerinin kurulduğu günden beri bu seçime hazır olduğunu bildirdi. AK Parti'nin seçimlerden birinci parti olarak çıkacağını da savunan Arınç, ''Seçim sonuçları için hazımlı olmak ve millete güvenmek gerekir'' dedi. 
     Bülent Arınç, Genel Başkan Recep Tayyip Erdoğan'ın İstanbul'daki bir programı nedeniyle katılamadığı partisinin olağanüstü grup toplantısında bir konuşma yaptı. Arınç, DSP'nin seçim istemediğini, Başbakan Bülent Ecevit'in seçim sonucundan fevkalade ürktüğünü iddia etti. Ecevit'in duyduğu panik nedeniyle uygunsuz sözler sarfettiğini savunan Arınç, şöyle devam etti 
     ''Siyaset hayatında yer alan bazı partilerin şu veya bu şekilde başarılı olmasının bir rejim sorunu hatta rejimin ötesinde bir sorun çıkarabileceğini söylemektedir. Bu konuşmayı sadece seçimlere 3 ay kala yapmış oluyor sayın Ecevit. Böyle bir endişe varsa, korkutulduğu kadar rejim ötesinde bir sorun da çıkabilecekse yürütmenin başında olan bir kişinin kendisine bağlı kurumlarla bu tehlikeye işaret etmesi en azından çok önceden olmalı ve bütün kurumlar harekete geçirilmeliydi. O yüzden şimdi yalancı çoban durumuna düşmüştür. Ne söylerse kimseyi inandırmayan bir politika içerisindedir.'' Ecevit'e ''sandığın dibinde olduğunu'' yeni söyleyerek kendisine kötülük edildiğini öne süren Arınç, ''Ecevit'in, seçimde en başarısız partinin DSP olacağını öğrendiğinde TRT'ye koşarak sözkonusu tehlikelere işaret ettiğini'' savundu. 
     Arınç, ''şu tehlike var bu tehlike var'' denilerek seçim sonuçlarını etkilemeye çalışmanın demokrasiye inanmamak olduğunu ifade ederek, şöyle konuştu 
     ''Sayın Ecevit, bu korku ve endişeyi, sonuçları etkilemek için ileri sürüyor. O zaman Anayasa'da yazılı ilkeler nerede kaldı Nerede eşit seçim, nerede dürüst seçim Nerede bütün partilerin aynı hizadan koşuya başlayacakları kulvar Yoksa DSP kulvarın önünde koşmaya başlayacak da AK Parti'yi 500 metre geriden mi koşmaya başlatacaklar '' Bülent Arınç, 1999 seçimlerinde olduğu gibi birtakım güçlerin ve devletin elindeki imkanların bir kısım partilere tahsis edilerek, diğerlerinin sırtına yükler yüklenerek, korku ve endişeler salınarak haksız rekabete yol açılmak istendiğini iddia etti. Arınç, şunları söyledi 
     ''Halkımıza güveniyoruz. 65 milyon insanın en isabetli ve doğru kararı vereceğine elbette herkesin inanması gerekir. Haksız rekabetle bazı partilerin önünü kesmekle bazılarına engel koymakla bazıları için korku salmakla ancak demokrasiyi tahrip edersiniz. Sayın Ecevit, 80 yaşına yaklaşırken siyasette jubile yapacağı yerde böylesine bir ayıpla siyasetin tozlu sayfalarına gömülecektir.'' 
     





</TEXT>
</DOC>
