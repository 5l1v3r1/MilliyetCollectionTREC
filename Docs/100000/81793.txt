<DOC>
<DOCNO> 81793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/spor/spo01.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Nouma’dan ret 
</HEADLINE>
<TEXT>

Beşiktaş, eski yıldızını maç başına 30 bin dolar ödeme konusunda ikna edemedi. Fransız golcü, pazarlık yapan yöneticilere "Ben herkes değilim" diye konuştu 
     BİLAL MEŞE 

     SİYAH - Beyazlı kulübün yeniden renklerine kazandırmaya çalıştığı Pascal Nouma’da pürüz çıktı. Transfer Komitesi’nin ilk etapta prensipte anlaştığı Fransız yıldız, yapılan görüşmede kendisine maç başına ödeme yapılacağını duyunca sinirlendi. Bu teklifi geri çeviren Nouma’nın tutumu transferi çıkmaza sürükledi. Yöneticilerin ısrarları üzerine Nouma, "Benim maç başıyla işim olmaz" dedi. 
     TRANSFER Komitesi, "Ancak biz tüm oyuncularla maç başına anlaşıyoruz" diyerek, teklifte ısrarcı oldular. Fransız futbolcu ise taviz vermedi ve "Olabilir, siz futbolcularla maç başına anlaşabilirsiniz. Ama unuttuğunuz bir şey var, ben herkes değilim" diyerek, anlaşmaya yanaşmadı. Nouma ayrıca yönetimden banka teminatının yanı sıra eski alacaklarının da bir an önce kendisine ödenmesini istedi. 
     
ÜMİT Canavar dolu ’      SİYAH - Beyazlı yönetimin gözden çıkardığı Ümit bu duruma tepki gösterdi. Genç futbolcu, internet sitesinde, " Eğer günah keçisi aranıyorsa bir şey demem. Ama kişisel hesaplaşmalarda malzeme olmak, işte bu çok can sıkıcı ve onur kırıcı olanı" dedi. 
     İLGİNÇ ifadeler kullanan Ümit, "Futbol düzlemi sanki her tarafı canavarlarla dolu bir orman ve oyuncular savunmasız yerli çocukları gibi bırakılıyor ortalık yere. Yöneticilerle sıkı fıkı ilişkiniz yoksa sahibiniz yok demektir" diye konuştu. 
     
Şanssız Ronaldo      Beşiktaş, dün Fulya’da Gaziantep maçının hazırlıklarını sürdürdü. Sol dizinden operasyon geçiren Ronaldo, topa yatarak müdahale etmek isteyince, dikişleri açıldı. Brezilyalı’ya yeniden dört dikiş atıldı. 
     
İbrahim imza attı      FRANSA’NIN 1. Lig takımlarıdan Bastia ile el sıkışan İbrahim’i elinden kaçırmak istemeyen yönetim, dün kendisiyle masaya oturdu ve imzayı attırdı. Futbol Şube Sorumlusu Yıldırım Demirören, menajerinin de hazır bulunduğu görüşmede yaklaşık bir saat süren pazarlık sonrasında İbrahim’le iki yıllık sözleşme yaptı. İbrahim, yüzde 30’u peşin olmak üzere, ilk yıl 350, ikinci yıl ise 400 milyar para alacak. 
     
Alt yapıda devrim      SON yıllarda alt yapıdan futbolcu gelmemesi üzerine Beşiktaş yönetimi radikal kararları hayata geçirecek. Buna göre Serpil Hamdi Tüzün sadece danışman olarak görevine devam ederken, alt yapı sorumlusu Ufuk Pak, Menajer Bahattin Baydar ile birlikte grup hocalarının da konumu değişecek. Yönetim eski sporculardan oluşan genç bir ekip kurmaya başladı. Yeni sezonla birlikte yeni ekip Fulya’da tam gün mesai yapacak. 
     
Edison beğenildi      BEŞİKTAŞ Menajeri Sinan Engin’in, Brezilya’daki futbolcu izleme ve transfer çalışmaları devam ediyor. Pazar günü çalışmalarını tamamlayacak olan Engin’in, son olarak Cruzerieo takımında top koşturan Edison’u beğendiği öğrenildi. Öte yandan Bayern Münih’in yıldızı Paolo Sergio, Beşiktaş’tan teklif aldığını doğrulayarak "İspanya ve Brezilya’dan da teklif geldi. Sözleşmem yenilenmezse, karar vereceğim" dedi. 
     



 SPOR 






























</TEXT>
</DOC>
