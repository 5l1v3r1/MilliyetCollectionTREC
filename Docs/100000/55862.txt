<DOC>
<DOCNO> 55862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko21.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası heyeti ek finansman araştırması için Türkiye'de.. 
</HEADLINE>
<TEXT>

     Dünya Bankası'nın mali ve özel sektör bölümünden kalabalık bir üst düzey heyetin, Türkiye'ye gelerek çalışmalara başladığı öğrenildi. 
     Bugün Hazine ve Bankacılık Düzenleme ve Denetleme Kurumu BDDK yetkilileriyle görüşmeler yapan Dünya Bankası Mali ve Özel Sektör Bölümü Direktörü başkanlığındaki heyetin, mali sektörün finansman ihtiyacı konusunda bilgi aldığı kaydediliyor. 
     Dünya Bankası heyetinin halen Türkiye'de bulunan Uluslararası Para Fonu IMF heyeti ile de çalışmalarda bulunarak, mali sektörün 2002, 2003 ve 2004 yılları için ihtiyacı olan ilave finansman durumunu 
     araştıracağı öğrenildi. 
     Bankanın mali sektörün finansman ihtiyacı çerçevesinde gelecek yıl Türkiye'ye en az 500 milyon dolar ilave kredi vereceği, görüşmelerin seyrine ve yapısal reformların uygulanmasına göre de bu ilave mali yardımın katlanarak artırılabileceği kaydediliyor. 
     Dünya Bankası heyetinin, Şubat ayına ertelenen kamu sektörü reformu ve mali sektör uyum kredisi çerçevesindeki 1.3 milyar dolarlık kredi konusunu da ekonomi yetkilileriyle ele alınacağı belirtiliyor. 
     Yetkililer, IMF'nin Türkiye'ye sağlayacağı ilave mali yardım paralelinde Dünya Bankası'nın stand-by programının uygulanması süreci içinde Türkiye'ye ilave mali yardım sağlayacağını vurguluyorlar. 
     İlave mali yardım miktarı IMF ile Dünya Bankası'nın yapacağı görüşmeler sonucunda netleştirilecek. Dünya Bankası Ülke Yardım Stratejisi CAS çerçevesinde Türkiye'ye 3 yıl için toplam 6.2 milyar dolar kredi kullandırma taahhüdünde bulunmuştu. 
     






</TEXT>
</DOC>
