<DOC>
<DOCNO> 80928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur23.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
SP Grup Başkanvekili ''Tayyip kasetleri montaj olabilir'' 
</HEADLINE>
<TEXT>

     Saadet Partisi Grup Başkanvekili Veysel Candan, AKP Genel Başkanı Recep Tayyip Erdoğan ile ilgili konuşma kasetlerinin bazılarının montaj olabileceğini söyledi. 
     Konya'da partisinin Genişletilmiş İl Divan Toplantısı'na katılan Veysel Candan, Erdoğan'ın televizyonlarda yayınlanan konuşma kasetleri ile ilgili soruları yanıtladı. 
     Konu yargıya intikal ettiği için hakkında yorum yapmanın doğru olmayacağını belirten Candan, ancak kasetlerin 10 yıl sonra ortaya çıkmış olmasının düşündürücü olduğunu ifade etti. 
     Bu kasetlerin belli bir siyasi akımın önünün kesmek amacıyla ortaya çıkarılmış olabileceğini ileri süren Candan, şunları kaydetti 
     ''Bir bant savaşı meydana geliyor. Bu kasetlerden bazılarının montaj olma ihtimali var. Bunu bir kişiyi cezalandırmaktan ziyade, bir siyasi akımın önünü kesmek olarak değerlendiriyorum. Bütün partilerde benzer konuşmalar yapılmış olabilir. Başbakan Ecevit'in Erdoğan'ın mazisi hakkındaki sözleri de yanlış. Sayın Başbakan'ın mazisi çok daha fazla siyasi etiğe yakışmayacak uygulamalarla dolu. Bu açıdan talihsiz açıklamalar. Geçmişin çirkinliğini millet ortaya koymalı. Hükümet'te seçimde barajın altında kalma sıkıntısı var. Sıkıntıyla söylenmiş sözler bunlar. Hasta insanlar da ateşi yükseldiğinde bazen ne söylediklerini bilmezler. Hükümet'in ateşi yükselmiş.'' Candan, yayınlanan kasetlerin maksatlı olarak birileri tarafından ilerde kullanılmak üzere saklandığını iddia ederek, ''Bu kasetler amaçlananın aksine insanları kahraman da yapabilir'' diye konuştu. 
     





</TEXT>
</DOC>
