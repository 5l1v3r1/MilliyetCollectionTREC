<DOC>
<DOCNO> 77777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun39.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
7 yaşındaki Filistinli Mahmud'u İsrailli doktorlar kurtaracak 
</HEADLINE>
<TEXT>

     Filistinli 7 yaşındaki Mahmud, İsrailli doktorların yapacağı kemik iliği nakliyle sağlığına kavuşacak. 
     Sinir sistemini yavaş yavaş etkileyen, ölümle sonuçlanan ve nadir görülen bir hastalığa doğuştan yakalanan Mahmud'a ilik verecek kimse ise erkek kardeşi olacak. 
     İsrail'in Batı Şeria kuşatması nedeniyle evden çıkamayan Mahmud'un 13 yaşındaki erkek kardeşi Ömer için izin alan İsrailli doktorlar, söz 
     konusu ameliyatı gelecek hafta Kudüs'teki Hadassah Hastanesi'nde yapacaklar. Küçük hastane odasında biraraya gelen Filistinli aile, bölgedeki çatışmalar nedeniyle birçok kişinin hayatını kaybettiği bir ortamda Mahmud'un kurtulacağına inanıyor. Lisede Arapça öğretmeni olan Mahmud'un babası Adnan, oğlu Ömer'le birlikte ambulansla Ramallah'tan geldiği Kudüs'te İsrail askerleri tarafından didik didik arandı. Çatışmalardan bu yana intihar saldırıları nedeniyle bazı ambulansların geçişi engellenirken Mahmud'un ailesi kontrol noktasından geçebildi. Ömer, hastane odasında kardeşi Mahmud'un hayatını kurtaracağı için mutlu olduğunu belirtirken, ameliyatı yapacak İsrailli doktor Reuven Or, ''Her dinden insanı tedavi ediyoruz. Bizim için önemli olan insan hayatıdır'' dedi. 
     





</TEXT>
</DOC>
