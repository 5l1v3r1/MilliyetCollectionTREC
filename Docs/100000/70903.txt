<DOC>
<DOCNO> 70903 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun25.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistin çatışmasında "Yahudi yeraltı hareketi" devrede 
</HEADLINE>
<TEXT>

     İsrail ordusu ile Filistinli radikal gruplar arasında karşılıklı misilleme saldırıları ile süren şiddet döngüsü devam ederken, Yahudi yeraltı hareketi bir Filistin okuluna bomba koyarak yeniden sahneye çıktı. 
     Yahudi yeraltı hareketinin, Filistinli radikal grupların sivillere yönelik saldırılarına misilleme olarak, Filistinli sivillere dönük saldırıları sürdürmesi halinde, bunun çatışmayı daha da tetikleyecek yeni bir boyut getireceği belirtiliyor. 
     Doğu Kudüs'te bugün sabah saatlerinde, Filistinlilere ait bir okulun girişinde patlayan bomba, 7 öğrenci ile bir öğretmenin yaralanmasına neden oldu. Bombanın, öğrenciler dersteyken patlamasının büyük bir faciayı engellediği belirtiliyor. 
     Olayın sorumluluğunu İsrail radyosuna çağrı mesajı gönderen adı duyulmamış bir Yahudi örgütü üstlendi. İsrail medyası, saldırının ''bir Yahudi terör örgütünce yapılmış olabileceğini'' belirtti. 
     
     "İzleri sürülemiyor" 
     ''Bebeklerin İntikamı'' isimli örgüt mesajında, saldırının geçen Cumartesi günü Kudüs'ün aşırı dincilerin yaşadığı kesiminde meydana gelen ve 4'ü çocuk 11 kişinin ölümüne yol açan saldırıya misilleme olarak yapıldığını belirtti. Örgütün bu nedenle aşırı dinci bir Yahudi örgütü olduğu sanılıyor. 
     Filistinliler de saldırıdan Yahudi yerleşimcileri sorumlu tuttular. Bazı fanatik Yahudi yerleşimcilerden oluştuğu bilinen Yahudi yeraltı hareketine bağlı örgütler, intifadanın başlamasından sonra birkaç kez Filistinlilere saldırmışlardı. 
     Oslo Anlaşması'nı imzaladığı için Başbakan İzak Rabin'i öldüren aşırı sağcı İsraillinin de yeraltı hareketinin bir üyesi olduğu sanılıyor. Ancak Batı Şeria'daki fanatik Yahudi yerleşimciler arasında örgütlü olduğuna inanılan yeraltı hareketine İsrail polisinin ulaşamadığı belirtiliyor. Yahudi yerleşimcilerin Şaron hükümeti ile kazandıkları büyük siyasi gücün de bu örgütlerin izlerinin sürülmesini engellediği değerlendirmesi yapılıyor. 
     
     Endişe yaratıyor 
     Yahudi yeraltı örgütlerinin böyle bir eylemle sahneye çıkması, Filistinli sivilleri hedefleyen benzer eylemlerin artarak şiddeti daha da körükleyeceği endişesini yarattı. 
     Nitekim, patlamadan bir saat sonra okulun önünde toplanan Filistinliler protesto gösterisine başladılar. Gösteri, ancak polisin göz yaşartıcı gaz kullanması ile kontrol altına alınabildi. 
     ABD Dışişleri Bakanlığı'nın terör örgütleri listesinde de yer alan Yahudi yeraltı örgütlerince, Oslo Anlaşması'nın imzalanmasından 4 ay sonra El Halil'de yapılan eylem, sürece büyük darbe indirmişti. El Halil'de bir camide silahlı bir Yahudi yerleşimcinin ateş açması sonucu 17 Filistinli ölmüştü. Bu eylem, Filistinli radikal grupların terör eylemlerini tetiklemişti. 
     
     Filistinliler Şaron'u suçladı 
     Filistinli yetkililer, saldırıya Başbakan Ariel Şaron'un dün yaptığı ''Filistinliler 'merhamet' diye yalvarıncaya kadar vurmalıyız'' şeklindeki sözlerinin neden olduğunu belirterek, saldırıdan Şaron'u sorumlu tuttular. 
     İsrailli yetkililer, her Filistin saldırısından sonra geleneksel olarak Filistin Lideri Yaser Arafat'ı suçluyorlar. Yahudi örgütlerin saldırılarını artırmaları halinde bu kez İsrail, bu örgüt üyelerini yakalayarak cezalandırmak yükümlülüğü altına girecek. 
     






</TEXT>
</DOC>
