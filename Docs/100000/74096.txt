<DOC>
<DOCNO> 74096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/ekonomi/eko07.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 342 bin 
</HEADLINE>
<TEXT>

Dolardan TL’ye geçerek yüksek getiri elde eden oyuncuların satışları, doları 1 milyon 342 bine düşürdü 
     EKONOMİ SERVİSİ 

     Irak’a müdahale beklentisinin kısa vadede ortadan kalkması ve bankaların açtıkları pozisyonlarını koruma çabası doların düşmesine neden oluyor. ABD Başkan Yardımcısı Cheney’in ziyareti sırasında 1 milyon 367 bine kadar yükselen dolar, üç günde 25 bin lira düşerek 1 milyon 342 bine geriledi. 
     
     Alım ihalesi söylentisi 
     Dolardan TL yatırım araçlarına dönerek açılan pozisyonların getirilerinin yılbaşından bu yana yüzde 20 - 30 arasında bulunduğunu belirten bankacılar, kimsenin pozisyonlarını kapatmak istemediğini ifade ediyor. Bankacılar, son günlerde Merkez Bankası’nın döviz alım ihalesi açabileceğine ilişkin söylentilerin de kulaktan kulağa dolaştığını kaydediyor. 
     Merkez’in yüksek dalgalanma dışında müdahale etmeyeceğini hatırlatan bankacılar, dalgalı kurdan bu yana en düşük volatilitenin yaşandığı dönemde müdahalenin doğru olmayacağını savunuyor. 
     



 EKONOMİ 


















</TEXT>
</DOC>
