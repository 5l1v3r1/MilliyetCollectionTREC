<DOC>
<DOCNO> 80257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/siyaset/siy03.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir 23 Nisan resepsiyonu böyle geçti 
</HEADLINE>
<TEXT>
Genelkurmay Başkanı Bahçeli’ye onaylattı... 
Kıvrıkoğlu, MHP lideri ile karşılaşınca, "Sayın Bahçeli, AB’ye karşı olmadığımızı biliyor" dedi, Bahçeli ise, "Evet, doğrudur efendim" karşılığını verdi 
     ANKARA Milliyet 

     Genelkurmay Başkanı Orgeneral Hüseyin Kıvrıkoğlu’nun açıklamaları sırasında eşi Olcay Hanım önce bir gazeteciye teybini tutarak yardımcı oldu. Konuşma uzayınca, TBMM Başkanı Ömer İzgi ve eşi Aysel İzgi’ye katıldı ve "Sıkıldım, bıraktım. H l konuşuyor" dedi. 
     Olcay Hanım, eşinin terleyen yüzünü mendiliyle sildiğini görünce, "Kim bilir nasıl terlemiştir" dedi. 
     
     Semra Sezer’in korkusu 
     Semra Sezer, tüm içecek tekliflerini geri çevirdi. Aysel İzgi’nin ısrarları karşısında, "Üzerime dökülür, bir şey almak istemiyorum" Aysel İzgi ise "Merak etmeyin, ben sizi korurum" dedi. Semra Sezer yine de bir şey içmedi. 
     
     Çiller’e kurtkapanı 
     İzgi, DYP lideri Tansu Çiller ile "güreş" üzerine sohbet etti. Çayırdan sonra ilk kez minder güreşine çıktığında yaşadığı deneyimi, 
     "Kurtkapanı yaptım. Adamı yere çarptım. Meğer minder dışına çıkmışım. Ben çayırda güreşmeye alışığım, minder dışı diye bir şey bilmiyordum" diye anlattı. 
     
     Ordu AB’ye karşı değil 
     Kıvrıkoğlu, gazetecilerin AB’ye ilişkin sorularını yanıtladıktan sonra bulunduğu yerden ayrılırken, MHP lideri Bahçeli ile karşılaşınca, "Halen söyleniyor, asker AB karşıtı mı, değil mi Sayın Başbakan Yardımcısı karşı olmadığımızı biliyor" diye konuştu. Bahçeli de , "Evet, doğrudur efendim" karşılığını verdi. 
     
     Komutan’ın futbol tutkusu 
     Fenerbahçe için, "kendi düşen ağlamaz" diyen Kıvrıkoğlu, maçları TV’den seyretmeyi statlarda seyretmekten daha çok sevdiğini, yemeklerde salona bir televizyon konulduğunu söylerken, "Sesi açılmaz ama ben yan gözle seyrederim. İyi pozisyonlar olduğunda alkışlıyorum. O anda köpeğim uyuyorsa korkar, fırlar" dedi. 
     
     Elçiler sohbette 
     Resepsiyonda İsrail’in Ankara Büyükelçisi David Sultan ile Filistin’in Ankara Büyükelçisi Fuad Yasin’in sohbeti ilgi çekti. Bir an önce aralarındaki kavgaların bitmesini isteyen iki elçi, gazetecilerin önünde tokalaştı. 
     



 SİYASET 


















</TEXT>
</DOC>
