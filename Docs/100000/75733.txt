<DOC>
<DOCNO> 75733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/spor/spo01.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabaha kadar seçim 
</HEADLINE>
<TEXT>

Beşiktaş seçimlerinde oy sayımı, 20 sandığın tek tek açılması yüzünden geceyarısını geçti. Serdar Bilgili ile Hasan Arat'ın müthiş çekişmesi nefesleri kesti 
     Bilal MEŞE 

     AKATLAR Spor Kompleksi dün tarihi bir kongreyi kucakladı. Seçimlere bir hafta kala başkan adayları Serdar Bilgili ve Hasan Arat'ın söylemleri, kongrenin gergin geçeceğinin en büyük göstergesiydi kuşkusuz. Salona ilk girdiğimizde gözümüze çarpan, aslında klasik bir görüntüydü. Bir yanda Serdar Bilgili, diğer yanda Hasan Arat cepheleri "kongreyi ikiye bölmüş", harıl harıl çalışıyorlardı. 
     İlk seçim konuşmasını yapan Serdar Bilgili'nin sırtını muhalefete dönmesi, noktayı koyduğu söz kadar tepki gördü "Karşıya vereceğiniz oylar kulübü karanlığa götürür." Arat, Bilgili'nin aksine, mikrofonunu rakibinin tribününe çevirmesi, hem karşı koyma, hem de bir ders niteliğindeydi şüphesiz. Hele, konuşmasının bitiminde Serdar Bilgili'nin yanına giderek elini sıkması, centilmenlikten öte, gerginliği bitirmesi açısından önemliydi. 
     
     Seçime geçildiğinde ve oylamanın bitişinde yaşanan kargaşada, Divan Başkanlığı'na getirilmesi ne kadar isabetli olduğu bir kez daha kanıtlanan Erdoğan Tuncer'in yükselen sesi ve ağırlığı kongrenin önemli notlarından biriydi. 
     Sandıkların açılmasına gelindiğinde, Bilgili ve Arat cephelerinin, "Tek tek açalım" önerileri adeta uzun gecenin meşalesini yaktı. Çünkü bir sandıktaki oyların sayılması 50 dakikayı buluyordu. 20 sandık olduğu düşünüldüğünde, kabaca hesapla bu 16 saati buluyordu. Yazılı basın için şoktu. Zira sonuçların açıklanması bugün öğlen 12.00'yi bulacaktı... Yani bir anlamda, bu "ailece" salonda yatmak demekti. 
     
     Açılan ilk yedi sandıkta Hasan Arat ve ekibi ipi önde göğüsledi. Sekizinci ve dokuzuncu sandık Bilgili'nindi ve fark 165 1669 - 1504 oydu. Belli ki, burun buruna giden seçim, her an rota değiştirebilirdi. Zaten "kongre kurtları", ilk sandıklarda eski üyelerin, daha sonrakilerde Serdar Bilgili'nin kulübe kaydettiği yenilerin oy kullandıkları görüşünde birleşiyorlardı... 
     Ama şu bir gerçekti rekabet doruktaydı. Ve bu rekabetin Beşiktaş'a kaliteli hizmeti de birlikte getireceği tartışılmazdı. Yani kazanan, Beşiktaş olacaktı... Zaten sandıkların kapatılmasından sonra iki tribüne yerleşen Bilgili ve Arat'ı destekleyenlerin birleştiği tek nokta da Beşiktaş'tı. Çünkü oy sayımı bir yana itilmiş, Arat tribünü "siyah" derken, Bilgili tribüne yanıt veriyordu "Beyaz." 
     Doğrusu tüylerimizi ürperten en güzel tablo buydu. 
     İşte Beşiktaşlılık buydu, dedik, kendi kendimize... 
     Tüm üyelerin birleştiği bir tek büyük vardı, o da asırlık çınar Beşiktaş idi. 
     Hep böyle kalın olur mu 
     
İsimsiz pusulalar      HASAN Arat'ın oy rengi olan turuncu pusulaların bir bölümünde isim olmaması üzerine ortalık karıştı. Arat, noter huzurunda hemen Divan Başkanlığı'na itiraz etti. Divan, bunun üzerine turuncu renkteki isimsiz oy pusulalarının da geçerli olmasını kabul etti. Arat'ın listesinde bulunan Mehmet Kazancı, yanlışlığın kasti olarak yapıldığını ileri sürdü ve "Neden yeşil oylarda böyle bir şey yok. Bir oyun bile önemi var. Ayıptır" dedi. 
     ARAT ekibi, bazı kişilerin, başka üyeler adına imza atıp, oy pusulaları aldığını belirlediklerini de iddia etti. Aratcılar, bunu divan'a bildirdiklerini belirttiler. Bu arada seçim öncesi kürsüye çıkan Serdar Bilgili'nin konuşmasını, Hasan Arat taraftarlarının bulunduğu yere arkasına dönerek yapmıa büyük tepki gösterdi. Özellikle bayan üyeler bu durumu proteste ettiler. Bilgili taraftarları ise konuşmayı sık sık tezahüratlarla kestiler. 
     
'Yaptıklarımız boşa gitmesin'      BAŞKAN Serdar Bilgili, kongrede yaptığı konuşmada üyelerden iki yıl daha görev istedi. Beşiktaş'ın vizyonunun genişlediğini belirten Bilgili, "Beşiktaş'ın yararına olduğunu düşündüğümüz herşeyi yaptık. Biz en tecrübeli yönetim olarak geliyoruz. Krizde tüm kulüpler olağanüstü kongreye giderken, biz Cumhuriyet tarihinin en büyük krizini büyüyerek atlattık" ifadelerini kullandı. 
     BEŞİKTAŞ'TA başkan değişiminin gerekmediğini de kaydeden Serdar Bilgili, "Sadece günlük neticelere değil, iki yılda nereden nereye geldiğimize bakın. Oyunuzu ya istikrar ve süreklilik için, ya da istikrarsızlık ve kaybolan yıllar için kullanacaksınız. Bize iki yıl daha verin tecrübe ve yapılanma boşa gitmesin. Dostların övdüğü, rakiplerin taklit ettiği bir kulüp olduk" dedi. 
     
'Hedefimiz her branşta zirve'      OY kullanımı başlamadan önce kürsüye gelen Hasan Arat, Serdar Bilgili yönetimine yüklendi, gerçekçi projelerle üyelerin karşısına çıktıklarını söyledi. Arat, "Nihat'ı sattıkları için, amatör branşları zayıflattıkları için, Beşiktaş'ın iki yılının ne kadar değerli olduğunu bildiğim için aday oldum. Her alanda, her branşta ezeli rakiplerin önünde olmak için adayım" dedi. 
     HASAN Arat, hedeflerini ve eleştirilerini şöyle sıraladı "Sus payı şeklinde verilen yıldızı değil, Cenk Koray'n uğruna çaba gösterdiği resmi şampiyonlukları istiyoruz. İki yıldır var olan tek istikrar başarısızlıktır. Her yönüyle yeniden yapılanacağız. İnönü Stadı yeni haliyle Dünya'nın en güzel stadı olacaktır. Beşiktaş'ı 100. yılına taşıyacak bir yönetim kuruluna sahibiz". 
     
Kongre notları      Uğur denendi 
     İKİ aday salona girişlerinde büyük alkış aldılar. Serdar Bilgili, uğur olması amacıyla, iki yıl önce kazandığı seçimde oturduğu koltuğu tercih etti. Bilgili ve ekibi salonun sağ tarafına geçerken, Arat cephesi solda oturdu. 
     
     Önce boşaltıldı 
     SALON, kongre üyesi olmayan kişilerin de gelmesi nedeniyle, önce tamamen boşaltıldı. Daha sonra üyeler tek tek kimlik kontrolü yapılarak salona alındı. 
     
     Başkan Tuncer 
     İLK kez kongre divan başkanlığı oluşturuldu. Bilgili ile Arat'ın anlaşmaya varması üzerine, Erdoğan Tuncer başkanlığa getirildi. 
     
     Sezer'in kartı 
     CUMHURBAŞKANI Necdet Sezer, kongreye katılmamasına rağmen, yaka kartı yanlışlıkla başka bir üyeye verildi. Bu üye oy atarken, yanlışlık ortaya çıktı ve kart değiştirildi. Süleyman Seba'nın kartında da hata tekrarlandı. 
     
     Seba'ya alkış 
     ONURSAL Başkan Süleyman Seba, kongreye katılmadı. Ancak Divan Başkanlık Kurulu'na, "Bu seçim, camiamıza hayırlı olsun" diye mesaj yollayan Seba ayakta alkışlandı. 
     
     Sanatçı üyeler 
     YILMAZ Erdoğan, Harika Avcı, Aykut Oray gibi ünlü sanatçılar da oy kullandı. Erdoğan, iki adayın da yakın arkadaşı olduğunu söyledi, "Görevimizi yaptık" dedi. 
     
     Sigara kavgası 
     OY verme işlemi sırasında iki üye sigara yüzünden kavga etti. Bir üyenin, sigara için bir başka üyeyi uyarması üzerine yumruklaşma yaşandı. Sigaraya karşı olan üye daha sonra durumu divana şikayet etti. 
     
     Kalp krizi 
     DİVAN Kurulu üyesi Yıldır Önen, seçim öncesi kalp krizi geçirdi. Hemen hastaneye kaldırılan Önen'in durumunun iyi olduğu açıklandı. Bu arada geçen hafta by - pas olan Federasyon 2. Başkanı Orhan Saka da oy kullandı. 
     
     Süper satış 
     SEÇİM nedeniyle salonda Beşiktaş Store sergisi de açıldı. Bu sergiden tam 10 milyarlık satış yapıldığı açıklandı. 
     
     Canaydın'dan mesaj 
     GALATASARAY Başkanı Özhan Canaydın, kongreye mesaj yollayarak, iki adaya da başarılar diledi. Ancak bu mesaj okunduktan sonra alkış almadı. Fenerbahçe ise mesaj yollamadı. 
     



 SPOR 

























</TEXT>
</DOC>
