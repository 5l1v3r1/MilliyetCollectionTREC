<DOC>
<DOCNO> 97758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo16.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Turgay Demirel "Üç büyüklerin kararından herkes zararlı çıkar" 
</HEADLINE>
<TEXT>

     Basketbol Federasyonu Başkanı Turgay Demirel, Galatasaray, Beşiktaş ve Fenerbahçe kulüplerinin basketbol ve voleybol şubelerini kapatma kararlarının yanlış olduğunu dile getirerek, ''Kulüplerin basketbol ve voleybol gibi dalları kurban etmesinden herkes zararlı çıkabilir'' dedi. 
     Demirel, Turkcell firmasıyla yapılan A Milli Basketbol Takımı'nın resmi iletişim sponsorluğu anlaşmasının ardından, basın mensuplarının sorularını yanıtladı. 
     Basketbol şubelerinin özerk bir yapıya kavuşturulmasıyla bugün yaşandığı gibi sorunların aşılacağını kaydeden Demirel, ''Şu anda hiçbir kulübümüzün ne yaptığını bilemiyorum. Geldikleri son aşamadan haberdar değilim. Ancak basketbol şubelerinin özerk bir yapıya kavuşması, bu tür sorunlar için bir çıkış yoludur. Bütün kulüpler adına en sağlıklısı budur'' diye konuştu. 
     Spordan Sorumlu Devlet Bakanı Fikret Ünlü'nün 26 Temmuz Cuma günü BJK Nevzat Demir Tesisleri'nin açılışı sonrası kendilerini toplantıya çağırdığını kaydeden Demirel, şöyle devam etti 
     ''Bu toplantıda tekrar bu konuyu görüşüp, değerlendireceğiz ve kulüplerin ligden çekilmemeleri için sağduyuyla hareket edeceğiz. Doğru olan esasında, kulüplerin oyuncu transferinde Maliye Bakanlığı'na ödediği yüzde 40 oranındaki vergiyi diğer spor dallarına harcamasını sağlamaktır. Kulüpler de zaten bunu istiyor. Kulüplerin ergilerle ilgili Ankara'dan bazı beklentileri vardır. Bu nedenle basketbol ve voleybol gibi dalların kurban edilmesinden herkes zararlı çıkabilir.'' Demirel, Galatasaray Kulübü'nün basketbol ve voleybol şubesindeki sporcularını serbest bıraktığı şeklinde medyada yer alan bir haberle ilgili soru üzerine de ''Benim geçmişte kaptanlığını yaptığım Galatasaray Kulübü eğer bu iki şubesini de kapatırsa, bundan en fazla üzüntü duyacak olan kişi benim. Geçmişi başarılarla dolu, şanlı tarihi olan kulüplerin basketbolda ligden çekilmek istemesi doğru değildir'' dedi. 
     





</TEXT>
</DOC>
