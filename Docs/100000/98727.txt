<DOC>
<DOCNO> 98727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur34.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Protestonun böylesi... Siyasilere kızdı havuzlu villa yaptırdı... 
</HEADLINE>
<TEXT>

     Trabzonlu işadamı Orhan Aygün, Araklı'nın suyu olmayan Ayvadere Köyü'ne bugüne kadar vaatlerini tutmayan siyasileri protesto etmek için 1.5 milyon dolar harcayarak bir villa, bahçesinede 60 metreküplük bir havuz yaptırdı. 
     Almanya'nın Duisburg kentinde uluslararası et ticareti yapan Orhan Aygün, her yıl bir aylık iznini doğum yeri olan Ayvadere Köyü'nde geçirdiğini belirtti. Köyün yıllardan beri içmesuyu bulunmadığını ifade eden Aygün, yaptırdığı havuz ile her seçim döneminde kendilerini su sözü veren siyasileri protesto etmek istediğini söyledi. Köyün yaklaşık 2 bin 500 seçmeni bulunduğunu kaydeden Aygün, şunları söyledi 
     ''Almanya'da 10 yıldır çalışıyorum. Ancak gönlüm her zaman vatanımda. Her yıl iznimi köyümde geçiriyorum. Fakat yaklaşık 300 hanelik köyde içme suyu yok. İnsanlar su ihtiyaçlarını kilometrelerce uzaktan gideriyorlar. Bu AB'ye girmek için çaba gösteren bir ülkeye yakışmıyor. Her seçim dönemi köye gelen siyasilerden halkın tek isteği içme suyuna kavuşmak. Ama köyümüze gelerek oy isteyen siyasiler, bugüne kadar verdikleri sözleri tutmadılar. Bende onları protesto etmek için suyu olmayan köye yüzme havuzu yaptırdım.'' Ev ve havuzun yaklaşık 2.5 yılda tamamlandığını ve 1.5 milyon dolara malolduğunu söyleyen Aygün, denizden 11 kilometre uzaklıkta ve 400 metre yükseklikte olan bu yere suyun, belediyeye ait itfaiye tankerleri ile taşındığını belirtti. Havuzun 60 metreküp su aldığını ifade eden Aygün, ''Taşıma su ile değirmen dönmez. Ancak biz havuz doldurmayı başardık'' dedi. 
     Suyu oldukça tasarruflu kullandıklarını anlatan Aygün, yağmur sularını evin çatısına yapılan bir sistemle topladıklarını ve bahçe sulamasında kullandıklarını anlattı. 
     Ev ve havuzun açılışı, mevlit okutularak yapılırken, yaklaşık 300 kişinin katıldığı açılışta, davetlilere döner ve pilav ikramı yapıldı. Tankerlerin taşıdığı su ile doldurulan havuzda ilk serinleyen ise Orhan Aygün'ün oğlu Mesut Aygün oldu. 
     





</TEXT>
</DOC>
