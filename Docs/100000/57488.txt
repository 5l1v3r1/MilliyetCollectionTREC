<DOC>
<DOCNO> 57488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sondun06.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide'nin bir sonraki eylemi ABD'ye yönelik biyolojik saldırı 
</HEADLINE>
<TEXT>

     Amerikalı sivil ve askerlerden oluşan 19 kişilik nükleer ve kimyasal silah uzmanı ekibin Afganistan'ın güneydoğusundaki Kandahar'a geldiği bildirildi. 
     Adının gizli tutulmasını isteyen Amerikalı bir yetkili, uzman ekibin Cuma akşamı Kandahar'a geldiğini ve burada nükleer, kimyasal ya da biyolojik silah bulunup bulunmadığını araştıracağını belirtti. 
     Aynı yetkili, ekibin gelişinin, Kandahar havaalanı yakınlarında elektronik kurye, belgeler ve ''tuhaf yazılı cephaneler'' bulunması üzerine kararlaştırıldığını söyledi, ancak Afganistan'daki kitle imha silahları hakkında rapor hazırlamanın şu an için mümkün olmadığını kaydetti. 
     Bu arada Taliban saflarında savaşırken yakalanan Amerikalı John Walker Lindh, El Kaide'nin bir sonraki eyleminin, Ramazan sonunda ABD'ye yönelik bir biyolojik saldırı düzenlemek olduğunu söyledi. 
     Washington Times gazetesindeki haberde, Kandahar'daki Amerikan Deniz Piyadeleri tarafından sorgulanan 20 yaşındaki Lindh'in, Suudi asıllı terörist Usame Bin Ladin'in örgütü olan El Kaide'nin ABD'ye karşı savaşının ikinci evresinin, ABD'ye biyolojik saldırı olduğunu, üçüncü evrenin ise ABD'nin çöküşüyle sonuçlanacağını söylediği kaydedildi. 
     Uzmanlar, Taliban bünyesinde çok önemli bir görevde olmayan Lindh'in söylediklerinin ne kadar gerçeği yansıttığı konusunda bazı şüphelere sahip olduklarına dikkat çekerken, ABD Savunma Bakanlığı sözcüsü Victoria Clarke, henüz bu konuda bir yorumda bulunmayacaklarını belirtti. 
     Ancak sözcü, ABD'nin 11 Eylül'deki saldırıların son saldırılar olduğunu düşünmediğini söyledi ve ''Bu adamların yalnızca 11 Eylül'deki saldırıları düşünmediklerini bir süredir biliyoruz. Başka projelerin, başka niyetlerin bulunduğuna dair bilgi ve endişelerimiz mevcut'' dedi. 
     






</TEXT>
</DOC>
