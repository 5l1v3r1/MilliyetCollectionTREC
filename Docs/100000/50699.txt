<DOC>
<DOCNO> 50699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sondun10.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
El Cezire ABD helikopterinin enkazının görüntülerini yayınladı 
</HEADLINE>
<TEXT>

     ABD uçakları, Afganistan'daki çeşitli hedefleri bombalamaya devam ediyor. 
     Pakistan merkezli Taliban yanlısı Afgan İslami Basın Ajansı'nın AIP haberine göre, uçaklar Kabil çevresi, Kandahar ve Mezar-ı Şerif yakınlarındaki hedefleri vurdu. 
     Ajans, ABD helikopterlerinin de Kabil'in kuzeyindeki bölgelerde Taliban tesisleri ve yerleşim alanlarını vurduğunu belirtti. 
     Taliban'ın resmi Bahtar haber ajansı ise bombaların Mezar-ı Şerif'in güneyindeki bir köyde 10 kişinin ölümüne, 15 kişinin de yaralanmasına yol açtığını bildirdi. 
     Ajans, Kandahar yakınındaki bombardımanda da 5 kişinin öldüğünü, 7 kişinin yaralandığını iddia etti. 
     Öte yandan, Katar'dan yayın yapan El Cezire televizyonu, bir Amerikan helikopterine ait olduğu ileri sürülen enkazın görüntülerini yayınladı. 
     Afganistan'ın Gazne bölgesinde çekilen görüntülerde, bir grup Taliban milisi, helikopter enkazıyla görülüyor. 
     Taliban geçen Cuma bir Amerikan helikopteri düşürdüğünü ileri sürmüş, ABD ise helikopterin kötü hava koşulları nedeniyle düştüğünü açıklamıştı. 
     






</TEXT>
</DOC>
