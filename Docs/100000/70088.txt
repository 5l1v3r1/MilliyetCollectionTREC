<DOC>
<DOCNO> 70088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/dunya/adun.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
AB geleceğini arıyor 
</HEADLINE>
<TEXT>

Avrupa Birliği, aralarında Türkiye’nin de bulunduğu aday ülkelerle birlikte konvansiyon’ çatısı altında geleceğine yeni bir yön vermeye çalışacak 
     GÜVEN ÖZALP Brüksel 

     Genişleme sürecinin heyecanını, aynı zamanda da endişesini daha şimdiden hissetmeye başlayan Avrupa Birliği AB , kendisini 21. yüzyıl koşullarına uyduracak unsurları hayata geçirmek için ilk önemli adımı dün Brüksel’de attı. Birliğe üye 15 ülkeyle aralarında Türkiye’nin de bulunduğu 13 aday ülke Avrupa’ya yeni çehresini vermek üzere Avrupa Konvansiyonu toplantılarına start verdi. 
     Temel amacı AB’yi şu ankinden çok daha şeffaf bir işleyişe büründürmek ve karar mekanizmasını daha etkin kılarak Birlik vatandaşlarıyla, kurumlarını birbirlerine daha yakınlaştırmak olan Avrupa Konvansiyonu çalışmalarına 105 delege katılıyor. Konvansiyon çalışmaları kelimenin tam anlamıyla AB’yi yeniden inşa edecek ve el atılmadık alan bırakmayacak. 
     
     Sine-i millete dönme’ 
     Konvansiyon’un temel çabalarından birini de Birliği, üye ülke vatandaşlarının günlük yaşamlarına "uygun" hale getirmek oluşturacak. Konvansiyon bir bakıma halktan uzak olmakla eleştirilen AB’nin "sine - i millete dönme" çabalarının simgesi olacak. Güvenlik ve ortak dış politikadan, kurumlardaki karar mekanizmalarının yeniden belirlenmesine, hangi yetki ve sorumlulukların Brüksel’de bırakılıp hangilerinin üye ülkelere verileceğinden ulusal parlamentoların rolüne kadar geniş bir yelpazeye yayılacak Konvansiyon’un başkanlığını Fransa eski Cumhurbaşkanı Valery Giscard d’Estaing yapacak. "21. yüzyılın Avrupası’na 76 yaşındaki bir politikacı nasıl yön verebilir " şeklinde eleştirilerin hedefi olan Giscard d’Estaing, Türkiye’nin Avrupa’da yerinin bulunmadığı yönündeki açıklamalarıyla da tanınıyor. 
     Konvansiyon’da Türkiye, Başbakan Yardımcısı Mesut Yılmaz, DSP milletvekili Ali Tekin ve DYP milletvekili Ayfer Yılmaz tarafından temsil ediliyor. Avrupa’nın geleceğinin şekillenmesinde söz sahibi olacak Türkiye’nin Konvansiyon’a katılımı önemli bir adım. Konvansiyon’da alınacak kararlar, ilk kez ikili sorunlardan uzak "global bir tartışma" ortamında Avrupa çalışmalarına katılacak olan Türkiye açısından da büyük önem taşıyacak. 
     
Nasıl çalışacak      Çalışmalarını 2003 yılı sonunda tamamlaması öngörülen Avrupa Konvansiyonu’nun, bu yıl içinde 20 toplantı yapması bekleniyor. Toplantılarda bir başkan ve iki başkan yardımcısından oluşacak olan Başkanlık Divanı büyük rol oynayacak. Konvansiyon, yaklaşık 160 alana el atacak. Konvansiyona her ülkeden hükümet ve parlamento temsilcileri katılacak. AB’ye aday ülkeler alınan kararlarda söz hakkına sahip olmalarına karşın nihai aşamada rol oynayamayacaklar. 2003 yılı sonunda Konvansiyon’un çalışmalarına ilişkin bir rapor hazırlanacak. AB liderleri bu rapor ışığında nihai kararlara onay verecekler. 
     
Meclis’ten rapora belgeli tekzip      TBMM, Avrupa Parlamentosu’nun kabul ettiği ve Ermeni iddialarını destekleyici ifadeler taşıyan karar tasarısını kınadı. Meclis Başkanvekili Yüksel Yalova, AP Raportörü’nün, Atatürk’ün 10 Nisan 1921 tarihli TBMM tutanağında da yer alan bir konuşmasıyla "Ermeni soykırımını" kabul ettiği yolundaki iddiasını tutanaklarla yalanladı. Yalova, "Atatürk o gün konuşmadı" dedi. 
     



 DÜNYA 












</TEXT>
</DOC>
