<DOC>
<DOCNO> 64825 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo10.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız "Kimse Ahmet Dursun ile aramızı bozamaz" 
</HEADLINE>
<TEXT>

     Beşiktaş'ın golcü futbolcusu İlhan Mansız, futbolcu arkadaşlarıyla aralarında yaşadıkları küçük tartışmaların büyütüldüğünü belirterek, ''Biz bir aileyiz ve ailede hiç kimse birbiriyle basit olaylar yüzünden küsmez'' dedi. 
     İlhan Mansız, internetteki ''www.ilhanmansiz.org'' adresli sitesinde yaptığı açıklamada, son günlerde gündeme getirilmeye çalışılan ''Ahmet Dursun ile İlhan Mansız arasında soğukluk var'' iddialarını şöyle yanıtladı 
     ''Biz herkese Beşiktaş'ta yaşanılan güzel arkadaşlık ortamından bahsediyoruz. Bir kolej havası içinde olduğumuzu söylüyoruz. Bunu gerek saha içinde, gerekse de saha dışında ispat ediyoruz. Ama gel gelelim basın mensubu arkadaşlar, bizim bu imajımızı pek benimsemiyor. Onların bize yakıştırmaya çalıştığı imaj, hep birbirimizle kavga eden, geçimsiz, uyumsuz futbolcular oluyor.'' Futbolcu arkadaşlarıyla aralarında zaman zaman tartıştıkları anlar bulunduğunu, ancak bunların hep anlık olaylar olduğunu kaydeden İlhan Mansız, ''Mesela geçenlerde, benim Ahmet Yıldırım ile antrenman esnasında yaşadığım tatsız hadise, o anlık bir durumdu. Ve daha antrenman bile bitmeden olay kapandı'' dedi. 
     
     "Aramızdaki arkadaşlığı bozamazlar" 
     ''Aramın bozuk olduğu iddia edilen ve kavgalı olduğum söylenen Ahmet Dursun ise benim gerek saha içinde, gerekse saha dışında en iyi anlaştığım arkadaşlarımdan biridir'' diyen İlhan, evlerinin birbirine çok yakın olması nedeniyle, çoğu zaman antrenmanlara Ahmet Dursun ile birlikte gittiğini ve beraber yemek yediği bir dostu olduğunu ifade etti. 
     İlhan Mansız, her şeyden önce Ahmet Dursun'un da Almanya'dan gelme bir futbolcu olduğu için, birbirlerinin sorunlarını, sıkıntılarını daha iyi anladıklarını vurgulayarak, ''Bunları kim uyduruyor, ne amaçla uyduruyor bilmiyorum, ama kimse bizim aramızdaki arkadaşlığı bozamaz'' dedi. 
     






</TEXT>
</DOC>
