<DOC>
<DOCNO> 74769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/ekonomi/eko05.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Akışık’ın yerine 4 aday 
</HEADLINE>
<TEXT>

2 Nisan’da seçilecek Kamu Bankaları Ortak Yönetim Kurulu Başkanlığı için Ahmet Ertuğrul, Kadir Günay, Ali İhsan Karacan ve Niyazi Erdoğan’ın adı geçiyor 
     HARUN GÜREK Ankara 

     Önümüzdeki hafta başında istifa etmesi beklenen Kamu Bankaları Ortak Yönetim Kurulu Başkanı Vural Akışık’ın yerine isim arayışı sürüyor. Yasalarında 2000 yılında yapılan değişiklik ile özel sektör statüsünde birer anonim şirkete dönüştürülen Ziraat Bankası ve Halkbank’ın yıllık olağan genel kurulları 2 Nisan Salı günü toplanacak. 
     
Akışık çekiliyor      Genel kurulların gündeminde ise seçim bulunmazken, iki bankanın ana sözleşmeleri gereğince üç yıllık bir süre için yönetim kurulu başkanlığına seçilen Akışık’ın yerine bir atama yapılabilmesi ve genel kurul gündemine seçim maddesinin konulabilmesi için istifa etmesinin zorunlu olduğu kaydedildi. Bankaları yeniden yapılandırma görevini tamamladığını, bu nedenle istifa edeceğini daha önce açıklayan Akışık’ın genel kuruldan bir gün önce ya da genel kurul başlamadan çekilmesi gerekiyor. Bu çerçevede Akışık’ın istifanın ardından boşalan koltuk için, gündeme seçim maddesinin ekleneceği belirtiliyor. 
     Hükümet ise boşalan koltuk için isim arayışını sürdürüyor. Akışık’ın yerine Halk Bankası eski Genel Müdürü Ahmet Ertuğrul, Kamu Bankaları Ortak Yönetim Kurulu Üyesi Kadir Günay, SPK eski Başkanı Ali İhsan Karacan ve Ziraat Bankası Genel Müdürü Niyazi Erdoğan’ın adı geçiyor. En güçlü adayın Ertuğrul olduğu belirtilirken Erdoğan, kendisine herhangi bir teklif gelmediğini, kendisinin de bir talebinin olmadığını söyledi. Adaylardan Karacan’nın MHP tarafından önerildiği belirtiliyor. 
     



 EKONOMİ 























</TEXT>
</DOC>
