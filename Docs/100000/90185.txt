<DOC>
<DOCNO> 90185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/son/sonspo12.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya - Türkiye maçı biletleri karaborsada "servet" ediyor... 
</HEADLINE>
<TEXT>

     17. Dünya Kupası finallerinde 2. turda Japonya ile karşılaşacak A Milli Takım 
     hazırlıklarını sürdürüyor. 
     Teknik direktör Şenol Güneş yönetiminde bugün basına kapalı bir antrenman yapan A millilerin, idmanda Japonya maçının taktiğini çalıştıkları öğrenildi. 
     Bugünkü antrenmanda, sakatlıkları nedeniyle Japonya karşısında forma giyemeyecek olan Okan ve Mustafa İzzet, takımdan ayrı olarak çalıştı. 
     Sakatlıkları süren Hakan Şükür, Rüştü, Hasan, Nihat ve Ümit Davala'nın ise hafif bir antrenman yaptıkları bildirildi. 
     A milliler, teknik direktör Şenol Güneş'in yarın sabahki basın toplantısının ardından, Japonya maçının yapılacağı Miyagi Stadı'ndaki son antrenmanla, hazırlıklarını tamamlayacak. 
     
     MAÇ HEYECANI 
     Japonya'yı, 2. turda Türkiye ile yapılacak maçın heyacanı sardı. Karşılaşmanın biletlerinin tamamı satılırken, normalde 20 bin yen'e 200 ABD doları satılan biletlere, karaborsada yaklaşık 90 bin yen'e 850 ABD Doları, 1 milyar 275 milyon lira alıcı bulduğu öğrenildi. 
     Ayrıca, Japon halkı da milli formaları için kuyruğa girdi. Bir Japon Milli Takım forması, 200 dolardan alıcı buluyor. 
     
     TÜRK POLİSİ JAPONYA'DA 
     Emniyet Genel Müdürlüğü, Japonya maçında Miyagi'ye gelecek Türk taraftarlarla ilgilenmesi için 5 üst düzey emniyet mensubunu Miyagi'ye gönderdi. 
     Emniyet mensupları, karşılaşma öncesi ve sonrasında olay çıkmaması için Türk taraftarlara telkinde bulunuyor. Türk güvenlik mensupları, bugün Miyagi kentinde incelemelerde bulundu. 
     





</TEXT>
</DOC>
