<DOC>
<DOCNO> 74745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur15.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bergama'da işçiler ''altın üretimi durmasın'' mitingi yaptı 
</HEADLINE>
<TEXT>

     Türk-İş'e bağlı Türkiye Maden İşçileri Sendikası Maden-İş , Ovacık Altın Madeni'nde üretimin durdurulmaması için Bergama'da ''Dünyanın En Çevreci Altın Madeni Üretime Devam Etmelidir'' mitingi düzenledi. Aynı saatlerde Bergamalı köylüler İstanbul'da ellerinde pankartla Boğaz Köprüsü'ne çıkıp eylem yaptı. Ve altın madeni bir ilçenin işçileri ile köylülerini birbirine düşürmüş oldu. 
     Atatürk Spor Salonu'nun önüne işçi kıyafetleriyle gelen ve siyah kurdele takan işçiler, ellerindeki karanfil ve ekmekle miting alanına doğru yürüyüşe geçtiler. İşçiler, yürüyüş sırasında ''Yeraltı zenginlikleri IMF'den daha yakın, ne üstünden vazgeçeriz bu toprakların ne de altından'', ''Bergama Tekstil Fabrikası gitti, sıra şimdi bizde mi '', ''Maden ve madencinin yanındayız'', ''Alınterimizle, altın madenimizle hep ileriye'' gibi pankart ve dövizler eşliğinde sloganlar attılar. 
     Yürüyüşün ardından işçiler Cumhuriyet Meydanı'nda toplandılar. 
     İşçilerin ailelerinin de katıldığı miting başlamadan önce katılımcılar bir süre slogan atmayı sürdürdüler. 
     Bu arada işçiler miting alanına doğru yürürken, şehir garajı girişinde Narlıca Köyü'nden olduklarını söyleyen 5 kişi, ''Bergama'yı sattınız. Aranızda gerçek Bergamalı yok. Bergama esnafı kan ağlıyor'' diye bağırdılar. Bu kişilere karşılık vermek isteyen işçiler, sendika yöneticilerinin araya girmesiyle engellendi. 
     Maden-İş Sendikası Ege Bölge Şubesi Başkan Vekili Mehmet Saç, mitingte yaptığı konuşmada, insan ve çevre sağlığına herkesten daha çok duyarlı olduklarını, işletmenin bu konudaki önlemlerini titizlikle takip ettiklerini söyledi. Çevre ve insan sağlığına zarar verecek bir durum karşısında, buna ilk olarak bağlı oldukları sendikanın karşı çıkacağını belirten Saç, şunları söyledi 
     ''Şehir merkezlerinde insanları zehirleyen, çevreyi yok eden fabrikaları görmeyenlerin, çevre ve insan sağlığını en üst düzeyde koruyacak teknoloji kullanan Normandy işletmesine karşı kampanya başlatmalarını anlamak mümkün değildir. İster istemez belirli çıkar gruplarının çevre ve insan sağlığı ile ilgili duyguları istismar ettikleri şüpheleri artıyor.'' Mahkeme kararı karşısında, işletmede çalışanların işsizlik riskiyle yüzyüze bulunduklarını dile getiren Mehmet Saç, işçilerin, üretimin devamı için onbinlerce imza topladıklarını kaydetti. 
     Deneme üretimi süresince, 2 tonun üzerinde altın üretildiğini ve ülke ekonomisine milyonlarca dolar katkı sağlandığını ifade eden Saç, ''Ülkemizin yeraltı zenginliklerinin değerlendirilmesini ve ülke ekonomisine kazandırılmasını istemeyen kişiler, kamuoyunu yanlış bilgilendirmektedirler. Bu işletmede altın üretmeye devam edip devletimize katkıda bulunmak istiyoruz'' dedi. 
     Maden-İş Ovacık Madeni Baş Temsilcisi Hüseyin Batmaz da deneme üretimi süresince çevreye zarar verilmediğini ve çalışanların herhangi bir zehirlenme sorunuyla karşılaşmadıklarını anlattı. 
     İşçiler adına konuşan Yüksel Gencer de 40 gündür işletmede çalıştığını ifade ederek, işletmenin çevre de dahil olmak üzere her açıdan standartlara uygun olduğunu söyledi. 
     Konuşmalardan sonra miting, olaysız sona erdi. 
     
</TEXT>
</DOC>
