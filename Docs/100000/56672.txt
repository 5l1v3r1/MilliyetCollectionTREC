<DOC>
<DOCNO> 56672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur06.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Susurlukçulara kötü haber 
</HEADLINE>
<TEXT>

     Yargıtay Ceza Genel Kurulu, "temiz toplum özleminin simgesi" olarak nitelenen Susurluk davasıyla ilgili olarak 8.Ceza Dairesi'nin "eksik soruşturma" gerekçesiyle verdiği bozma kararına karşı Başsavcı Sabih Kanadoğlu'nun yaptığı itirazı 9'a karşı 16 oyla kabul etti. 
     Böylece, İstanbul 6 No'lu DGM'nin çoğunluğu özel timci polislerden oluşan 14 sanığa verdiği 4-6'şar yıl hapis cezaları 8.Ceza Dairesi'nde bu kez esastan görüşürülerek karara bağlanacak. Mehmet Ağar'ın ziyaret ettiği Yargıtay Genel Sekreteri Uğur İbrahim Hakkıoğlu'nun geçen hafta olduğu gibi bugün de toplantıya katılması dikkat çekti. 
     Ceza Genel Kurulu bugünkü toplantısını 25 üyeyle yaptı. 
     Gündemde 3. sırada yer almasına karşın öncelikle Susurluk dosyası ele alındı. Geçen hafta yapılan toplantıda okunan 50 sayfalık rapor bu kez özetlenerek üyelere aktarıldı. 
     Yaklaşık 2.5 saatlik görüşmenin ardından Başsavcı Sabih Kanadoğlu'nun itirazı 9'a karşı 16 oyla kabul edildi. 
     Yargıtay Yasası uyarınca geçen haftaki toplantısında üçte iki oyçokluğuyla karar alabilen Ceza Genel Kurulu bugün salt çoğunlukla karar oluşturabilecekti. Mater Kaban başkanlığındaki Ceza Genel Kurulunda, itirazın kabulü için 12'ye karşı 13 oyun dahi yetebileceği bugünkü toplantıda 
     karar 9'a karşı 16 oyla alındı. Genel Sekreterlik görevini de yürüttüğü için Ceza Genel Kuruluna katılması zorunlu olmayan Uğur İbrahim Hakkıoğlu'nun bugünkü görüşmeye katılması dikkat çekti. Hakkıoğlu'nun geçen hafta olduğu gibi bugünkü toplantıda da, Kanadoğlu'nun itirazının "reddi" yönünde oy kullandığı öğrenildi. 
     






</TEXT>
</DOC>
