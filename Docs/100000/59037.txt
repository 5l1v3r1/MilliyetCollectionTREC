<DOC>
<DOCNO> 59037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/spor/spo03.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Akyel gerçeği 
</HEADLINE>
<TEXT>

Federasyonun, Fenerbahçeli futbolcuya lisans vermemesinin altından Galatasaray çıktı. Cim-Bom’un, "Haklarımızın korunmasını istiyoruz" başvurusunu yaptığı bildirildi 
     CEMAL ERSEN 

     SARI - Lacivertli kulübün, Futbol Federasyonu’na Fatih Akyel’e lisans verilmesi için yaptığı başvurunun reddedilmesinin altında Galatasaray’ın bulunduğu ortaya çıktı. Fatih’in, Real Mallorca’ya transferine itirazı etmeyen Cim - Bom’un, 13 Aralık’ta Ankara’daki federasyon toplantısından bir gün önce "Fatih konusunda haklarımızın korunması ve söz konusu transferin 37. madde kapsamına alınmasını rica ederiz" diye bir yazı gönderdiği belirlendi. 
     FATİH konusunda federasyon hukukçuları "Fenerbahçe adına lisans çıkarılmasında sakınca yoktur. 37. madde kapsamına girmiyor" görüşünü belirtmesine karşın, Haluk Ulusoy’un devreye girerek lisans verilmesini engellediği ileri sürüldü. Eski İçişleri Bakanı Mehmet Ağar’ın, Mehmet Cansun’dan "izin" verilmesini, iki kulüp arasında sıcak bir yakınlaşmanın başlamasına öncülük etmesini istediği öğrenildi. 
     AĞAR’IN söz konusu dostluk girişiminin SarıKırmızılı kulüp tarafından dikkate alınmadığı da kaydedildi. Geçici lisans için FIFA’ya kendisi başvuran Fatih konusunda bilgi istendiği takdirde top yine federasyona gelecek. FIFA’nın benzeri anlaşmazlıklarda görüş aldığını belirten yetkililer, "FIFA bize başvurursa, hangi gerekçe ile lisans verilmediğini bildiririz. Ancak Fatih Akyel ve Fenerbahçe’den de görüş alacaklardır" dedi. 
     
Berkant şans arıyor      ERHAN TELLİ 

     GALATASARAY’IN Yozgat deplasmanındaki kurtarıcısı Berkant, "10 dakikalık futbolcu değilim. 80 dakika daha oynamak istiyorum" dedi. Genç oyuncu, kritik penaltıyı kullanmaktaki cesareti nedeniyle de herkesin takdirini topladı. 
     BERKANT, devre arasını en iyi şekilde değerlendirerek, formayı kapacağını da belirterek, "İyi bir forvet olduğuma inanıyorum" diye konuştu. Galatasaray’da kadro dışı bırakılan Hakan Ünsal, Fransa’nın Lens takımıyla anlaştı. 
     
Cansun’dan jet teftiş      GALATASARAY gözünü Olimpiyat Stadı’na dikti. Ali Sami Yen’in inşası sırasında maçlarını burada oynamak isteyen Başkan Mehmet Cansun, dün Abdürrahim Albayrak ile birlikte İkitelli’de teftiş yaptı. 
     HALEN altyapı ve ulaşım sorunları bulunan 80 bin kişilik statta resmi maç oynanması için minimum 10 milyon dolarlık yatırım ve üç ay süre gerektiği öğrenildi. Galatasaray’ın Ali Sami Yen’deki skorbordu getirmesi halinde süre ve masraf azalacak. 
     



 SPOR 






















</TEXT>
</DOC>
