<DOC>
<DOCNO> 52516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/dunya/dun02.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam asker yığıyor 
</HEADLINE>
<TEXT>

Afganistan’da Taliban’ın hızla çözülmesinin ardından sıranın kendisine geleceğinden korkan Saddam, kuzeydeki Kürt bölgelerinin sınırı boyunca asker ve tank konuşlandırdı 
     DIŞ HABERLER SERVİSİ 

     Afganistan’da Taliban egemenliğindeki Kabil’in düşmesinin ardından sıranın kendisine geleceğinden endişelenen Irak, Türkiye sınırına yakın bölgelere asker yığmaya başladı. 
     Turkish Daily News gazetesinin bölgedeki Kürt yetkililere dayandırdığı haberine göre, geçen salı Kabil’in düşmesi üzerine hareketlenen Irak birlikleri Dohuk, Musul, Kerkük, Erbil ve Süleymaniye’nin hemen güneyine mevzilendi. Haber, ABD ve İngiliz istihbarat kaynaklarınca da doğrulandı. Kabil’in muhalif güçlerin eline geçmesi, birçok Arap ülkesinde de sıranın Saddam’a geldiği endişesi yaratmıştı. 
     Bölgedeki Kürdistan Demokratik Partisi KDP yetkilileri, bölgeye yığılan güçler arasında çok sayıda tank, top ve zırhlı araçla birlikte karadan karaya Scud füzelerinin de bulunduğunu bildirdi. 
     KDP yetkilileri Scud’ların özellikle açık alanlara, uzaktan da görülecek şekilde yerleştirildiğini hatırlatarak, Bağdat’ın bu yolla olası bir Kürt hareketini karşılıksız bırakmayacağı mesajını "açıkça" vermeye çalıştığını belirtti. Saddam yönetimi son günlerde özellikle KDP yetkilileriyle görüşerek Kürt grupları Bağdat’la diyaloğa zorlamaktaydı. Saddam Hüseyin, bu çağrılarının karşılık bulmaması halinde şiddet kullanacakları mesajını da vermişti. 
     Kürt gruplar, Saddam’ın olası bir harekata girişmesinden endişelendiklerini belirterek Batı’yı önlem almaya çağırırken, ABD ve İngiliz yetkililer ise, şimdilik herhangi bir aktif önlemi düşünmediklerini duyurdu. Washington’un Bağdat’ı "olası bir harekete izin vermeyeceği yönünde uyardığı", Kürt gruplara da "koruma" güvence verdiği bildirildi. 
     



 DÜNYA 

















</TEXT>
</DOC>
