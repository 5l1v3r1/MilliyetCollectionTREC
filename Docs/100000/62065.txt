<DOC>
<DOCNO> 62065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko02.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Krizin sorumlusu bulundu... Sorumlu halkmış... 
</HEADLINE>
<TEXT>

     Şahinler Holding Başkanı Kemal Şahin, yaşanan ekonomik krizin sorumlusunun halk olduğunu ifade ederken, ''halk olarak hepimizin siyasette yaptığı yanlış tercihler, popülist politikacılara gösterdiğimiz teveccüh, kısacası son 15 yılın faturası krizle karşımıza çıktı'' dedi. 
     Şahin, popülist politikalarla ülke kaynaklarını heba eden anlayışlara yıllarca alkış tutulduğunu, işadamlarının siyaset ve bürokrasiyle temiz ve şeffaf ilişkiler kuramadığını savunurken, krizle beraber tüm bunların artık değişmesinin şart olduğunu kaydetti. 
     Şahin, toplumun bundan sonra temiz ve doğru siyasetçiyi sonuna kadar desteklemesi gerektiğini belirtirken, siyasetle ekonomi arasındaki bağın da koparılması gerektiğini anlattı. 
     Türk ekonomisinde yaşanan krizin, ülkede çok güçlü bankacılık sistemi ve özel sektörünün bulunmadığını ortaya koyduğunu anlatan Şahin, Türk reel sektörünün dış kaynak ağırlıklı yapıda olduğunu ve bunun da mali piyasalardaki dalgalanmalardan büyük ölçüde etkilendiğini belirtti. 
     Özel sektörün kendi özkaynağına dönmeye çalıştığını anlatan Şahin, ''rekabet aslanın ininde yaşamaya benzer'' derken, Türk özel sektörünün, tüm firmaların dış pazarlarda büyümenin yollarını aramak zorunda olduğunu ve bu piyasalarda sert rekabeti yaşaması gerektiğini kaydetti. 
     Kriz ve krize bağlı zorluklarda hükümeti ve IMF'yi suçlamayı yanlış bulduğunu ifade eden Şahin, bugün yaşananlarda, son 15 yılda hükümet edenlerin sorumluluğu ve bunların iktidarını sağlayan halk oyları olduğunu vurguladı. Krizin aşılmasında kamu sektörünün yönlendirici olması gerektiğini anlatan Şahin, ''Kriz ortamında öncelikle kamu kurum ve kuruluşları, spekülatif hareketlerden ve aşırı dalgalanmalara neden olacak faaliyetlerden kaçınmalıdır'' diye konuştu. 
     
     "Kriz herkes için fırsattır" 
     Krizin kamu ve özel sektör için yeniden yapılanma ve daha verimli çalışmaya yönelik fırsatlar içerdiğini söyleyen Şahin, ''Krizler bünyedeki zayıflıkları ortaya çıkarır. Bunları teşhis etmek ve tedaviye yönelmek en etkin yoldur'' dedi. 
     Şahin, krizlerin her zaman ortaya çıkabileceği öngörüsüyle tüm şirketlerin en büyük ayağı dış pazarlara atması gerektiğini kaydetti. 
     Stabil pazarlarda faaliyetlerini artıran Türk firmalarının bu kriz ortamında daha başarılı olacağını öne süren Şahin, ''Kriz kamuda ve özel sektörde yeni fırsatlar getirdi. Her iki alanda da yeniden yapılanma ve daha verimli çalışmanın koşullarını ortaya koydu. Hepimiz bunu iyi değerlendirmeli ve kazanca dönüştürmeliyiz'' diye konuştu. 
     Şahinler Holding'in Almanya, Fransa ve ABD ihracat ağırlıklı çalıştığını ve bu nedenle de krizden etkilenmediklerini anlatan Şahin, Türkiye'de iç pazarın yüzde 50 daralmasına karşın gelişmiş pazarlarda paylarını artırdıklarını vurguladı. Şahin, kriz ortamında Türkiye'de 5 yeni firmayı faaliyete geçirdiklerini ve ilave bin kişiye istihdam sağladıklarını söyledi. 
     Şahin, ''krizle eğitildik ve geliştik. Bu ortamda ABD ve Avrupa'da çok daha güçlü grup haline geldik. İç piyasada frene bastık ama dış pazarlarda tam gaz gidiyoruz'' dedi. 
     






</TEXT>
</DOC>
