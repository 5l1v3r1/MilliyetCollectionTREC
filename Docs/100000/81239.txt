<DOC>
<DOCNO> 81239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sondun26.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK'dan AB'ye tehdit "Listeye alırsanız pişman ederiz" 
</HEADLINE>
<TEXT>

     Terör örgütü PKK'nın Avrupa Birliği'nin terör örgütleri listesine alınacağının bildirilmesi üzerine basına iletilen bir açıklamada, AB, ABD ve Türkiye'ye yönelik tehditlerde bulunuldu. 
     ''Kürdistan Özgürlük ve Demokrasi Kongresi KADEK Genel Başkanlık Konseyi üyesi Osman Öcalan'' imzasıyla basına dağıtılan açıklamada, AB ülkelerinin 15 yıldır PKK'yı terör örgütü olarak adlandırmak gereği duymadıkları, bugünkü tavır değişikliğinin ''garip'' olduğu yazıldı. 
     Terör örgütü PKK'nın isim değiştirdiği ve ''demokratikleştiği'' ileri sürülen açıklamada, ''Böyle bir dönemde partinin bir terör listesine alınmasını anlamak mümkün değil'' ifadelerine yer verildi. 
     AB ülkelerini, ''bir çözüme katkıda bulunmak yerine, kışkırtıcı bir tavır izlemekle'' itham eden teröristler, bu ülkelerin demokrasiyi sadece kendileri için istediklerini, Ortadoğu için istemediklerini ileri sürdüler. 
     ''PKK'nın tarihi misyonunu tamamladığını'' ve KADEK olduğunu belirten teröristler, ''AB ülkeleri gerçekten ciddi olsalardı yeni oluşumu desteklerlerdi. Oysa aksi yönü tercih ediyorlar'' dediler. 
     Terör örgütü PKK'nın AB listesine alınmasının sonuçlarını tam olarak kestiremediklerini, bunun, Türkiye'yi güçlendireceğini, Kürtlere karşı bir saldırı emri anlamına geldiğini ileri süren teröristler, ''Bu tavır, Kürtlere karşı savaş ilanıdır'' ifadesine yer verdiler. 
     Türkiye, ABD ve AB'yi ''ateşle oynamakla'' itham eden teröristler, ''bütün bunların arkasında ABD'nin olduğunu bildiklerini'' ifade ederek, tehdit içerikli cümleler kullandılar. 
     ''AB'nin çok tehlikeli bir çizgi izlediğini, Kürtlerin AB'yi savaşın sorumlusu olarak göreceklerini, savaşın büyük yıkım getireceğini'' yazan teröristler, ''AB kararının kesinleşmesi halinde, AB ülkeleri ile Kürtlerin tüm resmi ilişkileri keseceklerini'' anlattılar. 
     Teröristler, ''AB, Türkiye ve ABD, çok tehlikeli bir oyun oynuyorsunuz. Bu oyunu durdurun'' ifadelerine yer verdikleri açıklamada, ''savaşa zorlandıklarını, en kararlı tepkiyi göstereceklerini'' ileri sürdüler ve ''bütün dünyanın pişman edileceği'' tehdidinde bulundular. 
     





</TEXT>
</DOC>
