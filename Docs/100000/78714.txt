<DOC>
<DOCNO> 78714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo19.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, adli tıp doktoruna karşı açtığı "hakaret davası"nı kaybetti 
</HEADLINE>
<TEXT>

     Beşiktaş Teknik Direktörü Christoph Daum, hakkında bugün Koblenz Eyalet Mahkemesi'nde devam eden uyuşturucu davası çerçevesinde, Köln'lü adli tıp doktoru Herbert Kaeferstein'ın kendisine hakaret ettiği gerekçesi ile Köln Eyalet Mahkemesi'nde açtığı hakaret davasını kaybetti. 
     Daum, Kaeferstein'ın, kendisi hakkında ''Daum kokaine çok bağımlı bir kişi. Bölünmüş kişiliği var. İntihara yatkın'' şeklindeki sözlerini bir daha kullanmaması için mahkemeye başvuruda bulunmuştu. 
     Mahkeme, bunun bir kişinin, özellikle de bir doktorun şahsi görüşleri olduğuna, bu nedenle yasaklanamayacağına karar verdi. Mahkeme kararında ayrıca, Kaeferstein'ın bu ifadeleri Bayer Leverkusen 04 menejeri Reiner Calmund için hazırladığı bir raporda kullandığı, raporun hazırlanması için de Daum'un onayının alındığı belirtildi. 
     Daum'un avukatlarının Koblenz Savcısı Jörg Angerer ile, Daum'a verilecek ceza konusunda kısa sürede anlaşmaya varmaları beklenmesine rağmen, henüz şu ana kadar bir anlaşma sağlanmadı. Daum 63 kez kokain satın almak ve 100 gram kokain almak için talimat vermekle suçlanıyor. 
     





</TEXT>
</DOC>
