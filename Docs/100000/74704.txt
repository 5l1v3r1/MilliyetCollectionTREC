<DOC>
<DOCNO> 74704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/soneko18.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu belgeler Başkan Bush'un başını ağrıtacak.. 
</HEADLINE>
<TEXT>

     ABD'de mahkeme kararıyla kamuoyuna açıklanan Enerji Bakanlığı'na ait binlerce sayfalık belgenin Başkan George Bush'un ve yakın çevresinin başını ağrıtabileceği bildiriliyor. 
     Enerji devi Enron'un üst yöneticilerinin hileli işlemleri sonucu iflas etmesinden sonra, ABD Hükümeti'nin karşı çıkmasına rağmen, Enerji Bakanlığı'nın enerji sektörüyle ilişkilerine dair 11 bin sayfalık belge mahkeme kararıyla açıklandı. 
     Açıklanan belgeler, Bush yönetiminin, Başkan Yardımcısı Dick Cheney başkanlığında geçen yıl başlarında oluşturduğu enerji görev gücünün enerji sektöründe faaliyet gösteren şirketlerle ''fazla yakın'' ilişkiler içinde hareket ettiğini gösteriyor. 
     Belgeler, Bush yönetiminin büyük eleştirilerle karşılaşan enerji politikasını hazırlarken şirketlerle yakın temasta bulunduğunu, buna karşılık çevrecilerin görüş ve önerilerini dikkate almadığını kanıtlıyor. 
     Belgelere göre, Enerji Bakanı Spencer Abraham, çeşitli enerji şirketlerinin yöneticileriyle en az 8 özel görüşmede bulunurken, çevreciler ve alternatif enerji taraftarlarının görüşme isteklerini kaale almamış. 
     Açıklanan belgelerin, kendisi de aileden petrolcü olan Başkan Bush'un, büyük petrol ve nükleer enerji şirketlerinin çıkarlarını ön plana aldığı yönündeki eleştirilere güç kazandıracağı belirtiliyor. 
     






</TEXT>
</DOC>
