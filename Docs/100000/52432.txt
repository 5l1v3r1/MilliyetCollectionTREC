<DOC>
<DOCNO> 52432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sondun13.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, genç Pakistanlı gönüllüleri geri gönderiyor 
</HEADLINE>
<TEXT>

     Taliban, cihata katılmaya gelen genç ve askeri eğitimsiz Pakistanlı gönüllüleri ülkelerine geri gönderiyor. 
     Bu gönüllülerden bazıları ve görgü tanıkları, Pakistan'ın güneydoğusundaki Çaman sınır noktasını bugün 75, dün de 300 genç savaşçının geçtiğini ve Pakistan'a döndüğünü belirttiler. 
     ''Ramazan için geri dönmemizi istediler. Çağrılınca Afganistan'a döneceğiz'' diyen bir Pakistanlı mücahit, Kuzey İttifakı ve ABD'nin askeri başarısının geçici olduğunu savundu ve şehitliği en büyük zafer olarak niteledi. 
     
     Yardım görevlileri 
     Bu arada, Taliban zindanlarında 3 aydan fazla tutuklu kaldıktan sonra dün gece serbest bırakılan 8 yabancı yardımcı görevlisiyle birlikte Taliban'ın elinde tutuklu bulunan 16 Afgan'ın tamamının hayatta olduğu bildirildi. 
     Taliban'ın Kabil'den çekilmesiyle birlikte serbest kalan Afgan yardım görevlilerinden 42 yaşındaki Muhammed Nazır, Kuzey İttifakı'nın kente girmesinden önce kendisinin ve diğer 15 arkadaşının cezaevindeki 1500 hükümlüyle özgür kaldıklarını söyledi. 
     Geceyi çölde ve camilerde geçirdiklerini belirten Nazır, Kuzey İttifakı'nın sabah sokaklarda geçit yaptığı sırada ailesine kavuştuğunu belirtti. 
     
     Yabancı yardım görevlileri 
     İslamabad'daki Uluslararası Kızlhaç Teşkilatı yetkilileri de, serbest kalan 8 yabancı yardım görevlisinin kurtarılmasında bir yerel Afgan komutanın önemli rol oynadığını belirttiler. 
     Kızılhaç yetkilisi Bernard Barrett, Amerikan özel kuvvetlerine ait bir helikopterle, Kabil'in 80 km güneybatısında Gazne yakınlarındaki bir tarladan alınarak Pakistan'ın Çaklala hava üssüne getirilen 8 yabancı yardım görevlisi için Gazne'deki yerel bir komutanın kendilerini aradığını belirtti. 
     Barrett, yardım görevlilerinin elinde olduğunu bildiren ve tahliye edilmeleri için Kızılhaç'ın yardım edip edemeyeceğini soran yerel komutanın, yabancı yardım görevlilerini helikopter gelinceye kadar güvenli bir yerde tuttuğunu kaydetti. 
     






</TEXT>
</DOC>
