<DOC>
<DOCNO> 73676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur20.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Mükremin'in babasına hüzünlü veda 
</HEADLINE>
<TEXT>

     Televizyon dizisi "Bir Demet Tiyatro"da baba "Burhan Çıtır" rolünü oynayan ve önceki gün evinde ölü bulunan Erdoğan Dikmen'in cenazesi toprağa verildi. 
     Dikmen için Beşiktaş Kültür Merkezi'nde BKM tören düzenlendi. Törende, "baba" dediği Dikmen'e olan sevgilerini belirten sanatçı Yılmaz Erdoğan, "Dikmen'in ihmal edildiği, kötü bir hayat geçirdiği, yalnız bırakıldığı" şeklinde haberler nedeniyle basına sitemde bulundu. 
     "Biz buna bu çatı altında müsaade etmezdik. Ama bu onun kendi tercihiydi" diyen Erdoğan, BKM ekibinden üçüncü arkadaşlarını kaybettiklerini ifade ederek, "Tanrı da en çok bizi izliyor. Perde yine açılacak" diye konuştu. 
     Dikmen'in eski eşi tiyatro sanatçısı Doğu Erkan da, 1.5 yıl evli kaldıklarını ancak 43 yıl boyunca dostluklarını sürdürdüklerini belirterek, "O benim, anamdı, babamdı, herşeyimdi" dedi. 
     Demet Akbağ da, Dikmen'in "evlerinin en genci" olduğunu ve hiçbir zaman sağlığından şikayet etmediğini anlattı. 
     Basın mensuplarının, "Dikmen'in, BKM ekibinden ölen üçüncü kişi olduğunu" hatırlatmaları üzerine Akbağ, "Bizi gören herkesin aklına bu geliyor. Yeter artık diyorlar. Biz de yeter artık diyoruz. Çok kötü bir tesadüf sadece. Gidenlerin hiçbirinin yeri doldurulamadı. Dikmen'in yeri de doldurulamayacak. Artık son olsun, bu acılar bitsin" diye konuştu. 
     BKM'deki törenin ardından Dikmen'in cenazesi, Beşiktaş Sinanpaşa Camii'ne getirildi. 
     Camide, ekipten daha önce vefat eden Aydın Tolan'ın canlandırdığı karakter olan "Laz Bakkal Amca" yazılı çelenk dikkat çekti. Cenaze törenine, CHP Genel Başkanı Deniz Baykal da gelerek, Dikmen'in arkadaşlarına taziye dileklerinde bulundu. 
     Dikmen'in cenazesi, Sinanpaşa Camii'nde öğleyin kılınan cenaze namazının ardından Yakacık Mezarlığı'nda toprağa verildi. 
     






</TEXT>
</DOC>
