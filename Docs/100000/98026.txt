<DOC>
<DOCNO> 98026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur28.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikçilere kızdı, terör estirdi... 
</HEADLINE>
<TEXT>

     Kaza yapan aracının parka çekilmesine sinirlenen müteahhit emniyete ait otoparkı basarak rasgele ateş etti. Alkollü olan müteahhit, kendisini yakalamak isteyen polisleri 3.5 saat tehdit ettikten sonra Trafik Müdürü Ender Kaplan'a teslim oldu. 
     A.A muhabirinin aldığı bilgiye göre bir inşaat şirketinin sahibi olan ve müteahhitlik yapan Kemal E.'nin oğlu Umut E. dün gece kaza yaptı. Kaza yapan lüks otomobilin trafiği kapatması üzerine polis aracı emniyete ait Ostim Otoparkı'na çekti. 
     Aracının çekildiğini haber alan Kemal A. otoparka giderek trafik polislerine hakaret etti. Polislerle tartışan ve alkollü olan Kemal A. daha sonra bir çekicinin üzerine çıkarak ateş etmeye başladı. Kemal A. ''yaklaşanı vururum'' diye yanına gelmek isteyen polisleri uyardı. 
     Bunun üzerine olay yerine gelen Asayiş Şube Müdürlüğü gasp ve cinayet bürolarına ait ekipler çevreyi boşaltarak güvenlik çemberi oluşturdular. 
     Asayiş Şube Müdürlüğü yetkililerinin teslim olması yönündeki uyarılarına aldırış etmeyen Kemal E., ''Siz bu işe karışmayın beyaz şapkalı olan ve delikanlı olan polisler buraya gelsin'' diye direndi. Çevreyi saran polisler siper alarak beklemeye başladılar. 
     Ankara Emniyet Müdürü Ercüment Yılmaz, olay yerine özel time ait keskin nişancı gönderdi. Yılmaz, daha sonra Trafik Denetleme Müdürü Ender Kaplan'ı da olay yerine sevketti. 
     Trafik Şube Müdürü Kaplan, Kemal E.'nin yanına gitmek istedi ancak alkollü müteahhit buna izin vermeyerek bir el daha ateş etti. Şube Müdürü Kaplan, Kemal E. ile uzun süren bir konuşmanın ardından, ''Ben trafikçilerin müdürüyüm. Buraya senin sorununu dinlemek için geldim. Sen merak etme'' diyerek müteahhidin eylemine son verdirdi. 
     Silahını bırakarak teslim olan Kemal E. Asayiş Şube Müdürlüğü ekipleri tarafından gözaltına alındı. 
     





</TEXT>
</DOC>
