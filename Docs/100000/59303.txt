<DOC>
<DOCNO> 59303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/soneko21.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan "SSK son 2 yılda 4 milyar dolar az destek aldı" 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, SSK'nın 2 yıllık sürede Hazine'den yaklaşık 4 milyar dolar daha az finans desteği aldığını belirterek, '' SSK'da ne olmuştur, ne değişmiştir diyenler var. Birileri, bu 4 milyar doların ne manaya geldiğini ifade etmeli'' dedi. 
     Okuyan, makamında kabul edeceği İstanbul Eczacılar Odası Başkanı Zafer Kaplan ve Yönetim Kurulu üyelerinin, ulaşımdaki aksama nedeniyle Ankara'ya gelememesi üzerine, kabulü izlemek üzere gelen gazetecilerle sohbet etti. 
     Yaşar Okuyan, istihdam konusu ile ilgili oluşturulan çalışma grubunun teknik düzeyde çalışmalarını sürdürdüğünü belirterek, istihdama ilişkin kısa vadede alınabilecek önlemlerin, bu akşama doğru tamamlanacağını umduğunu ve sosyal taraflarla biraraya gelip, bu çalışmaya son şeklini verebileceklerini kaydetti. 
     Okuyan, istihdama ilişkin oluşturulan çalışma grubunun biraz daha genişletilerek ve konularına göre alt çalışma grubu oluşturulmak suretiyle sürekli bir çalışma grubunun oluşturulmasını ve bu grubun önümüzdeki yılın sonuna kadar çalışmalarını sürdürmesini kararlaştırdıklarını söyledi. 
     Bir gazetecinin, 3 işçi konfederasyonu başkanının Başbakan Bülent Ecevit'e yaptıkları ziyareti hatırlatması üzerine Okuyan, Ecevit'in işçi liderlerine, İş Güvencesi Yasa Tasarısı'nın 15 Ocak 2002'ye kadar TBMM'ye sevk edileceğini söylediğini belirterek, şöyle devam etti 
     ''Burada herhangi bir problemimiz yok. Hazır olan tasarı, Bakanlar Kurulu'nda imzaya açılacak ve 15 Ocak'a kadar TBMM'ye sevk edilecek. 
     Ondan sonraki süreç için de inşallah, Ulusal Program'da kısa vadeli hedef olarak kendimizi bağladığımız süre olan önümüzdeki Mart ayı sonuna kadar büyük bir ihtimalle çıkacak. Tabii ondan sonra iş Parlamento'nun sorumululuğuna giriyor. Ama parlamenter arkadaşlarımızın da bu kadar beklentisi olan konuya duyarlı davranacaklarına inanıyorum.'' 
     
     "Herkes kendi işine baksın" 
     Çalışma Bakanı Okuyan, Sağlık Bakanı Osman Durmuş'un, dün, SSK hastanelerine ilişkin söylediği sözlerin anımsatılması üzerine de Durmuş ile bir polemiğe girmek istemediğini, Durmuş'un biraz polemik yaratan sözler söylediğini belirtti. 
     Okuyan, şunları söyledi 
     ''Hakikaten çok sempatik bir arkadışımız. Çok da seviyorum. Her konuşması ile sempatikliği daha da artıyor, benim üzerimde. Harika bir insan. Hükümetin içinde, çok başarılı bir bakanımız. Sadece bu hükümet içinde değil, geçmiş dönemlere de baktığımızda en başarılı bakanlarımızdan bir tanesi. Ama arada sırada kendi işlerinin yetki alanının dışında, bizim SSK hastanelerini de Sağlık Bakanlığı hastanesi gibi görüyor. Aslında iyi niyetli olarak SSK hastaneleri ile ilgilenme çabası içinde, kendini sorumlu addediyor. Ama ben diyorum ki, kendisi kendi işine baksa, biz de keni işimize baksak, sanıyorum daha iyi olur.'' 
     
     4 milyar dolar... 
     Okuyan, nüfusun yüzde 'üne sağlık ve sigorta hizmeti veren, 13 katrilyon liradan fazla bir bütçeyle Türkiye'nin en büyük kamu ve sosyal güvenlik kuruluşu olduğunu belirttiği SSK'nın yıllardır ihmal edildiğini de söyledi. 
     Sosyal güvenlik kuruluşlarının açığının çığ gibi büyüdüğünü ve hizmet üretemez hale geldiğini anlatan Okuyan, 1999 yılında SKK'nın Hazine'den 2 milyar 665 milyon dolar finans yardımı aldığını ifade etti. 4447 Sosyal Güvenlik Yasası'nın uygulanmaya konulması sonucunda SSK'nın Hazine'den sadece 665 milyon dolar yardım aldığına dikkati çeken Okuyan, şöyle konuştu 
     ''Bir yıl sonra SSK, 2 milyar dolar daha az Hazine'den finans desteği aldı. Bu yıl kriz nedeniyle prim tahsilatında sıkıntı oldu. 
     Buna rağmen, 2001 yılında Hazine'den alınan sadece 746 milyon dolardır. 1999 yılı ile karşılaştırdığımız vakit, bu yıl da 1.9 milyar dolar daha az finans desteği aldığımız ortaya çıkıyor. Muhasebesini yaptığımızda SSK, 2 yıllık sürede Hazine'den yaklaşık 4 milyar dolar daha az finans desteği almıştır. Bu rakamlar, çok basit ve küçümsenecek rakamlar değildir. 
     SSK'da ne olmuştur, ne değişmiştir diyenler var. Sadece Durmuş değil, Sayın Baydur'un da bir eleştirisi var Eski tas, eski hamam, diye. Eski tas, eski hamam diye değerlendirirseniz, birileri bu 4 milyar doların ne manaya geldiğini ifade etmeli. 4 milyon dolar değil, 40 milyon dolar değil, 400 milyon dolar değil, 4 milyar dolar... Şimdi 
     bugün 100 milyon dolar için IMF kapılarındayız. Hiçbir şey yapılamamışsa, SSK'da Hazine'den alınan finans desteğinde 4 milyar dolarlık ciddi bir azalma meydana geldi.'' 
     
     Hastane kuyrukları 
     Okuyan, hükümetin işbaşına geldiğinden bu yana, bugün itibariyle Türkiye'deki tüm SSK hastaneleri ve dispanserleri önündeki kuyrukların yarı yarıya azaldığını, 365 gün sonra Türkiye'nin hiçbir SSK hastanesi ve dispanserinde kuyruk diye birşeyin kalmayacağını da belirtti. 
     Okuyan, ''Kalırsa ne olacak Kalırsa biz o lafın altında kalmayız. O zaman bizim bulunduğumuz makam, bize zor gelen bir makam olur. Onun gereğini yerine getireceğimi, Parlamento'da da ifade ettim'' diye konuştu. 
     Çalışma ve Sosyal Güvenlik Bakanı Okuyan, SSK hastane ve dispanserlerinde uygulamaya koydukları telefonlu randevu sistemi ile 14-15 saat beklenen fiş kuyruklarını azalttıklarını kaydetti. 
     Okuyan, Bağ-Kur'un borcu bulunduğu eczanelere fatura ödemelerini önümüzdeki Ocak ayının ilk haftasına kadar tamamlayacağını DA bildirdi. 
     






</TEXT>
</DOC>
