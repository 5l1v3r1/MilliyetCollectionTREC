<DOC>
<DOCNO> 60243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur18.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da kar yüzünden kapalı yol yok... 
</HEADLINE>
<TEXT>

     İstanbul Büyükşehir Belediyesi Ulaşım Daire Başkanı Rafet Bozdoğan, kötü hava koşulları nedeniyle İstanbul'da trafiğe kapalı yol bulunmadığını bildirdi. 
     Bozdoğan, dün sabah saatlerinde başlayan çalışmaların bu gece 04.00'e kadar sürdüğünü belirterek, çalışmalarda 3 kademeli bir plan uygulandığını söyledi. 
     İlk aşamada 30 ekipten oluşan grubun özellikle yağmur suyu kanallarını temizlediğini, ayrıca ana arter üzerinde tamir çalışmaları yaptığını anlatan Bozdoğan, 60 ekipten oluşan ikinci grubun ise buzlanmanın olabileceği bölgelerde tuzlama çalışmalarına ağırlık verdiğini kaydetti. 
     Bozdoğan, gece saat 02.00'den itibaren 1000 kişiden oluşan ekibin özellikle trafiğin yoğun olması beklenen bölgelerde tuzlama çalışması yaptığını ifade ederek, şöyle dedi 
     ''Amacımız bugün bütün yollarımızı trafiğe açık tutmaktı. Bunda da başarılı olduk. İlde trafiğe kapalı yol bulunmuyor. Ayrıca, herhangi bir ana arterimizde tıkanıklık yaşanmadı. Bunda okulların tatil edilmesi de etkili oldu. 
     Bugün sabah saatlerinden itibaren ekiplerimiz tekrar birinci alarm düzeyine geçti. Çalışmalarımızı özellikle yaya alanları, okul ve hastane yolları ile alt ve üst geçitlere kaydırdık. Öğleden sonra tekrar ana arterlerde olabilecek buzlanmaya karşı tuzlama çalışmalarımız devam edecek.'' Meteorolojik verilere göre, bu gece don olayının beklendiğine dikkat çeken Bozdoğan, ''Bu nedenle 1000 kişiden oluşan ekiplerimiz, gece boyunca tuzlama çalışmalarını sürdürecek ve yolların trafiğe kapanmasını engelleyecek'' dedi. 
     Şehrin yüksek yerlerindeki ara sokaklarda buzlanma olabileceğini de vurgulayan Bozdoğan, bu tür bölgelerde kendilerinin de desteğiyle ilçe belediyelerinin çalışmalarını sürdürdüğünü söyledi. Bozdoğan, bu tip yerlerde sürücüleri dikkatli olmaları yolunda uyardı. 
     
     İETT'nin bazı seferleri yapılamıyor 
     Bu arada sabah saatlerinde özellikle şehrin yüksek bölgelerinde, İETT otobüs seferlerinde zaman zaman aksamaların görüldüğü bildirildi. Sarıyer'den kalkan, Kilyos, Kısırkaya, Demirciköyü, Kocataş, Kazımkarabekir, Yunus Emre mahalleleri ile Anadolu Yakası'nda, Beykoz'tan hareketle Cumhuriyet, Mahmud Şevket Paşa, Göreli mahalleleri, Karlıtepe mevkii, Alemdağ'dan Reşadiye, Esenkent ve Gülsuyu'na seferler şu anda yapılamıyor. 
     Öte yandan, Türkiye Denizcilik İşletmeleri TDİ Şehirhatları İşletmesi'ne bağlı vapur seferlerinde aksama yaşanmıyor. 
     






</TEXT>
</DOC>
