<DOC>
<DOCNO> 85933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sonspo08.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
"Karakartal" Avrupa semalarında uçacak... 
</HEADLINE>
<TEXT>

     Kayı Tur bünyesindeki Sky Airlines'in dördüncü uçağı, Yönetim Kurulu Başkanı Talha Görgülü'nün taraftarı olduğu Beşiktaş'ın siyah-beyaz renklerine boyanarak, uçağın her iki yanındaki motorlara Beşiktaş'ın simgesi olan ''karakartal'' resmi konuldu. 
     Sky Airlines Genel Müdürü Yalım Tilev, yaptığı açıklamada, THY'deki kiralama süresi sona eren, ILFC firmasına ait Boeing 737-400 tipi uçağın, ILFC firmasından kiralanarak, Sky Airlines filosuna dahil edildiğini bildirdi. 
     Tilev, Sky Airlines'i de bünyesinde barındıran Kayı Tur'un Yönetim Kurulu Başkanı Talha Görgülü'nün, ''Koyu bir Beşiktaş taraftarı'' ve Beşiktaş Kongre Üyesi olduğunu belirterek, ''Sayın Görgülü, Sky Airlines filosuna katılan dördüncü uçağımızın siyah-beyaz renklere boyanmasını ve uçağın her iki yanına karakartal resmi koymamızı istedi'' dedi. 
     Tilev, Görgülü'nün isteği üzerine, THY hangarlarında gövde ve motor bakımları yapılarak teslim alınan uçağın, Görgülü'nün arzusu üzerine siyah-beyaza boyandığını ve Avrupa semalarında taşımak üzere gövdesine karakartal resmi konularak, sefere hazırlandığını kaydetti. 
     Kayı Tur Yönetim Kurulu Başkanı Talha Görgülü de, Boeing 737-400 tipi iki uçakla 12 Nisan 2001'de uçuşlarına başlayan Sky Havayolları filosuna geçen kasım ayında Boeing 737-800 tipi bir uçak daha katıldığını, dördüncü uçakla birlikte Sky Havayolları'nın büyümesini sürdürdüğünü anlattı. 
     Görgülü, Sky Havayolları'nın bir yıl içinde bin 464 sefer ile 8 bin 200 saat uçarak, 383 bin yolcu taşıdığını, Sky Havayolları'nın bu yıl 4 uçakla 2000 seferde 12 bin saat uçmayı ve 500 bin yolcu taşımayı hedeflediğini bildirdi. 
     





</TEXT>
</DOC>
