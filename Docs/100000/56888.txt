<DOC>
<DOCNO> 56888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur30.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Gürtuna, "İstanbul'da suya zam yok" dedi 
</HEADLINE>
<TEXT>

     -İstanbul Büyükşehir Belediye Başkanı Ali Müfit Gürtuna, ''suya zam'' haberlerinin gerçek dışı olduğunu belirterek, ''Suya yüzde 1 bile zam yok'' dedi. 
     Gürtuna, Beşiktaş'ta ''Değişken Mesaj İşaretleri Sistemi'nin hizmete sokulması dolayısıyla düzenlenen törende, basın mensuplarının sorularını yanıtladı. 
     ''İSKİ suya yüzde 250 zam yaptı'' diyen bir gazeteciye Gürtuna, ''Zam yok. Nereden çıkardınız Yüzde 1 bile yok. Yanlış bir algılama. 
     Eskiden atıksu bedeli ile su bedeli ayrıydı. Şimdi ikisi birleşerek tek fiyat oldu. Onun için yüzde 100 zam gibi görünüyor. Yüzde 250 diye bir zam yok'' şeklinde karşılık verdi. 
     Su fiyatlarındaki prensiplerinin ''enflasyon oranı kadar zam yapmak'' olduğunu kaydeden Gürtuna, bu yıl halkın alım gücünün çok düşmesi nedeniyle enflasyon oranı kadar da zam yapmadıklarını söyledi. 
     Gürtuna, vatandaşın sıkıntıda olduğu bir dönem yaşandığını, ancak kendilerinin de maliyetlerin artması nedeniyle zam yapmak zorunda olduklarını anlatarak, ''Biz enflasyon oranının üstünde bir artış yapmadık bugüne kadar'' dedi. 
     ''Büyükşehir Belediyesi'ndeki sakal soruşturması''na ilişkin soru üzerine de Gürtuna, ''Kıl yerine akılla uğraşalım'' diye konuştu. 
     Devletin ortaya koyduğu kurallara uyduklarını, bu kurallara uymayanlar varsa bunların da uyarıldığını ve hukuki gereğinin yapıldığını ifade eden Gürtuna, devleti temsil eden insanların temiz ve titiz bir şekilde kılık kıyafetine özen göstermesi gerektiğini sözlerine ekledi. 
     






</TEXT>
</DOC>
