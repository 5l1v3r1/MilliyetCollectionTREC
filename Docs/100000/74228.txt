<DOC>
<DOCNO> 74228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur05.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Deniz canlılarının seks hayatı bitti... 
</HEADLINE>
<TEXT>

     Akdeniz bölgesindeki kabuklu deniz ürünlerinin denizdeki kimyasal kirlenme nedeniyle cinsiyet değiştirdiği ve üreme bozuklukları görüldüğünü bildirildi. 
     Türk Deniz Araştırmaları Vakfı Başkanı Bayram Öztürk ANKA'ya yaptığı açıklamada, gemilere yapışan deniz canlılarının ölmesini sağlamak için gemilerin "tribütin" denilen kalaylı kimyasal boyalar ile boyandığını kaydetti. 
     Öztürk, aksi takdirde gemilere yapışan deniz canlılarının gemilerin altında biriktiğini ve geminin hızını kestiğini söyledi. Öztürk, bu kimyasal boyaların kabuklu deniz ürünlerinde üreme bozukluklarına ve imposekse seks değişikliği yol açtığını bildirdi. Öztürk, şu bilgileri verdi 
     "Kimyasal kirlenmeler sonucu doğadaki biyoçeşitlilikte azalma görülüyor. Akdeniz bölgesinde gemi, tekne ve yat kökenli kimyasal kirlenmeler sonucu özellikle deniz salyangozlarında cinsiyet değişimi görülüyor. Denizdeki canlıların üreme stratejisi bozuldu. Bunlar da bize denizlerdeki kirlenmenin yüzünü bir kez daha gösteriyor. 
     Dünya denizleri de bu sorunla karşı karşıya. Özellikle Kuzey Denizi ve Baltık Denizi'nde sık görülüyor." Öztürk, Marmara bölgesindeki kirlenme sonucunda ise oksijen seviyesinde azalma meydana geldiğini ve uskumru balığının ortadan kalktığını kaydetti. Öztürk, "Bir çok deniz canlısında özellikle midyelerde biyokimyasal stres sendromu görülüyor. Ayrıca, son zamanlarda Marmara Denizi'nde deniz anası patlaması var. Bu da deniz kirliliğinin bir göstergesidir" diye konuştu. Öztürk, biyokimyasal stres sendorumunun deniz canlılarının yumurtlamasında gecikmeler yarattığını ve hayvanların büyümesini engellediğini sözlerine ekledi. 
     






</TEXT>
</DOC>
