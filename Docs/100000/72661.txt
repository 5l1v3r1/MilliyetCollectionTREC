<DOC>
<DOCNO> 72661 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/guncel/gun05.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya düşleri ormanda bitti 
</HEADLINE>
<TEXT>

Deniz yoluyla İtalya’ya gitmek için Adana’nın Karataş ilçesindeki ormanlık alanda saklanan 327 kaçak, helikopterli jandarma operasyonuyla ele geçirildi 
     Bünyamin YIL M. Sefa ÜNAL DHA 

     Yurtdışına gitmek için her fırsatta yeni yöntemler deneyen kaçaklar bu kez de kendilerini İtalya’ya götürecek gemiyi ormanda bekledi. Adana’nın Karataş ilçesinde deniz yoluyla İtalya’ya gitmek üzere ormanda gizlenerek kendilerini alacak gemiyi bekleyen 3’ü Azeri uyruklu 327 kişi güvenlik güçlerinin baskınına uğradı. 
     
     Müthiş operasyon 
     3 aylık istihbarat çalışması sonucunda önceki gece saat 01.30 sıralarında Tuzla mevkii Kapıköyü sahili kenarındaki ormanlık alana baskın yapan Adana İl ve Karataş İlçe Jandarma Komutanlığı ekipleri, çevreye dağılan kaçakların yerlerini bildirerek karadaki jandarmaları yönlendirdi. Askeri helikopterlerin de kullanıldığı operasyonda aralarında kadın ve çocukların bulunduğu 327 kişi yakalandı. Gözaltına alınan kaçaklar, otobüslerle Karataş Spor Salonu’na götürüldü. Çoğu Doğu ve Güneydoğu illeri nüfusuna kayıtlı kaçaklar ilk ifadelerinde deniz yoluyla İtalya’ya gitmek istedikleri söyledi. Sahil Güvenlik Komutanlığı tarafından da aynı anda denizde yapılan operasyonda kaçakları almaya gelecek geminin izine raslanamadı. 
     
     Kişi başı 4 bin mark 
     Tek tek ifadeleri alınmaya başlanan kaçak Türkler, işsiz ve aç oldukları için İtalya’ya çalışmak üzere gitmek istediklerini söyledi. Hiçbir sosyal güvenceleri olmadığını belirten kaçaklar, şöyle konuştu öŞimdi yakalandık ama bırakılacağız ve tekrar yurt dışına çıkmanın yollarına bakacağız. Bizi yurt dışına çıkartacak kişilerle kişi başına 4 bin marka anlaştık. Henüz ödeme yapmamıştık". Operasyonu bizzat yöneten Karataş Kaymakamı Kadir Okatan, Spor Salonu’nda bekletilen kişilerin kimlik tespiti ve ifadelerinin alınmasına başlandığını ifade etti. Okatan yurt dışına kaçmak isteyen kişilerin yasal işlemler tamamlandıktan sonra Cumhuriyet Savcılığı’na sevk edileceğini olayla ilgili soruşturmanın sürdürüldüğünü açıkladı. 
     



 GÜNCEL 























</TEXT>
</DOC>
