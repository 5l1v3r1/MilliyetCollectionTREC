<DOC>
<DOCNO> 77830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur03.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Panik atak kadınları daha çok seviyor 
</HEADLINE>
<TEXT>

     Trakya Üniversitesi Tıp Fakültesi Psikiyatri Anabilim Dalı Başkanı Prof. Dr. Ercan Abay, panik atak rahatsızlığının 25-45 yaş grubundaki kadınlarda daha sıklıkla görüldüğünü söyledi. 
     Prof. Dr. Abay, yaptığı açıklamada, kaygı ve bunaltı olarak tanımlanan panik atak rahatsızlığının tedavi edilmesi gerektiğini belirtti. Panik atak hastasının sıkıntı nöbetleri içine girdiğini ifade eden Prof. Dr. Abay, şunları kaydetti 
     ''Rahatsızlık daha çok genç grup diye nitelenen 25-44 yaş grubundaki kadınlarda daha sıklıkla ortaya çıkıyor. Hasta girdiği sıkıntı nöbetleri sırasında öleceği hissine kapılır. Nöbet sırasında kıyamet kopacak, dünyanın sonu gelecek gibi panik havasına kapılır. 
     Hastalar, nefes darlığı, çarpıntı, yutkunma güçlüğü, ellerde titreme hissederler. İyileşmenin sağlanması için doktora giderek ilaç tedavisine başlanması gerekir. İlaç tedavisinin yanında psikiyatristle yapılan görüşmeler de iyileşme sürecini hızlandırır.'' 
     
     ÇAY, KAHVE, KOLA VE ALKOLE DİKKAT 

     Çay, kahve, kola, alkol gibi bazı yiyecek ve içecekler ile uykusuzluk ve yorgunluğun panik atağı uyandırdığını vurgulayan Prof. 
     Dr. Abay, bunlardan uzak durulması gerektiğini bildirdi. 
     Hastaların ölüm korkusuyla acil servislere başvurduklarını belirten Prof. Dr. Abay, hastanın sıklıkla ölüm ve nöbetlerin tekrarlaması endişesini duyduğunu söyledi. Yaşanılanların panik atak olduğunun kabul edilerek, ona göre davranılmasını öneren Prof. Dr. 
     Abay, panik bozukluğunda tedavinin hiç kesilmeden devam etmesi gerektiğini ifade etti. 
     






</TEXT>
</DOC>
