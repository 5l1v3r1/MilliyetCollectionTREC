<DOC>
<DOCNO> 65119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/siyaset/siyz1.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SATIRBAŞI 
</HEADLINE>
<TEXT>

     İsmail Cem’e suç duyurusu 
     İşçi Partisi, Dışişleri Bakanı İsmail Cem hakkında Yargıtay Cumhuriyet Başsavcılığı’na suç duyurusunda bulundu. İP, Cem’in eski ABD Dışişleri Bakanı Albright ile "sözlü anlaşma yaptıklarını" söylediğini anımsattı. Suç duyurusunda, hiçbir devlet yetkilisinin sözlü anlaşma yapamayacağı ifade edildi. 
     
     CHP’den Sezer’e veto desteği 
     Bankacılık Yasası’nın üç maddesini veto eden Cumhurbaşkanı Ahmet Necdet Sezer’e CHP’den destek geldi. CHP yönetimi, Sezer’in veto kararına "Sezer kuşkularında tamamen haklı, yasa bir - iki banka için çıkarılmak isteniyor" diyerek destek verdi. CHP, koalisyon ortaklarını samimiyetsizlikle suçladı. 
     
     Rıdvan Budak dışarıda DSP’li 
     Parti politikalarına aykırı açıklamalarda bulunduğu gerekçesiyle DSP’den "kesin ihraç" edilen İstanbul Bağımsız Milletvekili Rıdvan Budak, Avrupa Konseyi Parlamenterler Meclisi’nde, "DSP’yi" temsil etmeyi sürdürüyor. Budak’ın partiyi temsil edeceği aralık ayında bildirilmişti. 
     
     Bürokraside taksi devri 
     Başbakanlık, bürokraside "taksi devrini" başlatmak üzere harekete geçti. Hazırlanan genelge taslağına göre, üst düzey kamu yöneticileri dışında kalan yöneticiler, görevleri sırasında makam otoları yerine taksiye binecek. Başbakanlığın, beklenen tasarrufun sağlanmaması nedeniyle taksi dönemini başlatacak uygulamayı gündeme aldığı bildiriliyor. 
     
     Türk Tasarı yetersiz 
     Adalet Bakanı Hikmet Sami Türk, "mini demokrasi paketi" içinde yer alan yasa değişikliği önerilerinin önergelerle değişebilme olasılığının olduğunu belirterek, "İlk halinden biraz farklı olarak Meclis’e sevk edildi" dedi. Türk, "Tasarı belki, demokratik hak ve özgürlükleri biraz daha genişleten bir tasarı olarak kaleme alınabilirdi. Ama mutabakat bu şekilde olmuştur. Bu haliyle de tasarı, mütevazı ama önemli bir ilerleme sağlamaktadır" diye konuştu. 
     



 SİYASET 



















</TEXT>
</DOC>
