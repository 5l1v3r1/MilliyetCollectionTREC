<DOC>
<DOCNO> 67376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/spor/spo03.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"DÜNYA BİZİ İZLİYOR" 
</HEADLINE>
<TEXT>

Lucescu, Fenerbahçe-Galatasaray rekabetinin artık dünya gündemine girdiğini söyledi ve "Keşke Şampiyonlar Ligi maçlarını Kadıköy’de oynayabilsek" dedi 
     HALİL ÖZER 

     - Fenerbahçe Stadı için neler düşünüyorsunuz 
     "Böyle bir stat için kötü düşünemem. Fenerbahçe’yi bu konuda kutluyorum. Müthiş bir stad yaptılar. Türk futbolu ve Fenerbahçe için hayırlı olsun. Önümüzdeki yıl bizim stat sanıyorum yıkılacak. Yeni stad yapılıncaya kadar başka stadda oynayacağız. Keşke olanaklar el verse gelecek yıl Şampiyonlar Ligi maçlarımızı orada oynasak. Ama Fenerbahçe’nin izin vereceğini sanmıyorum. Orada biz de harika bir atmosfer yaratırız." 
     
     - Futbolcularınızda bir korku var mı 
     "Hayır böyle bir korku yok. Ayrıca ben orada bir olay çıkacağını sanmıyorum. İnanın dünyanın gözü bizde. Bu maç Türkiye’nin aynası olacak. Artık futbol küçüldü. Avrupa’nın en büyük derbilerinden birisi. Real Madrid - Barcelona maçları nasılsa, bu maçta öyle. O yüzden bu maçta çıkacak herhangi bir olay Türkiye’nin imajını ciddi bir şekilde zedeleyecek. Aman dikkat edelim, hem biz, hem de Fenerbahçe büyüteç altında." 
     
     -Bu sene teknik adamlar ve futbolculardan çok, yöneticiler ortamı geriyor. 
     "Bu beşinci Fenerbahçe maçım olacak. Bu iki takımın futbolcularına gerçekten büyük saygı duyuyorum. İnsanlar ne kadar gerilirse gerilsinler, onlar Fair Play’i asla bozmuyorlar. O yöneticiler tribündeki taraftarlar gibi davranıyorlar. Futbolcular onlara aldırmıyor ve profesyonelce mücadele ediyorlar." 
     
     -Aradaki puan farkı size bir avantaj verir mi 
     "Elbette bir sakinlik verecek. Bu büyük bir avantaj. Fenerbahçe mutlaka kazanmalı. Onlar sinirli taraf olacak. Sakinlik çok önemli. Orada olağanüstü bir atmosfer olacak. Şunu herkes bilmeli. Bu bir futbol gösterisi olacak. Şov olacak. Bizim en büyük dezavantajımız bu tip maçlarda tecrübe eksikliğimiz. Geçen yıl yabancıların yanı sıra çocukluğundan beri Fenerbahçe’ye karşı oynamış Emre ve Okan vardı. Şimdi ise tecrübeli oyuncu sayımız azaldı." 
     

</TEXT>
</DOC>
