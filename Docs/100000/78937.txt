<DOC>
<DOCNO> 78937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur06.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'dan DYP'ye tazminat davası... 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, ''Türk kızları Nataşa olacak'' şeklinde kendisine atfedilen sözlerden dolayı kişilik haklarına saldırıda bulundukları iddiasıyla, DYP Genel Başkanlığı ve Gözcü Gazetesi aleyhine toplam 50 milyar liralık manevi tazminat davası açtı. 
     Edinilen bilgiye göre, Yılmaz'ın avukatı Erden Arısoy, Nöbetçi Asliye Hukuk Mahkemesi'ne sunduğu dava dilekçesinde, Yılmaz'ın, 15 Mart 2002'de bazı gazetecilerle konutunda sohbet toplantısı yaptığı belirtildi. Dava dilekçesinde, Hürriyet Gazetesi Genel Yayın Yönetmeni Ertuğrul Özkök'ün, 17 Mart 2002'deki yazısında, AB ile ilişkilerin ele alındığı toplantıya ilişkin görüşlerini kaleme aldığı ifade edildi. 
     Özkök'ün, ''...Bizler belki buna müstahak olacağız ama çocuklarımız bizi asla affetmeyecek. Türk kızları çalışmak için Bulgaristan ve Romanya'ya gittiği zaman onurun ne olduğunu anlayacağız..'' şeklinde kendi görüşlerini yazdığı anlatılan dava dilekçesinde, Gözcü Gazetesi'nin 19 Mart tarihli sayısında, bu sözlerin Mesut Yılmaz'a aitmiş gibi verildiği kaydedildi. Gazetenin, ''Sen ne diyorsun Mesut Bey Türk kızları Nataşa mı olacak'' başlığını kullandığına yer verilen dava dilekçesinde, gazetenin haberinde de ''... Bazı gazetecilerle sohbet eden Mesut Yılmaz şöyle dedi Türk kızları çalışmak için Bulgaristan ve Romanya'ya gittiği zaman milli onurun ne olduğunu anlayacağız...'' ifadelerinin yer aldığı kaydedildi. 
     Dava dilekçesinde, Özkök'ün köşe yazısının DYP'nin resmi internet sitesinde de kullanıldığı ve buradaki ifadelerin Mesut Yılmaz'a atfedildiği belirtilerek, Gözcü Gazetesi'nin, söz konusu haberi DYP'nin internet sitesinden aldığı ve partinin görüşlerinin de habere yansıtıldığı ifade edildi. 
     Yılmaz'ın kendisine ait olmayan sözlerin üzerine atıldığı savunulan dava dilekçesinde, haberin doğruluğu araştırılmadan yayınlandığı belirtilerek, ANAP Genel Başkanı'nın kişilik haklarına ağır saldırıda bulunulduğu ileri sürüldü. 
     Dava dilekçesinde, DYP Genel Başkanlığı, Gözcü Gazetesi ve gazetenin sorumlu yazı işleri müdürü Uğur Sarı hakkında yargılamanın yapılarak, 50 milyar liranın haberin yayınlandığı tarihten itibaren yasal faiziyle tahsil edilmesi talep edildi. 
     





</TEXT>
</DOC>
