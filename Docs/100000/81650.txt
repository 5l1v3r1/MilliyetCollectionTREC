<DOC>
<DOCNO> 81650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun30.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
PKK ve DHKP-C'nin AB'nin terör listesine girdiği kesinleşti 
</HEADLINE>
<TEXT>

     Terör örgütleri PKK ve DHKP-C'nin, AB'nin terör örgütleri ve teröristler listesine girdiği kesinlik kazandı. 
     AB Daimi Temsilciler Konseyi COREPER toplantısından sonra yapılan yazılı açıklamada, AB listesinin genişletildiği, yeni terör örgütü ve terörist isimlerinin bu listeye alındığı, söz konusu isimlerin yarınki AB Resmi Gazetesi'nde yayımlanacağı bildirildi. 
     Açıklamada, yeni listeye alınan terör örgütleri ve teröristlerin isimleri belirtilmedi. 
     Yetkililer, resmi açıklamalarında, kararın ancak AB Resmi Gazetesi'nde yayımlanmasındın ardından geçerli olacağını, bu nedenle yarının beklenmesi gerektiğini ifade ediyorlar. Bununla birlikte, tüm kaynaklar, terör örgütleri DHKP-C ve PKK'nın isimlerinin listede yer aldığını teyid ediyorlar. 
     COREPER'in bu kararı, her şeyden önce, 15 AB üyesi ülkeye, bu örgütleri ''terörist'' olarak nitelendirmek ve ''terörist muamelesi'' yapmak yükümlülüğü getirmesi açısından önem taşıyor. 
     AB listesine giren isimlerin malvarlıklarına el konulması da gerekiyor. 
     Brüksel'deki kaynaklar, söz konusu örgütlerin isim değiştirmelerinin bir ''kurtuluş yolu'' olmayacağını, AB'nin ''saf yerine koyulmasına'' izin verilmeyeceğini ifade ettiler. 
     Kararın verilmesinde Ankara hükümetinin kararlı ve ısrarlı tavrının etkili olduğu, ''Washington'un önemli katkılarının'' da rol oynadığı dile getiriliyor. 
     COREPER kaynakları, hafta başında alınan kararları basına sızdırırken DHKP-C adını gizli tutmak konusunda mutabakat sağlandığını, çünkü 3 ülkenin tereddütleri olduğunu ve hükümet onayı almak için zaman istediklerini belirttiler. 
     Terör örgütü DHKP-C'nin Brüksel'deki yandaşlarının ilk tepkisi, ''temsilcilik'' binasındaki bayrak direğinde asılı olan ve terör örgütünün amblemini içeren büyük kumaş parçasını indirmek oldu. 
     Terör örgütü PKK ise hafta başında, listeye gireceğinin kesinlik kazanması üzerine, Türkiye, AB ve ABD'ye yönelik tehditler içeren bir açıklama yapmıştı. 
     Terör örgütü yandaşları daha sonra, Avrupa Parlamentosu ve AB binaları çevresinde gösteriler yapmaya başladılar. 
     

     
</TEXT>
</DOC>
