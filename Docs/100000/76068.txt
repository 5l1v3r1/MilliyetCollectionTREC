<DOC>
<DOCNO> 76068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/ekonomi/eko04.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Alternatifbank Credit Agricole ile flörtte 
</HEADLINE>
<TEXT>

TÜSİAD Başkanı Tuncay Özilhan’ın sahibi olduğu Alternatifbank’ın Fransız Credit Agricole Indosuez ile ortaklık görüşmelerine başladığı açıklandı 
     EKONOMİ SERVİSİ 

     Anadolu Grubu bankası Alternatifbank Abank , Fransız Credit Agricole Indosuez ile muhtemel ortaklık için görüşmeler başlatıyor. 
     Türk Sanayicileri ve İşadamları Derneği TÜSİAD Başkanı Tuncay Özilhan’ın İcra Başkanlığı’nı yaptığı Anadolu Grubu’nun bankası Alternatifbank’ta, Fransız Credit Agricole Indosuez ile muhtemel ortaklık tesisi için görüşmelerin başlatılması konusunda anlaşıldığı açıklandı. 
     Alternatifbank’ın yabancı ortaklık konusunda çeşitli temaslarının bulunduğunu daha önce de açıklayan banka yetkilileri ve Anadolu Grubu, böylece kamuoyuna ilk kez resmi açıklamada bulunarak muhtemel ortağın ismi konusunda bilgi verdi. 
     
     Görüşmeler üç ay sürecek 
     Alternatifbank’tan Borsa’ya gönderilen açıklamada, bankanın ana hissedarları Anadolu Endüstri Holding ve Anadolu Efes Biracılık ve Malt Sanayi A.Ş’nin Anadolu Grubu , Fransa’nın önde gelen bankacılık grubu Credit Agricole S.A.’nın yüzde 100’üne sahip olduğu Credit Agricole Indosuez ile Alternatifbank üzerinde muhtemel bir ortaklık tesisi ve bunun koşullarının tespiti gayesiyle görüşmelerin başlatılması için anlaştıkları duyuruldu. 
     Tarafların görüşmelerini 30 Haziran 2002 tarihine kadar sonuçlandırmayı hedefledikleri bildirildi. 
     
54 ülkede var      Credit Agricole Indosuez, 1875 yılında Fransa’da Banque de l’Indochine adı ile kuruldu. 2001 yılında ise ise şu anki ismini aldı. 
     Banka, Amerika, Avrupa, Ortadoğu, Afrika, Asya ve Avustralya’da faaliyet gösteriyor. Dünya genelinde 54 ülkede hizmet veren bankanın 7679 şubesi bulunuyor. 2001 yılı sonu itibariyle toplam 16 milyon müşterisi bulunan banka, özel bankacılığın yanı sıra yatırım bankacılığı ve şirket evlilikleri alanında faaliyet gösteriyor. 
     



 EKONOMİ 





















</TEXT>
</DOC>
