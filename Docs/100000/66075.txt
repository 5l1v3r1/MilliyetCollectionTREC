<DOC>
<DOCNO> 66075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sontur02.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
"Deprem bölgesinde 20 bin çadıra ihtiyaç var" 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, deprem bölgesinde 20 bin çadıra ihtiyaç olduğunu söyledi. 
     Bahçeli, deprem bölgesinde yaptığı incelemelerin ardından Afyon Kriz Merkezi'nde, basın mensuplarına sürdürülen çalışmalar hakkında bilgi verdi. 
     Devlet Bahçeli, beraberindeki bakanlar ve milletvekilleri ile birlikte depremden en çok etkilenen Sultandağı, Çay ve Çobanlı ilçeleri ile Eber, Yakasenek, Deresinek kasabalarında incelemelerde bulunduklarını belirtti. Afyon Valiliği başta olmak üzere kaymakamların, kamu çalışanlarının ve tüm sivil savunma ekiplerinin çok süratli bir şekilde vatandaşın derdine koştuğunu ifade eden Bahçeli, çalışmalara katılan herkesi kutladığını söyledi. 
     Tüm olumlu çalışmalara rağmen bazı belde ve köylere yeterli yardımın henüz ulaştırılamadığını kaydeden Bahçeli, şöyle devam etti 
     "Hasar tespit çalışmalarının büyük bir bölümü tamamlandı. Bu çalışmaların en kısa sürede bitirilmesi gerekiyor. Vatandaşlara battaniye, soba ve gıda yardımı hızlı bir şekilde sürdürülüyor. 
     Artçı depremler sürdüğü için az hasarlı ya da oturabilecek durumda olan vatandaşlar da evlerinde kalmak istemiyor. Bu sebeple bölgede 20 bin çadıra ihtiyaç var." Bakan Bal " Deprem bölgesine bu akşam 7500 çadır ulaşıyor" Devlet Bakanı Faruk Bal, deprem bölgesine bu akşam itibariyle 7 bin 500 çadır ve battaniye ulaştırılacağını, bölgede önemli bir sıkıntı olmadığını bildirdi. 
     Devlet Bakanı ve Başbakan Yardımcısı Devlet Bahçeli ile beraber deprem bölgesini gezen Bakan Bal, Konya'nın Akşehir İlçesi'ndeki Devlet Hastanesi'ne gelerek, burada tedavi gören 8 depremzedeyi ziyaret etti. 
     Bal, hükümetin depreme maruz kalan vatandaşların yardımına koştuğunu belirterek, şunları söyledi 
     "Devletimiz büyük, merhametli ve şefkatlidir. Bu akşam itibariyle 7500 çadır ve battaniye bölgeye ulaşacak. Depremzedelerin katalitik ve gıda ihtiyaçları da karşılandı. Sıcak yemek verilmeye başlandı. Önemli bir sıkıntı yok. Zarar görmüş vatandaşların önemli bir ihtiyacı kalmamıştır. Her ne kadar bölgedeki manevi üzüntüyü gideremezsek de maddi ihtiyaçlar karşılandı. Depremde ölenlere rahmet, yaralılara da acil şifalar diliyorum. Hasarlar kısa sürede devletimiz tarafından onarılacaktır." 
     






</TEXT>
</DOC>
