<DOC>
<DOCNO> 78635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun17.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Sade yaşayan Troçkist, Cumhurbaşkanı adayı oldu, halk sevdi 
</HEADLINE>
<TEXT>

     Fransa Cumhurbaşkanlığı seçimlerinde, sade bir vatandaş olan, devlet sübvansiyonlu bir apartman dairesinde yaşayan, emekli, radikal sol eğilimli-Troçkist aday bayan Arlette Laguiller, kamuoyu yoklamalarında yüzde 10 desteğine ulaştı. 
     Fransız solunun ana adayı Başbakan Lionel Jospin'in oylarını çalan 62 yaşındaki, ciddi ve sert, katı tutumlu, hayatını işçi sınıfına adanmış Bayan Laguiller, 1974'den bu yanaki ilk bayan cumhurbaşkanı adayı... Sınıf ve cinsiyet bilincini vurgulayan Bayan Laguiller, kamuoyu yoklamalarında, diğer aşırı uçtaki aday, aykırı sağın lideri Jean-Marie Le Pen ile üçüncü sırayı paylaşıyor. Laguiller, Paris Belediyesi Meclisi ve Avrupa Parlamentosu üyesi. Başkent Paris yakınlarındaki işçi sınıfı mahallesindeki son derece sade bürosundan seçim kampanyası çalışmalarını yürüten Bayan Laguiller, cumhurbaşkanı olamayacağını idrak etse de, kendi hareketine yeni üyeler katıp, güç dengesini çalışanlar lehine kaydırmayı hedefliyor. Cumhurbaşkanlığı seçimlerine beşinci kez adaylığını koyan Laguiller, o zamandan beri politikasını değiştirmedi kitlesel işten çıkarmalar ve özelleştirmeye karşı. Laguiller, bir şirketin tesis, fabrika kapatmayı planlaması halinde, o yöredeki topluluğun fabrikayı devralıp istihdamı korumasından yana. Arlette Laguiller, siyasi konumunu, ''yaşamak için sadece çalışma becerisine sahip olanları desktekliyorum'' sözüyle özetliyor. Cumhurbaşkanı adayı Laguiller'in ''İşçilerin Mücadelesi'' grubu fikirlerini Bolşevik devrimci Troçki'den alıyor ve seçmenler, son derece sade, sıradan hayat sürdüren Laguiller ile kendini özdeşleştirebiliyor. Fransa'daki bir bankada daktilo memuru olarak 16 yaşında işe başlayıp yaklaşık 40 yıl emek veren Laguiller parasının çoğunu partisine veriyor, öylesine ki, araba alabilmek için kredi alması gerekti. Analistler, Bayan Laguiller'in görüşlerini değiştirmemesinin seçmenlerin hoşuna gittiğini, 16 adayın katıldığı cumhurbaşkanlığı seçimlerinde Laguiller'in sade, işçi yanlısı platformunun çok kolaylıkla anlaşılabildiğini belirtiyor. 
     





</TEXT>
</DOC>
