<DOC>
<DOCNO> 64403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/ysenay.html </URL>
<DATE> 2002/01/27/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Fenerbahçe sırt üstü 
</HEADLINE>
<TEXT>

     35’lik Uche’yi libero olarak düşünen Herr Lorant ve Oğuz’un akıllarından şüphe etmez de, ne yaparsınız siz olsanız... 
     Ankaragücü’nün, Uche’nin savunma bölgesi içinde dans edercesine enfes yan paslar üretmesine ve peş peşe üç gol sıralamasına rağmen, Fenerbahçe teknik kulübesi seyrediyorsa eğer bizler gibi sadece oyunu... Ehh, üçlü defansla sahaya çıkıp, rakibin önünde hiç tutunamadığını izledikten sonra savunma anlayışını hemen değiştirip, bölgeyi dörtlemek gerekmez mi Yusuf, oyun bir golle Fenerbahçe lehine giderken yaptığı fevkalede şık hareketlerden sonra niçin sıfırda top bekleyen Andersson’a pas yapmadı veya kaleciyi de çalımlamak varken güzelim pozisyonu kaldırıp, dışarı attı hayret... Fatih Akyel, Fener’de göze çarpan ve sağ kulvara hayat getiren tek yenilik Sarı - Lacivertli formada bence... Onun ötesinde Serhat’ın cevval deparları ve yan kulvarlara çıkardığı güzel toplar da kanatlara önemli rahatlıklar getiriyordu sadece... 
     Ersun Yanal, özgürce futbolu, yani açık oyunu yeğleyen genç bir kafa... Fenerbahçe’yi kendi oyun alanında karşılamak yerine, rakibinin yumuşak karnı olan savunmanın üstüne üstüne oynatması, hocanın futbol düşüncelerindeki önemini bir kez daha ispatlıyordu bizlere... Faruk, İsmet, Hakan Keleş gibi zıpkın isimleri Fenerbahçe defansının içine defalarca sokup, çıkarması bir yandan Sarı - Lacivertli savunmanın cılızlığını ispatlıyor, diğer yandan da Ankaragücü’nün maçı kazanmaktaki büyük isterisini. 
     
     Kim ne derse desin, Lorant değil de, isterse uzaydan bir hoca gelsin... Futbolda orta alandan başlayan ve rakip sahadaki gol adamlarına sürekli ince ve can alıcı paslar çıkaramayan bir özelliksizlik içindeyseniz eğer, o zaman iyi futboldan bahsetmek, galibiyet hayalleri kurmak, hele hele şampiyonluk gibi bir mutlu sonu düşlemek futbolun gerçekçiliğiyle hiçbir zaman ilişkili olamaz. 
     Kısacası Fenerbahçe’de bu kadar yorgun kramponun bir arada olması, Yusuf’un küfürle birlikte kırmızı kartı görerek, dışarı atılmasının ortaya koyduğu kolektif disiplinsizlik örnekleri meseleyi açıkça ortaya koyuyor ki, bu Sarı - Lacivertli ekipten ilerleyen haftalarda büyük maharetler beklemek akıl dışı bir hayalciliktir sadece... 
     



 SPOR 
























</TEXT>
</DOC>
