<DOC>
<DOCNO> 71145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo03.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen, Real Madrid'i gözüne kestirdi 
</HEADLINE>
<TEXT>

     Basketbolda Erkekler Avrupa Ligi 2. 
     turda F Grubu'nda mücadele eden Efes Pilsen, grubundaki ikinci maçında yarın İspanya'nın Real Madrid takımıyla karşı karşıya gelecek. Efes Pilsen ile Real Madrid arasındaki karşılaşma, saat 18.30'da Abdi İpekçi Spor Salonu'nda yapılacak ve maç NTV'den naklen yayınlanacak. Grubundaki ilk maçında Efes Pilsen, kendi sahasında İtalya'nın Kinder Bologna takımına 76-73 yenilirken, Real Madrid de evinde Rusya'nın Ural Great ekibine 95-88 mağlup olmuştu. Efes Pilsen Antrenörü Oktay Mahmuti, gruptaki ilk maçta Kinder Bologna'ya yenildiklerini ve büyük bir avantaj kaybettiklerini belirterek, ''Yarın Real Madrid'i yenerek iddialı duruma gelmek istiyoruz'' dedi. Mahmuti, gruptaki maçları aşama aşama düşündüklerini vurgulayarak, ''Kinder Bologna'ya yenildikten sonra Real Madrid maçını düşünmeye başladık. Geçen haftaki yenilgiyi Real Madrid karşısında telafi etmek istiyoruz. Rakibimiz karşısında saha avantajını kullanmaya çalışacağız. Taraftarların desteğiyle de maçı kazanacağımıza inanıyorum'' diyerek sözlerini tamamladı. 
     






</TEXT>
</DOC>
