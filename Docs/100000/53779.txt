<DOC>
<DOCNO> 53779 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sontur09.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da kutup soğukları 
</HEADLINE>
<TEXT>

     Doğu Anadolu Bölgesi'nde etkili olan yoğun kar yağışının ardından Erzurum'da son ''20 yılın en soğuk kasım ayı gecesi'' yaşandı. Bölgede, kar yağışı nedeniyle ulaşıma kapanan bin 500 köy yolundan 700'ü de ulaşıma açıldı. 
     Bölgede önceki gün yağan kar, Erzurum, Kars, Ağrı, Ardahan, Muş ve Bingöl'de hayatı olumsuz yönde etkilemeye devam ediyor. 
     Meteoroloji yetkilileri, kar kalınlığının 25 santimetre olduğu Erzurum'da gecenin en düşük sıcaklığının sıfırın altında 34 derece olarak ölçüldüğünü, 20 yılın en soğuk kasım ayı gecesinin yaşandığını kaydettiler. 
     Kar yağışının etkisinde kalan Ardahan'da gece hava sıcaklığı sıfırın altında 25 dereceye düşerken, Ağrı ve Kars'ta sıfırın altında 23 derece kaydedildi. 
     Hava sıcaklıklarındaki düşüşlerin üç gün daha devam edeceğini belirten yetkililer, kar yağışının tekrar başlamasıyla birlikte yeniden bir ısınma beklendiğini söylediler. 
     
     700 köy yolu kapandı 
     Doğu Anadolu Bölgesi'ni etkisi altına alan kar yağışı nedeniyle Erzurum, Kars, Ağrı, Ardahan, Bingöl ve Muş'ta dün ulaşıma kapanan bin 500 köy yolunu açma çalışmaları sürdürülüyor. 
     Köy Hizmetleri ekiplerince sürdürülen çalışmalarda şimdiye kadar 700 köy yolunun ulaşıma açıldığı, diğerlerinde ise çalışmaların 
     aralıksız sürdürüldüğü kaydedildi Bu arada, Erzurum merkeze bağlı 60 köyde yaşayan yoksul ailelere dağıtılmak üzere Sosyal Yardımlaşma ve Dayanışma Vakfı'nca hazırlanan gıda paketleri yoğun kar yağışı ve köy yollarının kapalı olması nedeniyle dün gönderilemedi. Köy Hizmetleri ekiplerinin dün yolları açmasının ardından yardım paketleri bu sabah köylere gönderildi. 
     






</TEXT>
</DOC>
