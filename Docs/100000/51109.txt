<DOC>
<DOCNO> 51109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/soneko21.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı Gökalp tarım ürünlerine de KDV indirimi istedi 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, tarım ürünlerine de Katma Değer Vergisi KDV indirimi uygulanmasını isteyerek, ''Temel gıda ürünleri ile tarımsal girdiler ve karma yemde KDV oranı, yüzde 1'e çekilmelidir'' dedi. 
     Bakan Gökalp, yaptığı açıklamada, her üründe olduğu gibi tarımsal ürünlerin tüketiminin, ürünün arz ve fiyatı ile doğrudan ilgili olduğunu belirterek, fiyatları önemli ölçüde etkileyen maliyet unsurlarının düşürülmesinin, tüketimi önemli ölçüde artırmakta olduğunu kaydetti. 
     Bir yandan üretimi yönlendirerek üretim artışının sağlanması, temel tüketim maddelerinde rekabet edilebilir düzeye gelinmesi ve tüketicinin en uygun fiyattan ve istediği miktarda ürün, diğer yandan sanayicinin dünya fiyatlarından hammadde elde etmesinin sağlanması açısından, tarımsal ürünlerdeki KDV oranlarının yeniden gözden geçirilmesini orunlu hale getirdiğini vurgulayan Bakan Gökalp, şöyle dedi 
     ''Uygulanmakta olan vergi mevzuatına göre, bitkisel üretim faaliyetlerinde kullanılan tohum, fide, fidan gibi muhtelif bitkisel üretim materyaline ve değişik bitki türlerine ait tohumluklara, yüzde 1 ile yüzde 8 arasında değişen oranlarda KDV uygulanmaktadır. Bu 
     hususun, tarımsal üretim ve tohumculuk endüstrisi açısından son derece olumsuz durum ve sonuçların ortaya çıkmasına neden olduğu açıktır. Domates tohumunda KDV oranı yüzde 8 iken, domates fidesinde bu oran yüzde 18'dir. Hububat, yağlı tohumlar ve bakliyatta yüzde 1 oranında KDV uygulanırken, patates ve bazı sebzelerde, bu oran yüzde 8, yem bitkilerinde ise yüzde 18'dir. Bu itibarla, bitkisel çoğaltım materyaline KDV uygulanması hususunda, tüm bitki türlerine yüzde 1 oranında KDV uygulanması, tohumluk, fide, fiden gibi bitkisel çoğaltım materyali kategorileri arasında ayırım yapılmaması, değişik bitki türlerine ait tohumlulara eşit vergi yükü uygulanmasını gerektirmektedir.'' Hayancılıkta önemli yeri olan karma yemin formülasyonuna giren hammedlerin çoğunda KDV oranı yüzde 1 iken, karma yemde, bu oranın yüzde 8 olarak uygulanmakta olduğunu hatırlatan Gökalp, hayvan yetiştiricilerinin KDV oranlarındaki bu farktan dolayı, düşük fiyatlı, yani, faturasız yemi tercih ettiklerini bildirdi. Bu durumun da devletin vergi kayıplarını artırmakta olduğuna dikkat çeken Bakan Gökalp, karma yemdeki yüzde 8'lik KDV oranı ile suni tohumlama materyali ve kimyevi gübredeki yüzde 18 oranındaki KDV'nin yüzde 1'e çekilmesini istedi. Bakan Gökalp, temel tüketim maddeleri olan süt, yoğurt, ayran ve peynire uygulanan yüzde 8'lik KDV oranının da yüzde 1'e indirilmesi gerektiğini kaydetti. 
     






</TEXT>
</DOC>
