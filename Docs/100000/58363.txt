<DOC>
<DOCNO> 58363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur20.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MİT tarihini yazdı 
</HEADLINE>
<TEXT>

     Milli İstihbarat Teşkilatı MİT , Osmanlı'dan başlayarak Türkler'de istihbaratın tarihini anlatan bir kitap yayınladı. 
     MİT tarafından Atatürk Araştırma Merkezi Üyesi Tarih Doktoru Erdal İlter'e hazırlatılan "Milli İstihbarat Teşkilatı Tarihçesi" adlı kitap sadece bin adet basıldı. 
     MİT'in 75'inci yıl kuruluş anısına hazırlanan kitap, basın kuruluşları ve akademik çevrelere gönderildi. 1927-1965 arasındaki dönemi içeren kitapta, 1927'ye kadar Osmanlı döneminde kurulan istahbarat teşkilatlarıyla ilgili bilgiler de yer alıyor. Ancak kitapta, Türkiye Cumhuriyeti nde istihbaratın MİT adı altında yapılandığı 1965 sonrası döneme ise yer verilmezken, buna gerekçe olarak bu döneme ilişkin belgelerin bir kısmının gizlilik kayıtlarının henüz kalkmamış olması gösteriliyor. 
     Faaliyetlerinin temeli gizlilik ilkesine dayanan istihbarat teşkilatlarının gücünün, özellikle kendi toplumlarından görecekleri destekle doğru orantılı olduğunu, sunuş yazısında ifade eden MİT Müsteşarı Şenkal Atasagun, şöyle devam ediyor 
     "Büyük Atatürk'ün öngördüğü ilkeler doğrultusunda, günün şartları içinde ortaya çıkan sorunları değerlendirerek kendini yenileme ve geliştirme atılımında olan MİT, Türkiye Cumhuriyeti Devleti'nin devamı için demokratik, laik ve hukuk ilkeleri çerçevesinde geleceğe ışık tutmayı da benimsemiştir. İşte MİT'in nüvesini teşkil eden Milli Emniyet Hizmetleri Riyaseti'nin arşiv belgelerine göre hazırlanan tarihçesinin bu anlayış ile kaleme alınmış olması ve bu kitapta kamuoyu tarafından merak edilen MAH Riyaseti'nin 38 yılda gerçekleştirdiği bazı operasyon örneklerinin de konularına göre gizliliğe riayet edilerek genel bir çerçevede verilmiş bulunması özellik teşkil etmektedir." Kitabın yazarı Dr. Erdal İlter ise önsözünde, kitaplaştırılan tarihçenin Türk ve dünya istihbarat tarihine katkı sağlamak, dünyadaki gelişmeleri de dikkate alarak MİT'in devlet ve millet hayatındaki önemini, demokratik parlamenter rejimin devamı için yurt içinde ve dışındaki faaliyetleriyle ülke için nasıl yapıcı bir güç ve son derece gerekli bir teşkilat olduğunu Türk kamuoyuna göstermek amacıyla hazırlandığını ifade ediyor. 
     "Türkler'de istihbarat" ve "Milli Emniyet Hizmeti Riyaseti" başlıklı iki bölümden oluşan kitapta ayrıca, kronoloji, bibliyografya, indeks ve fotoğraflar ile belgelerin yer aldığı ekler bölümü bulunuyor. 171 sayfalık kitabın, gerçekleştirilen operasyonların örnekleri bölümünde genel ifadelerle 1927 sonrasındaki Kürt isyanlarının bastırılmasında teşkilatın rolü, Hatay'ın anavatana katılmasında yapılan faaliyetlerle ilgili bilgiler veriliyor. 
     Kitabın ilginç bölümlerinden birini ise son bölümü oluşturuyor. MİT Özel Arşivi damgalı fotoğrafların bulunduğu bölümde, 1914 ile 1918 yılları arasında Arapları Osmanlı İmparatorluğu'na karşı ayaklandıran ve "Arabistanlı Lawrance" olarak bilinen Thomas Edward Lawrence'a ait ilk kez yayınlanan iki fotoğraf da yer alıyor. 
     






</TEXT>
</DOC>
