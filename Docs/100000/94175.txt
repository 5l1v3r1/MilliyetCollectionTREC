<DOC>
<DOCNO> 94175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/dunya/tur.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya turu 
</HEADLINE>
<TEXT>

     Doğum gününde golf oynayıp balık tuttu 
     Terör saldırısı alarmına rağmen 4 Temmuz Bağımsızlık Günü’nü Los Angeles’teki İsrail Havayollarına yapılan silahlı saldırı dışında kazasız belasız atlatan ABD Başkanı George W. Bush dün 56 yaşına bastı. Stres atmak ve doğum gününü kutlamak için ailesiyle birlikte Maine eyaletindeki yazlık evine gitti. Kennebunkport’ta baba Bush ve kızı Jenna ile Walker Point mevkinde balık tutan Başkan, daha sonra Cape Arundel Golf Kulübü’nde babası eski Başkan Bush ile golf oynadı. Başkan Bush sadece bir kez işiyle ilgilendi ve suikasta kurban giden Hacı Abdülkadir için Afganistan Devlet Başkanı Hamid Karzai’yi telefonla arayarak taziyeleri bildirdi. 
     
     Tarikat 5 kişiyi diri diri yaktı 
     Afrika ülkelerinden Nijerya’da üniversitelerde hakimiyet savaşı yürüten tarikatlar korkunç bir vahşete imza attı. Ondo Politeknik Üniversitesi’nde meydana gelen son olayda, bir grup öğrenci rakip tarikattan 5 öğrenciyi diri diri yaktı. Bu kişilerin kendi tarikatlarından kız arkadaşlarına saldırdıklarını öne süren saldırganlar önce kurbanlarının ellerini bağladı, ardından üzerlerine benzin dökerek yaktı. 
     
     Ben peygamberim’ dedi, recm edildi 
     Pakistan’da, Hazreti Muhammed’e hakaret etmekle suçlanan bir Pakistanlı taşlanarak öldürüldü. Polis, Zahid Mahmud Ahtar 48 adlı Pakistanlının ülkenin doğusundaki Pencap eyaletinde Şak Cumra köyünde bir parkta yüzlerce köylü tarafından taşlanarak öldürüldüğünü açıkladı. Psikolojik sorunları olduğu belirtilen Ahtar, "İslam’ın son peygamberi olduğunu" iddia edince köyün mollası recm fetvası verdi. 
     
     Bangladeş’te sel 100 bin kişi evsiz 
     Bangladeş’in, Hindistan sınırını etkisi altına alan şiddetli yağışların yaklaşık 100 bin kişiyi evsiz bıraktı. Yetkililer, aşırı yağışlar sonucunda Ganges ve Brahmaputra nehirlerinin taştığını ve bölge halkının evlerine terk etmek zorunda kaldığını söylediler. Yağmurun hızı önceki günden bu yana azalırken, sel 50 bin hektar tarım alanına zarar verdi. 
     



 DÜNYA 













</TEXT>
</DOC>
