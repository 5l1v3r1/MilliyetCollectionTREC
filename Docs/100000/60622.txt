<DOC>
<DOCNO> 60622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/dunya/dun01.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Konseyi’nden AB’ye çağrı Artık KKTC ile de görüşün 
</HEADLINE>
<TEXT>
Diyalog sonuç verdi 
Kıbrıs'taki yumuşama ortamı Avrupa'yı da etkiledi. Avrupa Konseyi Parlamenterler Meclisi, Türk kesiminin de muhatap alınmasını istedi 
     GÜVEN ÖZALP Brüksel 

     KKTC Cumhurbaşkanı Rauf Denktaş ile Rum Yönetimi lideri Glafkos Klerides arasında gelişen diyalog ortamının yarattığı ılımlı hava etkisini uluslararası kurumlarda da gösteriyor. Bunun son örneğini de Avrupa Konseyi Parlamenterler Meclisi'nin bu ay sonunda gerçekleştireceği oturumda ele alacağı Kıbrıs raporu oluşturuyor. Raporda yakalanan fırsatın kaçırılmaması gerektiğine yapılan vurgunun yanı sıra AB’ye de önemli bir mesaj veriliyor "Sadece Güney'le değil Kuzey'le de görüşün." 
     Macar Parlamenter Andras Barsony tarafından kaleme alınan raporun taslağında soruna bakışta yakalanmaya çalışılan "objektif çizgi" dikkat çekerken bir bakıma Birliğin bugüne kadar izlediği tek taraflı yaklaşım da ortaya konuyor. 
     
     Meclis’e katılma önerisi 
     Barsony, "AB üyeliğinin adadaki her iki toplumun da yararına olacağı" söylemini sık sık gündeme getiren ancak sadece Rum yetkilileri muhatap alan AB yetkililerine yönelik tavsiyesinde Konsey'in benimsediği yaklaşım olan her iki kesim yetkilileriyle görüşme yönteminin Birlik tarafından da hayata geçirilmesi isteğinde bulunuyor. Barsony kendi kurumuna da çağrıda bulunarak KKTC temsilcilerinin AKPM çalışmalarına katılması için gerekli kolaylığın sağlanmasını istiyor. 
     "Tam üyelikten önce siyasi çözüm" formülünü savunan Barsony raporunda Rumlar'dan, "Kuzey'de tahrik olarak algılanabilecek mesajlar vermekten kaçınmalarını isterken KKTC'ye de "AB'ye karşı olumsuz tavrınızdan vazgeçin" çağrısı yapıyor. 
     
ABD’yi de memnun etti      Başbakan Bülent Ecevit'in bu ay ortalarında ABD'ye yapacağı ziyaret öncesinde, Kıbrıs ile Avrupa Güvenlik ve Savunma Politikası'nda AGSP son dönemde atılan adımlar, Washington'da "çok olumlu" olarak değerlendiriliyor. 
     Amerikan yönetimine yakın kaynaklar, Türkiye'nin bu adımlarıyla, daha önce Washington'da bazı çevrelerde oluşan "uzlaşmaz" imajının ortadan kalktığına işaret ettiler. Özellikle Kıbrıs konusunda bundan sonra ilerlemenin devam etmesi durumunda, Türkiye ile Avrupa Birliği AB arasında yakınlaşmanın artacağına dikkat çeken kaynaklar, ABD'nin de zaten bu durumu amaçladığını belirttiler. 
     



 DÜNYA 













</TEXT>
</DOC>
