<DOC>
<DOCNO> 90243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/siyaset/siy01.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Herkes sussun işini yapsın... 
</HEADLINE>
<TEXT>

Başbakan Yardımcısı Hüsamettin Özkan, siyasi tartışmanın ekonomiye yansımasından çok rahatsız... 
     Ankara'da bunlar konuşuluyor 
Serpil Çevikcan 

     Başbakan Bülent Ecevit’in hastalığıyla başlayan süreçte hükümette ve Meclis’teki koordinasyon işlevi daha da ağırlaşan Başbakan Yardımcısı Hüsamettin Özkan, siyasi tartışmanın ekonomiye yansımasından ve buna etki eden açıklamalardan çok rahatsız... Hüsamettin Özkan, "Herkes sussun işini yapsın" dedi. 
     Özkan’ın Ecevit’in hastalığıyla, idam cezasının kaldırılması konusunda koalisyonda yaşanan krizin eş zamanlı olarak gelişmesinin zaten olumsuz bir hava yarattığını belirterek bu atmosferi körükleyen açıklamalara tepkili olduğu kaydedildi. 
     
     Meclis tatile girmeden 
     Bir yandan Ecevit’in iyileşme sürecine ilişkin gelişmeleri yakından izleyen ve Başbakanlık’la Oran’daki çalışma ofisi arasında kurdurduğu "evrak" köprüsüyle hükümet işlerini yürüten, bir yandan da Meclis tatile girmeden gerekli yasal düzenlemelerin tamamlanması için uğraşan Özkan, "Herkesin susup işini yapması gerekiyor. Gün, kişisel hesaplarla konuşulacak gün değil. Bazıları parti bazıları kişisel çıkar için konuşuyor. Herkesin bir hesabı var. Ama bunlar içinde olan ekonomiye oluyor" dedi. 
     "Moralinin bozuk" olduğu yolunda yorumlar yapılan Özkan’ın, Ecevit’in sağlığı, idam ve erken seçim konusundaki siyasi tartışmalar sonucunda ekonomik göstergelerdeki olumsuzluklardan endişe duyduğu belirtildi. 
     Özkan’ın geçen hafta yüzde 53’den yüzde 71’e fırlayan faiz oranları ve doların 1 milyon 500 bin seviyesinin üzerine çıkmasından kaygı duyduğu kaydedildi. 
     
Demirel’i ayakta tutan formül      Geçtiğimiz günlerde GATA’da anjiyo olan ve hastaneden turp gibi çıkan 9. Cumhurbaşkanı Süleyman Demirel’in sağlık sırrının DASH diyeti olduğu ortaya çıktı. Sigara içmeyen, ancak kilosunu bir türlü istediği seviyeye düşüremeyen Demirel’e uygulanan DASH diyetinin menşei Amerika. Demirel için uzun ve sağlıklı yaşam konusunda uzman özel doktoru Prof. Osman Müftüoğlu tarafından uygun bulunan diyetin ana hedefi dolaşım bozukluğu ve hipertansiyonu önlemek. Demirel bu diyet çerçevesinde her gün en fazla bin 800 kalori alıyor. Sabah kahvaltıları 8-9 siyah zeytin, bir parça "lor" peyniri, zeytinyağlı domates ve iki küçük bardak çaydan ibaret. Kırmızı et yasak. Öğle ve akşam yemeklerinde ya sebze ve meyve ya da balık yiyor. İçki yok. Düzenli uyku var. Kilosu şu anda 99.3. Hedef ise 90 kg. Demirel yakında spora da başlıyor. Bir küçük not daha Kaderin cilvesine bakın ki Demirel’e anjiyo yapan GATA Kardiyoloji Bölüm Başkanı Tuğamiral Ertan Demirtaş 7. Cumhur-başkanı Evren’in de doktoruymuş. 
     
Jandarma Genel Komutanı Yalman’ın müthiş koleksiyonu      Genelkurmay’ın üst kademelerinde görev yapan komutanların özel yaşamları ve hobileri kamuoyuna çok nadir yansır. Aslında büyük çoğunluğu gerçek sanatseverdir. Tıpkı caz tutkunu olan Hava Kuvvetleri eski komutanı emekli orgeneral Ergin Celasin gibi. Başkent kulislerinde bir başka sanat tutkunu paşanın müthiş koleksiyonu da konuşuluyor Jandarma Genel Komutanı Orgeneral Aytaç Yalman. Gerçek bir klasik batı müziği tutkunu olan Yalman’ın sayısı 3 bine varan cd ve kaset koleksiyonu var. Yalman 1961 yılından bu yana koleksiyon yapıyor. Evinin en nadide köşesi müziğe ayrılmış. Yalman’ın dünyaca ünlü bütün orkestra, şef ve sanatçılarla dostlukları var. Öyle ki geçtiğimiz günlerde Jandarma Genel Komutanlığı’nın kuruluş yıldönümü töreniyle Cumhurbaşkanlığı Senfoni Orkestrası ve Jandarma Bandosu’nun ortak konserine solist olarak katılan dünyaca ünlü kemancı Florin Ionescu Galati, Yalman’ın ricasını kırmayıp Türkiye’ye gelmiş. Ankara’da "ücretsiz" çalan ve ünlü şef Ilarion Galati’nin oğlu olan Galati’nin gittiği konserlerde en az 5 bin dolar aldığı biliniyormuş. 
     



 SİYASET 












</TEXT>
</DOC>
