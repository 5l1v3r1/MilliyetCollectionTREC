<DOC>
<DOCNO> 88292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sondun24.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme karşıtları bu kez FAO'yu protesto edecek 
</HEADLINE>
<TEXT>

     Küreselleşme karşıtları, Merkezi İtalya'nın başkenti Roma'da bulunan ve 10-13 Haziran'da Dünya Gıda Zirvesi'ni düzenleyecek Birleşmiş Milletler Tarım ve Gıda Örgütü'nü FAO protesto edecek. 
     Daha önce 5-9 Kasım 2001'de yapılacağı açıklanan zirve, Temmuz 2001'de Cenova kentinde düzenlenen G8 zirvesi sırasında polisle küreselleşme karşıtları arasında çıkan olaylar sonrası duyulan endişe nedeniyle ertelenmişti. İtalya'daki küreselleşme karşıtı gruplar No Global ve sosyal forumlar , 8 Haziran Cumartesi günü gösteri düzenleyeceklerini açıklarken, 50 bin dolayında kişinin katılacağı gösteride, FAO bünyesindeki uygulamaların protesto edileceği ifade ediliyor. Gösteri dolayısıyla sıkı güvenlik önlemleri alınacağı, ancak NATO-Rusya zirvesinde olduğu gibi havaalanlarının kapatılması ve 15 bin polisin görevlendirilmesi kadar geniş kapsamlı olmayacağı belirtildi. Ancak FAO binasının Roma kent merkezinde bulunması dolayısıyla bazı yolların kapatılacak olması nedeniyle trafiğin felce uğrayabileceği duyuruldu. 
     
     ''FAO SÖZÜNÜ TUTAMADI'' 

     1945 yılında kurulan FAO'ya 183 ülke üye bulunuyor. 
     Dünya Gıda Zirvesi'nin ilkini 1996 yılında düzenleyen FAO, 10-13 Haziran'da da ikinci zirveyi yapacak. 1996 yılındaki zirveye katılan ülkeler, 2015 yılına kadar dünyada açlık sıkıntısı çeken 800 milyon insandan her yıl 22 milyonunun kurtarılacağı taahhütünü vermişti. 
     Ancak geçen 5 yılda, her yıl açlıktan kurtarılan insan sayısının 6 milyon olduğu açıklandı. 
     10 Haziran'da başlayacak ikinci zirveye katılan ülkelerin 
     temsilcileri, verilen taahhütlerin yerine getirilmemesinin nedenlerini ve bundan sonra neler yapılması gerektiğini tartışacaklar. Aralarında Libya lideri Muammer Kaddafi'nin de bulunduğu, yaklaşık 40 ülkeden devlet başkanının katılacağı zirvede, diğer ülkeler bakan düzeyinde temsil edilecek. Zirveye Türkiye adına, Tarım ve Köyişleri Bakanı Hüsnü Yusuf Gökalp katılacak. 
     
     LİBERO GAZETESİNDEN FAO'YA SUÇLAMA 

     İtalya'da sağ görüşlü ''Libero'' gazetesi, FAO ile ilgili bir haftadır sürdürdüğü yazı dizisinde, bu örgütün çalışanlarının aldığı astronomik maaşları, yararlandıkları indirimleri sert dille eleştiriyor. 
     FAO için, ''BM'nin güçlü bürokratik ajansı. Para yiyen bir şantiye'' ifadesini kullanan gazete, tüm dünyada 4300 çalışanı bulunan örgütte en az maaşın ayda 5 bin dolar olduğunu belirtti. 
     1994 yılında FAO Genel Direktörü Jacques Diouf'un ilk reform 
     olarak, ''maaşların azaltılması ve personel sayısının düşürülmesini'' açıkladığı hatırlatılırken, verilen vaatlerin yerine getirilmediği belirtildi. Yazı dizisinde ayrıca, FAO çalışanlarının vergiden muaf olması, en lüks otellerle restoranlarda en ucuz fiyatlarla ağırlanmaları ve ''yoksullara yardım kampanyası'' adı altında yogo, briç, golf gibi turnuvalar düzenlenmesi eleştirildi. 10-13 Haziran'da yapılacak zirve dolayısıyla Roma'ya gelen delegasyonun büyük paralar harcadıkları öne sürülürken, ''Açlık ile mücadele konferansı için Çin'den gelen heyet, Parco dei Principi otelinde geceliği 3 bin dolardan 20 suit kiraladı'' denildi. 
     





</TEXT>
</DOC>
