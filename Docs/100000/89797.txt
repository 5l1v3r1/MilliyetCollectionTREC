<DOC>
<DOCNO> 89797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/yazar/guclu.html </URL>
<DATE> 2002/06/14/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bırakın doyasıya sevinelim 
</HEADLINE>
<TEXT>

     Kısır tartışmalar yüzünden Dünya Kupası’nda finale kalmanın coşkusunu yaşayamıyoruz. Devre arasında ve maçtan hemen sonra İstanbul sokaklarındaydım. Galibiyeti kutlamak için değil. İş için Avrupa yakasından Asya yakasına geçtim. Anlayacağınız uzunca bir İstanbul turu yaptım. Ne bir heyecan ne de bir coşku vardı. Binalara, arabalara, köprülere baktım bayrak yok gibiydi. Oysa Galatasaray maçlarından sonra tam bir cümbüş olurdu. 
     Neden böyle diye karamsar duygular içerisindeyken Ankara’yla yaptığım telefon görüşmelerinde oradaki durumu sordum. İstanbul’da göremediğimiz coşku başkentte fazlasıyla varmış. Kızılay bayram yeri gibiymiş. Biraz rahatladım... 
     Şenol Güneş’in hocalığı gibi medyanın objektifliği de mutlaka tartışmaya açılmalı. Ama şimdi değil. Dünya Kupası’ndan sonra. Kamuoyu öyle bir noktaya getirildi ki bırakın finallere kalmayı, finale kalsak, hatta kupayı alsak bile yine mutlu olmayacağız. Bileğimizin hakkıyla değil, tesadüflerle aldık diye diye içimize sindiremeyeceğiz... 
     Şenol Güneş ve arkadaşlarıyla birlikte spor medyası da hiç olmazsa Dünya Kupası sona erinceye kadar sürtüşmeyi bir yana bırakıp, başarının tadını çıkarmamıza fırsat vermeliler. Kim haklı, kim haksız onun muhasebesi elbette yapılmalı. Ama ne olur maçlar bittikten sonra. Baksanıza doğru düzgün sevinemedik bile... 
     Evet bugünden itibaren tüm Türkiye kırmızı beyaz bayraklarla donatılmalı ve kırk yılda bir yakaladığımız bu başarının keyfini çıkarmalıyız... 
     Hem de doyasıya... 
     
     Hoş geldin tatil 
     İlk ve orta dereceli okullar bugün tatile giriyor. Milyonlarca öğrenci uzunca bir yaz tatiline başlıyor. Öğrencilerle birlikte gelecek haftadan itibaren yaz tatiline girecek öğretmenlerimize de şimdiden gönüllerince bir tatil diliyoruz. 
     Bu arada kulağımıza Milli Eğitim müfettişlerinin ilköğretim okullarında görevli yönetici ve öğretmenlere, sınıfta öğrenci bırakanın canına okuruz yönünde telkin yaptıkları iddiaları geliyor. Nasıl ki bazı öğretmenlerin bile bile öğrencilerini sınıfta bırakması yanlışsa, kalmayı hak eden öğrencilerin baskıyla sınıf geçirilmesi de o kadar yanlış... 
     Önümüzdeki hafta toplanacak öğretmenler kurulları sonrasında da umarız her yıl olduğu gibi insanları şok edici çelişkiler yaşanmaz. Bir yanda 4 - 5 dersi zayıf olanlar sınıf geçerken öte yanda bir - iki zayıfı olanlar sınıfta kalmaz .. 
     
     ÖSS’de geri sayım 
     1.5 milyon öğrenci ve 2 milyondan fazla veliyi yakından ilgilendiren üniversitelerarası öğrenci seçme sınavı pazar günü yapılıyor. H l giriş belgesi gelmeyen öğrenciler var. Bunlara önerimiz bir an önce Ankara’ya gidip yeni bir belge çıkarmaları. Yoksa sınava girmeleri mümkün olmayabilir. 
     Bu arada veli ve öğrencilerin ÖSYM ve yerel yönetimlerden iki önemli istekleri var. İlki ilkokul sıralarında sınava giren 1.90’lık öğrenciler için yedek masaların bulundurulması, ikincisi ise sınav merkezlerine yakın bölgelerde gürültü kirliliğine son verilmesi. Dileriz dikkate alınır. 
     
     







Diyarbakır’da milli maç 


Toklar - açlar sorunu evrenselleşirken... 


Norveçli konuk 


Futbol morali 


Tur geçmek başarı ama henüz iyi futbol oynamadık 


Bırakın doyasıya sevinelim 


AB’ye doğru yaklaşım 


Tur atlamak... 


Sistem mühendisliği 


Duanın gücü, namazın kerameti ve Milli Takım 


Önce kutlama sonra özür 


Samba, tango, çiftetelli 


Masamda birikmiş kitaplar 2 


"Sisler Bulvarı"nda Peker’den stand - up 


Bankalar "taş gibi" imiş 


</TEXT>
</DOC>
