<DOC>
<DOCNO> 81870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sondun37.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Milad Kilisesi'ndekilere yiyecek verilmesi konusunda anlaşma 
</HEADLINE>
<TEXT>

     Filistinli yetkililerin, Milad Kilisesi'ne yiyecek getirilmesi konusunda İsrail ile anlaşmaya vardıkları bildirildi. 
     Beytüllahim Belediye Başkanı Hanna Nasır, Reuters'a açıklamasında, bir Filistinli grubun kilisedeki siviller, rahipler ve güvenlik görevlileri için yiyecek getirmesi konusunda anlaşma yapıldığını söyledi. 
     1400 yıllık kilisede yiyecek sıkıntısı çekiliyor. Son günlerde 
     kiliseden ayrılanlar, limon kabuğu ve otla beslendiklerini söylemişlerdi. Nasır, İsraillilerin ve Filistinlilerin, 2 Nisan'da başlayan İsrail kuşatmasına son verilmesi konusunda yeni bir toplantı yapacaklarını da belirtti. Nasır, kilisede bulunan, İsrail'in aradığı bazı kişilerin Eriha'ya gönderilmesini önerdiklerini söyledi. Filistin lideri Yaser Arafat'a Ramallah'ta uygulanan kuşatma, İsrail'in aradığı kişilerin Eriha'da hapsedilmesiyle sona ermişti. İsrail ise intihar saldırıları planlamakla suçladığı kilisedeki bazı Filistinlilerin İsrail'de yargılanmalarını ya da sınırdışı edilmelerini istiyor. 
     





</TEXT>
</DOC>
