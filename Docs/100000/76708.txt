<DOC>
<DOCNO> 76708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/ekonomi/eko05.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sendikadan otel işverenine müşteri 
</HEADLINE>
<TEXT>

Toleyis, ekonomik zorluk yaşayan otellere yabancı turist yerleştirdi. Sendika, örgütlü olduğu Tepebaşı Grand Mercury Oteli’ne İsveç’ten turist getirtti 
     ATİLLA ÖZSEVER 

     İşçi sendikaları, kriz nedeniyle ekonomik sıkıntı yaşayan işverenleri için ilginç çözüm yolları buluyor. Turizm işkolunda örgütlü Toleyis Sendikası, ekonomik güçlük yaşayan otellere yabancı turist yerleştirmeye başladı. Sendika, örgütlü olduğu Mercury oteller zincirinden Tepebaşı Grand Mercury Oteli’ne mart ayında İsveç’ten turist getirtti. 
     Toleyis Genel Başkanı Cemail Bakındı, bu gelişmeyle ilgili olarak şu bilgiyi verdi 
     "Sendikalar sadece toplu sözleşme yapan kurumlar değildir. İşletmenin de ayakta kalması için gereken çabayı göstermelidirler. Bu çerçevede ekonomik sıkıntı yaşayan örgütlü olduğumuz otellere yabancı turist bulmayı da görev kabul ettik. Uluslararası düzeyde sendikal hareket de bu yönde bir karar aldı. Yabancı turistleri sendikalı otellere, sendikalı tatil köylerine yerleştirme kararını hayata geçiriyoruz." 
     Cemail Bakındı, "İsveç’ten 48 kişilik bir kafileyi işletme düzeyinde örgütlü olduğumuz Tepebaşı Grand Mercury Oteli’ne Mart ayı içinde yerleştirdik. Avrupa’da çeşitli sendikalarla bağlantımız var. Onların kanalı ile yabancı turistleri bizim örgütlü olduğumuz otellere yerleştiriyoruz. Bu tür rezervasyonlarda indirim de sağlıyoruz" dedi. 
     
     Arnavutluk’tan turist 
     Emekli Sandığı’na bağlı otellerde de Türk - İş’in seminerlerini organize ettiklerini belirten Cemail Bakındı şöyle konuştu 
     "Emekli Sandığı’na bağlı Maçka, Tarabya, Büyük Ankara, Büyük Efes ve Çelik Palas otellerinde Türk - İş’e bağlı sendikaların seminerlerinin yapılmasını sağlıyoruz. Burada kalan sendikacılar ve işçiler belli bir indirimden de yararlanıyor. Böylece hem örgütlü olduğumuz oteller hem de işçilerimiz kazançlı çıkıyor. Son olarak Arnavutluk’tan gelen yabancı sendikacıları Maçka Oteli’ne yerleştirdik." 
     



 EKONOMİ 




















</TEXT>
</DOC>
