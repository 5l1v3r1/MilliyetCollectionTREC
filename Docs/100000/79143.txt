<DOC>
<DOCNO> 79143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sontur13.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de 200 bin bina depreme karşı kötü durumda... 
</HEADLINE>
<TEXT>

     İzmir Valisi Alaaddin Yüksel, kent merkezindeki 1 milyon 100 bin konuttan 200 bininin çok kötü durumda olduğunu bildirdi. 
     Vali Yüksel, depreme karşı özellikle kamu binalarının hazırlıklı olması amacıyla çeşitli çalışmalar yaptıklarını belirterek, 31 hastane ve kent merkezindeki okullardan başlamak üzere depreme karşı güçlendirme projeleri hazırladıklarını söyledi. 
     İzmir'in deprem kuşağında bulunduğunu belirten Yüksel, herkesin kentin ve halkın depreme hazırlıklı olması amacıyla valilik bünyesinde bir kriz merkezi oluşturulduğunu ve çeşitli çalışmalar yaptıklarını kaydetti. Vali Yüksel, şöyle dedi 
     ''İzmir'de Türkiye'deki birçok ilde bulunmayan deprem master planı var. Bu plan çerçevesinde çeşitli çalışmalar yapıyoruz. Düzenlediğimiz tatbikatlarla hareket kabiliyetimizi artırmaya çalışıyoruz. Mahalle temsilcileri seçtik, bunlar doğal afet halinde mahallelerinden sorumlu olacaklar. İzmir'i tabii afetlere hazırlıyoruz. Önümüzdeki günlerde düzenleyeceğimiz deprem tatbikatında eksiklerimizi görme fırsatı da bulabileceğiz.'' Vali Yüksel, kamu kurum ve kuruluşlarının binalarından güçlendirilmesi gerekenleri de tespit etmeye çalıştıklarını, 10'a yakın binada güçlendirme çalışmaları yaptıklarını bildirdi. 
     Yüksel, 6 hastanenin güçlendirilmesi için bir İngiliz firmasının 90 milyon dolarlık bir proje hazırladığını ve bu paranın hastanelerin 
     döner sermayesinden karşılamanın yollarını araştırdıklarını dile getirdi. Yüksel, bu hastaneler arasında Yeşilyurt Atatürk Eğitim Hastanesi, Bornova Trafik Hastanesi, Alsancak Devlet Hastanesi'nin de bulunduğunu kaydetti. İzmir'deki 1 milyon 100 bin konuttan 200 bininin de çok kötü durumda olduğunu belirten Vali Yüksel, şöyle devam etti ''Apartman yöneticileri ve ev sahibi vatandaşlarımız binalarının depreme karşı hazırlıklı olup olmadığını öğrenebilirler. İl Özel İdaresi ve Bayındırlık ve İskan Bakanlığı İzmir İl Müdürlüğü'nde bulunan laboratuvarlara müracaat ederek ölçüm yaptırabilirler. Herkes taşın altına elini koymalıdır.'' 
     





</TEXT>
</DOC>
