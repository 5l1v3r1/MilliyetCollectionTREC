<DOC>
<DOCNO> 93187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur19.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil'in hastalığına teşhis kondu... 
</HEADLINE>
<TEXT>

     Son aylarda 2 kez hastaneye kaldırılan şovmen Mehmet Ali Erbil'in hastalığının, çok nadir görülen bir sendrom olduğu bildirildi. 
     Alman Hastanesi'nde düzenlenen basın toplantısında, Erbil'in doktoru iç hastalıkları uzmanı Jan Klod Kayuka ile dünyada söz konusu sendrom üzerinde çalışılan iki hastaneden biri olan Fransız Hospital Pıtie-Salpetriere'den Dr. Zahir Amoura, açıklamalarda bulundu. 
     Dr. Kayuka, Erbil'in rahatsızlığının ne olduğunu bulmak için internette araştırmalar yaptıklarını ve orijinal adı ''Systemic Capillary Leak Syndrome'' olan bu hastalıkla ünlü şovmenin belirtilerinin çok örtüştüğünü gördüklerini söyledi. 
     Bunun üzerine dünyada çok nadir görülen bu hastalıkla ilgili en çok başvuru yapılan Pıtie-Salpetriere Hastanesi ile irtibata geçtiklerini anlatan Dr. Kayuka, bu sabah gelen Dr. Amoura ile de Erbil'in dosyasını değerlendirdiklerini ve teşhisin doğru olduğu kararına vardıklarını kaydetti. 
     Dr. Kayuka, ''damar geçirgenliğinin artması nedeniyle damardan su, tuz gibi her türlü maddenin dışarı kaçışı'' şeklinde açıkladığı ve Türkçe'ye de ''kaçış sendromu'' olarak çevirdiği hastalığın nedeninin bilinmediğini vurguladı. 
     Hastalığın krizin başlamasından 24-36 saat önce ateş, halsizlik, mafsal ağrıları gibi soğuk algınlığı benzeri belirtiler verdiğini ifade eden Dr. Kayuka, rahatsızlığın en geç 36 saat sonra geçtiğini ve damar geçirgenliğinin de eski haline döndüğünü bildirdi. 
     
     ''ERBİL, TÜRKİYE'DEKİ İLK VAKA'' 
     Bu hastalığa ilişkin dünyada yaklaşık 100 vakanın bilindiğini dile getiren Dr. Kayuka, Mehmet Ali Erbil'i de Türkiye'de görülen ilk vaka olması nedeniyle bilgi olarak, bir bültenle tıp çevrelerine duyuracaklarını anlattı. 
     Dr. Kayuka, Erbil'in hastalığına stres, yoğun iş temposu gibi faktörlerin neden gösterildiğini hatırlatarak, ''sanatçının iş temposunu yavaşlatmasının gerekip gerekmeyeceği'' yolundaki soru üzerine, bunun gerekmediğini, aksine tedavinin amacının da hastanın normal temposunun sürmesini sağlamak olduğu kaydetti. 
     Dr. Amoura da hastalığın birkaç ayda ya da yılda bir tekrarlayan krizlerle kendini gösterdiğini ifade ederek, tedavi olanlarda ise krizlerin tekrarlama sıklığının azaldığını söyledi. 
     Dr. Amoura, hastalığın tedavisi için özel bir ilaç olmadığını, ancak bronşit ve astım hastalarında kullanılan ilaçların iyi geldiğini, hastanın kriz anındaki su kaybının telafisi için serum takviyesinden ise kaçınılması gerektiğini vurguladı. 
     Toplantıda konuşan Mehmet Ali Erbil ise hastalığının ölümcül bir hastalık olmadığını, bir hastalıkla ömür boyu yaşayacağı için de çöküntü veya benzeri şeyler hissetmediğini bildirdi. 
     Erbil, yakında bu hastalık konusunda tecrübesi bulunan dünyanın iki hastanesinden biri olan ABD'deki Mayo Clinic'e giderek, orada da kontrolden geçeceğini kaydetti. 
     





</TEXT>
</DOC>
