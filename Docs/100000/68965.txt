<DOC>
<DOCNO> 68965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/yasam/yas01a.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın röntgeni uzaydan çekilecek 
</HEADLINE>
<TEXT>

Hassas ölçüm cihazlarıyla donatılmış bir uydu sayesinde dünyadaki ekolojik sorunlara tepeden çözüm’ üretilecek 
     DIŞ HABERLER SERVİSİ 

     Avrupa Uzay Ajansı, üzerinde dünyayı baştan aşağı sağlık kontrolünden geçirecek bir uyduyu gelecek ay yörüngeye fırlatıyor. 
     Ariane 5 roketiyle Fransız Guyanası’ndaki Kourou’da bulunan bir rampadan fırlatılacak 1.4 milyar sterlin 2.8 katrilyon lira değerindeki "Envisat" uydusu, 800 kilometre yükseklikte bir yörüngeye oturacak. 
     
Tepeden tırnağa check up      BBC’nin internet sitesindeki haberine göre, çevre uydusu üzerinde bulunan 10 hassas ölçüm cihazıyla dünyanın yaşadığı çevre sorunlarıyla, iklim değişikliklerini izleyecek. Karalar, okyanuslar, buzullar ve atmosfer analiz edilerek ölçümler yapılacak. Hassas cihazlar bir kentin sokağında bir yıl içinde meydana gelebilecek 1 milimetrelik çöküntüyü görebilecek. 
     Uydunun yapacağı işleri bir doktorun hastasını muayene etmesine ve röntgeninin çekilmesine benzeten İngiliz bilim adamı Prof. Alan O’Neill şunları söyledi "Envisat, dünyayı tepeden tırnağa check up’tan geçirecek. Sağlayacağı bulgularla dünyamızın karşı karşıya bulunduğu kirlilik, ozon delinmesi, iklim değişiklikleri, küresel ısınma gibi sorunlarla nasıl başa çıkabileceğine dair çözüm yolları geliştireceğiz." 
     Envisat’ın yola çıkışı ile ilgili açıklamayı yapan İngiliz Bilim Bakanı Lord David Sainsbury de uydunun fırlatılışını çevre bilimi açısından bir dönüm noktası olarak niteledi. 
     Envisat’ın elde edeceği bilgiler uydunun yapımına katkıda bulunan ESA üyesi 13 Avrupa ülkesiyle Kanada’ya verilecek. 
     



 YAŞAM 





















</TEXT>
</DOC>
