<DOC>
<DOCNO> 61251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur12.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bumin "Yüksek yargı organları arasında kırgınlık olmaz.." 
</HEADLINE>
<TEXT>

     Anayasa Mahkemesi Başkanı Mustafa Bumin, ''Yüksek yargı organları başkanları ve başsavcıları arasında kırgınlık olmaz, alınganlık var'' dedi. 
     Bumin, Ankara Barosu'nun, Kültür Bakanlığı işbirliği ile düzenlediği Uluslararası Hukuk Kurultayı'ndan ayrılırken, gazetecilerin sorularını yanıtladı. 
     Bir gazetecinin, AK Parti'ye ihtar ve tedbir verilmesi isteminin karara bağlanmasında, Yargıtay Cumhuriyet Başsavcısı Sabih Kanadoğlu'nun yazısı ile kamuoyu baskısının etkisinin olup olmadığının sorulması üzerine Bumin, ''Bizim kararlarımız, kamuoyunun düşünceleri ve baskıları ile oluşmaz. Bizim kararlarımız, Anayasa ve yasaların, bugüne kadar verdiğimiz kararların etkinliği içinde oluşur. Bu bakımdan kamuoyunun baskısı, olumlu ya da olumsuz karar çıkmasında etkili olmaz'' yanıtını verdi. 
     Bumin, Anayasa Mahkemesi'nin gündeminde yer alan AK Parti'ye yönelik istemin bugün sonuçlandırılıp sonuçlandırılmayacağının sorulması üzerine de, Mahkeme'nin toplantısını, Kurultay'a gelebilmek için saat 14.00'e ertelediğini belirterek, öğleden sonraki gündemlerinde başka dosyalar da bulunduğunu ifade etti. Söz konusu başvuruya ilişkin kararın, bugün verilebileceğini, ancak yarına da sarkabileceğini söyledi. 
     
     "Gereksiz yere tartışma.." 
     Başvuruya ilişkin dosyanın, gündemde öne alınıp alınmayacağı yönündeki soruya karşılık da Bumin, öne alacak bir sebep bulunmadığını söyledi. Bumin, ''Bugün olmazsa yarın çıkar. Bugün ya da yarın çok önemli değil'' diye konuştu. 
     Bumin, ''AK Parti'ye ilişkin başvuruyu, Başsavcı'nın yazısından önce gündeminize almış mıydınız '' sorusuna da, şu yanıtı verdi 
     ''Gereksiz yere kamuoyunda bu tür tartışmalara yer veriliyor. 
     Oysa, Ocak ayının ilk haftasında ben, gündeme almayı kararlaştırmıştım ve yıl sonunda 4 günlük tatilde kendi hazırlığımı yapmak için de dosyayı eve götürmüştüm. Herhangi bir yazışma ya da kamuoyuna açıklama olmasaydı, yine de gündem 8 Ocak olacaktı.'' Bir gazetecinin ''Yargıtay Cumhuriyet Başsavcısı Sabih Kanadoğlu'nun yazıyı göndermesinden sonra bir görüşmeniz oldu mu '' sorusuna da Bumin, ''Görüşürüz, arkadaşımızdır, dostumuzdur, burada olsa tokalaşırdık. Yargının yüksek organlarının başkan ve başsavcıları arasında herhangi bir kırgınlık olmaz, alınganlık var. Yani bunu doğrudan doğruya bana söyleyebilirdi ve kendilerine anlatabilirdim'' karşılığını verdi. 
     Bumin, bir başka soru üzerine de, Başsavcı Kanadoğlu'nun ''görevini yapmasından ziyade, görevini yapış biçimine'' baktıklarını söyledi. Bumin, ''Bugüne kadar yargıda hiç rastlanmamış biçimde savcıların ya da başsavcının bu türlü müdahalesi olağan dışıdır'' dedi. 
     Anayasa Mahkemesi Başkanı Bumin, HADEP hakkındaki kapatma davasını ne zaman görüşeceklerinin sorulması üzerine, bu konuyu gelecek hafta gündeme alacaklarını, önce Yargıtay Cumhuriyet Başsavcısı Kanadoğlu'nu, daha sonra partinin yetkili temsilcisini sözlü savunma için çağıracaklarını bildirdi. 
     






</TEXT>
</DOC>
