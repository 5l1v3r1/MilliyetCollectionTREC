<DOC>
<DOCNO> 62788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/soneko22.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford'un üç aylık zararı 5 milyar dolar.. 
</HEADLINE>
<TEXT>

     Dünyanın ikinci büyük otomotiv üreticisi Ford, 2001 yılının son çeyreğini 5.07 milyar dolar zararla kapattığını açıkladı. 
     Açıklamada, 1992 yılından bu yana ilk kez bir yılı zararla kapatan şirketin 2001 yılının tümü için net zararının da 5.45 milyar dolara ulaştığı bildirildi. 
     Ford'un zarar etmesinde ABD ekonomisinin durgunluğa girmesiyle artan stokların ve Avrupalı ve Japon otomotiv üreticilerinin şiddetli rekabetinin etkiyli olduğu belirtiliyor. 
     
     Yeniden yapılanma... 
     Ford, geçen Cuma günü sektörde şiddetlenen rekabet ortamıyla başa çıkabilmek için kapsamlı bir yeniden yapılanma programı başlattığını açıklamıştı. 
     Ford'un Baş İcra Yetkilisi Nick Scheele tarafından açıklanan plan, şirketin dünya çapındaki işgücünde, bu işgücünün yüzde 10'unu oluşturan 35 bin kişilik bir kısıntıya gitmeyi ve üretim kapasitesini yüzde 16 azaltmayı öngörüyor. 
     Yeniden yapılanma planı kapsamında, Ford'un Kuzey Amerika'daki fabrikalarından 7'si kapatılacak. Planın ön görüldüğü gibi işlemesi durumunda, Ford'un bu yıl 2 milyar dolar vergi öncesi kar elde etmesi, bu rakamın birkaç yıl içinde 9 milyar dolara ulaşması bekleniyor. 
     
     Kredi notu düşürüldü 
     Ford'un iddialı yeniden yapılanma programı kredi derecelendirme reyting kuruluşları tarafından olumsuz karşılandı. 
     Planın açıklanmasından sonra, üç büyük kredi derecelendirme kuruluşu Standard Poor, Moody's ve Fitch, Ford'un kredi notunu düşürmüş bulunuyor. 
     






</TEXT>
</DOC>
