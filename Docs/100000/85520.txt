<DOC>
<DOCNO> 85520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sontur03.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Memelilerin dörtte biri, 30 yıl içinde yok olacak 
</HEADLINE>
<TEXT>

     Memeli türlerinin yaklaşık dörtte birinin soyu, tükenme tehlikesiyle karşı karşıya bulunuyor. 
     Birleşmiş Milletler'in küresel çevreyle ilgili raporunda, memelilerin dörtte birine yakınının 30 yıl içinde yok olma tehlikesine dikkat çekildi. 
     Rapora göre, memelilerin soyunun tükenmesine yol açan etkenler yoğun bir şekilde artıyor. Bu etkenler arasında, özellikle doğal ortamların yok edilmesi ve farklı türlerin dünyanın bir bölgesinden diğer bölgesine götürülmesi sayılıyor. 
     BM Çevre Programı'nca hazırlanan rapor, tükenme tehlikesi bulunan 11 bin hayvan ve bitki türü bulunduğunu, bunlardan binini memelilerin 
     oluşturduğunu ortaya koydu. 
     Türü tehlikede olan hayvanlar arasında siyah gergedan, Sibirya kaplanı, Filipinler kartalı ve Asya Amur leoparı bulunuyor. 
     





</TEXT>
</DOC>
