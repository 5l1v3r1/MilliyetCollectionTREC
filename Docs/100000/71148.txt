<DOC>
<DOCNO> 71148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sonspo06.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Shaq şov... Nets'i yenen Lakers, Hidolu Kings'i yakaladı 
</HEADLINE>
<TEXT>

     ABD Profesyonel Basketbol Ligi NBA'de Los Angeles Lakers, New Jersey Nets'i 101-92 yenerek Hidayet Türkoğlu'nun da oynadığı Sacramento Kings ile puanını eşitleyerek Batı Konferansı Pasifik Grubu'nda liderliğe yükseldi. 
     Lakers, Doğu Konferansı Atlantik Grubu lideri New Jersey Nets ile Los Angeles'da karşılaştı. 2 maçlık cezası nedeniyle skorer oyuncu Kobe Bryant'sız oynayan Lakers'da, Shaquille O'Neal 40 sayı attı ve 12 ribaunt aldı. 
     Lakers, bu sonuçla aynı zamanda Kings ile birlikte ligde 42-17 ile en iyi seriyi yakalayan takım oldu. 
     1 maç cezası olan Kenyon Martin'in oynamadığı Nets'de Jason Kidd 
     19 sayı, 10 asist üretti. Keith Van Horn 13 sayı ve 14 ribaunt, 
     Lucious Harris 17 sayı, Martin'in yerine oynayan ''çaylak'' Richard Jefferson 15 sayı kaydetti. 
     Nets'de Todd MacCullouch, sol ayak parmağındaki sakatlık nedeniyle forma giyemedi. 
     Gecenin bir diğer maçında Michael Jordan'sız Washington Wizards, Chicago Bulls'u evinde 115-90 yenerek, üst üste 2. galibiyetini aldı. 
     Doğu Konferansı Atlantik Grubu beşincisi Wizards, Merkez Grubu sonuncusu Bulls ile Washington'da karşı karşıya geldi. 
     Dizindeki sakatlığı nedeniyle Michael Jordan'ın soyunma odasındaki televizyondan izlediği karşılaşmada, yedek oyuncu Courtney Alexander, 26 sayıyla en skorer oyuncu olarak takımını üst üste 2 kez sırtlayan oyuncu oldu. Alexander, ilk 5'te forma giydiği bundan önceki maçta da Orlando Magic'e 32 sayı atarak takımının galip gelmesinde önemli rol oynamıştı. Bu arada Wizards'ın antrenörü Doug Collins, maçtan önce yaptığı açıklamada, yıldız oyuncu Michael Jordan'ın en az 9 maç daha oynayamayacağını bildirdi. 4 maçtır forma giyemeyen Jordan'ın yokluğunda Wizards, 2 galibiyet ve 2 yenilgi aldı. Chicago Bulls'da Jalen Rose 31 sayıyla en çok sayı kaydeden oyuncu oldu. Sonuçlar şöyle 
     

Cleveland Cavaliers-Atlanta Hawks 103-96 Washington Wizards-Chicago Bulls 115-90 Detroit Pistons-Miami Heat 91-93 New York Knicks-Milwaukee Bucks 102-89 Indiana Pacers-Orlando Magic 111-98 Dallas Mavericks-Phoenix Suns 81-77 Houston Rockets-Toronto Raptors 112-109 San Antonio Spurs-Golden State Warriors 109-88 Los Angeles Lakers-New Jersey Nets 101-92 Seattle Supersonics-Minnesota Timberwolves 97-83      






</TEXT>
</DOC>
