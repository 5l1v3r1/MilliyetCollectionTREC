<DOC>
<DOCNO> 62663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/ekonomi/eko08.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Nemalar şubatta ödeniyor 
</HEADLINE>
<TEXT>

Hazine, nema oranlarının belirlenmesi için Yüksek Planlama Kurulu’na başvurdu. Nema tutarlarının geçen yıla göre yüzde 50 daha fazla olacağı tahmin ediliyor 
     ANKARA Milliyet 

     Kamuoyunda "Zorunlu Tasarruf" olarak bilinen Çalışanların Tasarrufa Teşvik Hesabı ÇTTH nema ödemeleri şubat ayında yapılıyor. Hazine Müsteşarlığı, nema dağıtım kararı için Yüksek Planlama Kurulu’na YPK başvurdu. Bu yıl 400 - 500 trilyon lira dolayında nema ödeneceği tahmin ediliyor. 
     Hazine, 2000 yılı Haziran ayından itibaren ana para kesintilerinin kaldırıldığı zorunlu tasarruf nema ödemeleri için yaptığı çalışmaları tamamladı. YPK’ya başvurarak, nema oranının belirlenmesini istedi. YPK, nema oranını, ÇTTH’nin henüz belli olmayan geçtiğimiz aralık ayı nema oranını dikkate alarak, belirledikten sonra Ziraat Bankası ödemelerine başlayacak. 
     
     Hesapta 8 katrilyon var 
     Hesaptan geçen yıl çalışanlara 300 trilyon lira dolayında nema ödemesi yapılmıştı. Bu yıl rakamın 400 - 500 trilyon lira arasında olması bekleniyor. Bu durumda, her çalışana geçen yıla göre yüzde 50 dolayında daha fazla nema ödeneceği tahmin ediliyor. Nema ödemesinde esas kesinti miktarının her çalışan için farklı olması nedeniyle, kimin ne kadar nema alacağı, YPK’nın belirleyeceği oran esas alınarak, çalıştıkları kurumlar tarafından hesaplanıyor. 
     ÇTTH’da, 30 Kasım 2001 itibariyle kümülatif 8 katrilyon 183.4 trilyon lira var. Para tahvil ve devlet iç borçlanma senetleri alımı ile nemalandırılıyor. 1988’den Kasım 2001 sonuna kadar kümülatif nema oranı yüzde 560.33’e ulaştı. 
     



 EKONOMİ 














</TEXT>
</DOC>
