<DOC>
<DOCNO> 52619 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko04.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF'den müjdeli haber geceyarısından sonra geldi 
</HEADLINE>
<TEXT>

     Uluslararası Para Fonu IMF Başkanı Horst Köhler, Türkiye'nin 10 milyar dolarlık finansman açığının IMF tarafından kapatılmasını Fon'un İcra Direktörleri Kurulu'na önereceğini bildirdi. 
     Köhler, bunun yanı sıra, Türkiye ile yeni bir Stand-By düzenlemesine gidilmesini ve yarım kalan onuncu gözden geçirme döneminin tamamlanmasını İcra Direktörleri Kurulu'na teklif edeceğini belirtti. 
     IMF İcra Direktörleri Kurulu'nun Türkiye ile ilgili yaklaşık 3.5 saat süren toplantısının ardından açıklamalarda bulunan Köhler şunları kaydetti 
     ''İcra Direktörleri, Ankara'daki IMF heyetinin, programın uygulanmasının gayet güçlü olduğu yolundaki değerlendirmesini olumlu karşıladılar. Buna karşılık, 11 Eylül olayları sonrasında, 2001 ve 2002 yılı için yaklaşık 10 milyar dolarlık bir finansal açık kaldı. Bu 
     dış şokun ışığında Türkiye, mali politika, bankacılık, yapısal reform ve özel sektörden sürekli destek arama çabalarını daha da güçlendirmekte kararlıdır. Bugün yapılan yapıcı görüşmeler temelinde, Türk yetkililerinin iddialı reformlarını ve finansal açığın kapatılmasını desteklemek için yakın gelecekte onuncu gözden geçirme çalışmalarının tamamlanmasını ve gelecek ay yeni bir Stand-By anlaşmasının müzakere edilmesini önermeye niyetliyim. Bu, Fon'un uygun cevabıdır.'' 
     






</TEXT>
</DOC>
