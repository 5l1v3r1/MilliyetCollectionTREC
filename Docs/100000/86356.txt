<DOC>
<DOCNO> 86356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sondun33.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Diana kıskançlıktan göğsünü çakı ile yaralamış 
</HEADLINE>
<TEXT>

     Eşi Prens Charles'ın sevgilisi Camilla Parker Bowles'un iri memelerini kıskanan Prenses Diana'nın, umutsuzluğa kapılarak göğsünü çakıyla yaraladığı öne sürüldü. 
     ''Globe'' adlı magazin dergisi ve New York Post gazetesinin haberine göre, bu iddia, Diana'nın uşağı Paul Burrell tarafından kaleme alınan, henüz basılmayan bir kitapta yer aldı. 
     Burrell, İngiliz makamlarınca, kraliyet ailesine ait 300 parça eşya ve hatırayı çalmakla suçlanıyor. 
     Kitapta İngiliz kraliyet ailesini sarsacak yeni iddiaların bulunduğu kaydedilen haberde, Burrell'in, hakkındaki hırsızlık suçlamalarının geri alınmaması halinde İngiliz makamlarını, kitabı bastırarak piyasaya sürmekle tehdit ettiği belirtildi. 
     Prens Charles ile Camilla arasındaki ilişkiyi izleyen ve Prenses Diana'ya sürekli rapor veren Burrell, Charles'in Diana ile balayındayken Camilla'yı telefonla arayarak, ''Seni her zaman sevdim'' dediğini de öne sürdü. Burrell, Diana'nin bu konuşmaya tanık olduğunu ve büyük umutsuzluğa kapıldığını yazdı. 
     Kitapta, Camilla Parker'in iri göğüslerini kıskanan Prenses Diana'nın Burrell'e, ''Benim üst tarafımda fazla bir şey yok, ancak Camilla'ninkiler Charles'in sevdiği biçimde gayet iri'' diye dert yandığı iddiaları yer aldı. Burrell, bu duruma çok üzülen Prenses Diana'nin eline aldığı küçük bir çakıyla memelerini yaraladığını öne sürdü. 
     Fransa'nın başkenti Paris'te 31 Ağustos 1997'de geçirdiği trafik kazasında ölen Galler Prensesi Diana'nın, Camilla'nın kendisinden çok daha tecrübeli ve iyi bir sevgili olmasına da kafayı taktığı ve ''Evlendiğimizde ben bakireydim. Camilla çok tecrübeli. Kimbilir, benim hayal dahi edemeyeceğim neler yapıyordur'' diyerek Burrell'e şikayette bulunduğu da kitapta yer aldı. 
     





</TEXT>
</DOC>
