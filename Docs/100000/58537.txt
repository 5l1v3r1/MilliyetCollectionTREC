<DOC>
<DOCNO> 58537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/guncel/gun09.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar da iktidarsızlık yaşar 
</HEADLINE>
<TEXT>

Doç. Tarcan, kadınlarda yaşlanmayla birlikte görülen uyarılma yetersizliğinin erkeklerdeki ereksiyon kaybına benzediğini belirtti 
     İSTANBUL Milliyet 

     Marmara Üniversitesi Tıp Fakültesi Üroloji Anabilim Dalı Öğretim Üyesi Doç. Dr. Tufan Tarcan, kadınların da erkekler gibi "cinsel iktidarsızlık" yaşayabileceğini söyledi. 
     Boston Üniversitesi Tıp Fakültesi'nde "İnsan klitoral kavernozal dokusunda yaşa bağlı yapısal değişikliklerin analizi" konulu çalışma yapan Doç. Dr. Tufan Tarcan, cinsel yaşamda erkeğe göre daha pasif rolde bulunan kadınların sorunlarının sosyal, dinsel ve cinsel tabulardan dolayı araştırılamadığını, yaşlanmayla cinsel yaşamın sona erdiği kanısıyla da, bu sorunların dile getirilmediğini kaydetti. 
     Araştırmasında, 6 aylık ile 90 yaş arasındaki kadın kadavralarında klitoral dokuları incelediğini ifade eden Tarcan, kadınlarda yaşlanmayla birlikte görülen klitorisin uyarılma yetersizliğinin, yaşlı erkeklerdeki ereksiyon kaybına benzediğini belirtti. 
     Tarcan, kalp hastalığı, damar sertliği, hipertansiyonu ve kolesterol yüksekliği olan yaşlı kadınlarda, aynı yaş grubuna göre klitoral değişikliklerin çok daha fazla görüldüğünü vurguladı. "Bir tür 'kadın iktidarsızlığı' olarak da tanımlanabilen bu durum hipertansiyon, aterosklerotik damar hastalığı, diyabet gibi hastalıklarda daha sık izlenmektedir" diyen Tarcan, erkeklerdeki iktidarsızlığın en önemli nedenlerinden biri olan damarsal risk faktörlerinin, kadınların iktidarsızlığı için de geçerli olduğunu kaydetti. 
     



 GÜNCEL 





















</TEXT>
</DOC>
