<DOC>
<DOCNO> 74749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur19.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karzai Perşembe günü geliyor... 
</HEADLINE>
<TEXT>

     Afganistan'daki geçici yönetimin başkanı Hamid Karzai, önceden planlanan ilk resmi Türkiye ziyareti için 28 Mart Perşembe günü Ankara'ya geliyor. 
     Diplomatik kaynaklardan edinilen bilgiye göre Karzai, 29 Mart Cuma sabahı Türkiye'den ayrılacak. 
     Kaynaklar, Afgan yetkililerin ülkede meydana gelen deprem nedeniyle önce ziyareti ertelemeyi düşündüklerini, ancak Türkiye'nin Kabil Büyükelçiliği'nin girişimleri sonucu Karzai'nin ziyaretinin yapılması konusunda anlaşmaya varıldığını belirttiler. 
     Ankara'ya 28 Mart Perşembe günü öğle saatlerinde gelmesi beklenen Karzai, temasları çerçevesinde Başbakan Bülent Ecevit ile görüşecek. 
     Dışişlere Bakanı İsmail Cem ile de biraraya gelmesi öngörülen Karzai, Cumhurbaşkanı Ahmet Necdet Sezer tarafından da kabul edilecek. 
     Karzai'nin temaslarında, Afganistan'da görev yapan Uluslararası Güvenlik Destek Gücü'nün ISAF komutasına ilişkin gelişmeler, Afgan ordusu ve ekonomisinin yeniden yapılandırılmasına Türkiye'nin katkıları, eğitim ve insani yardım çalışmaları ile bölgesel konuların ele alınması bekleniyor. 
     Hamid Karzai'nin ayrıca, Afganistan'ın dünya politikası vizyonunun oluşturulmasına yardımcı olmak amacıyla Ankara'da eğitim gören 20 Afgan diplomatı ziyaret ederek, eğitime ilişkin bilgi alması bekleniyor. 
     Karzai'nin ilk olarak 21 Mart'ta yapılması planlanan ziyareti, Nevruz kutlamaları nedeniyle ertelenmişti. 
     






</TEXT>
</DOC>
