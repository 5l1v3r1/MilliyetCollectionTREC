<DOC>
<DOCNO> 57796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur07.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Bağcılar'da bir kişi donarak öldü... 
</HEADLINE>
<TEXT>

     İstanbul'da etkisini sürdüren soğuk ve yağışlı hava nedeniyle, Bağcılar'da bir kişi donarak öldü. 
     Yüzyıl Maslak Caddesi üzerinde trafik ışıklarının yakınında yerde yatan ve ağzından köpük gelen bir kişiyi gören vatandaşlar, durumu polise bildirdiler. 
     Olay yerine giden polis ekipleri tarafından Bakırköy Devlet Hastanesi'ne kaldırılan 40-45 yaşlarındaki bu kişinin, soğuk hava nedeniyle donarak öldüğü kaydedildi. 
     Üzerinden kimlik belgesi çıkmayan bu kişinin cesedi, aynı hastanenin morguna kaldırıldı. 
     Bu arada, Ordu Caddesi üzerinde de kimliği henüz belirlenemeyen ve üzerinde sadece bir mont ile pijama olan 55-60 yaşlarındaki bir kişi donma tehlikesi geçirdi. 
     Polislerce donmak üzereyken bulunan ve Özel Gelişim Hastanesi'ne kaldırılan bu kişinin oldukça uzun süre soğukta kaldığı, kalp atışlarının yavaşladığı ve şuurunun kapalı olduğu belirtildi. 
     Yetkililer, konuşamadığı için halen ifadesi alınamayan bu kişinin, evini bulamayarak yolda kalmış olabileceğini kaydettiler. 
     






</TEXT>
</DOC>
