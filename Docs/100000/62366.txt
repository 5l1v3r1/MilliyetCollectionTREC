<DOC>
<DOCNO> 62366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sondun13.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in ziyareti Yunan basınında böyle değerlendirildi 
</HEADLINE>
<TEXT>

     Başbakan Bülent Ecevit'in ABD ziyaretine geniş yer ayıran Yunan basını, ''Türkiye'nin ABD'ye dostluğunu, bedeli karşılığı sunacağını'' öne sürdü. 
     Başbakan Ecevit'in çantasında, Avrupa Güvenlik ve Savunma Politikası AGSP , Kıbrıs, Türk-Yunan ve AB-Türkiye ilişkileri ile özel önem verdiği ekonomik konular olduğunu yazan gazeteler, Türkiye'nin ABD'den, stratejik önemi ve teröre karşı mücadelede verdiği destek karşılığı, siyasi ve özellikle ekonomik destek isteyeceğini savundular. 
     Yunanistan Başbakanı Kostas Simitis'in ABD ziyaretine oranla Başbakan Ecevit'in ziyaretinin bugünkü koşullarda daha fazla ağırlık taşıdığı yorumunu da yapan gazeteler, Amerikan basınında yer alan haberlerin de bu tespiti doğruladığını belirttiler. 
     ABD'nin, Türkiye'nin Yunanistan'a kıyasla terörle mücadelede daha sadık bir ortak olduğu kanısında olduğunu yazan Katimerini gazetesi, Başbakan Ecevit'in ABD Başkanı George Bush ile görüşmesinde, Yunanistan'ın teröre destek verdiği ''iddiasını'', AGSP konusunda çıkardığı engeli gündeme getireceğini ve Kıbrıs'ta konfederal çözüm için destek isteyeceğini öne sürdü. Katimerini, ''Türkiye dostluğunu bedeli karşılığı sunacak'' başlıklı haberinde, Başbakan Ecevit'in özellikle ekonomik destek isteyeceğini de savundu. 
     Haberinde, ''Washington'a ekonomik yardım ve borçların silinmesi için Türk çıkarması'' başlığını kullanan To Vima gazetesi, Türk hükümeti ve basınının ziyaretin ekonomik işbirliği bölümüne önem verdiklerini ve Türk heyetinin yarısının işadamı olmasının da bunun göstergesi olduğunu öne sürdü. 
     To Vima, adını vermediği bir Beyaz Saray yetkilisinin, ABD'nin Kıbrıs Rum kesiminin AB üyeliği konusuna karışmak istemediğini söylediğini yazdı. 
     Başbakan Ecevit'in ABD'ye ne Kıbrıs ne de Türk-Yunan ilişkileri için gittiği yorumunu yapan Apoyevmatini gazetesi, ziyaretin amacının ekonomik yardım konusunu görüşmek olduğunu iddia etti. Apoyevmatini, ''Başbakan Ecevit, valizleri dolarla dolu olarak ABD'den dönecek'' dedi. 
     Türk heyetinin Washington temaslarının ana gündem maddesini Kıbrıs konusunun oluşturacağını savunan Elefterotipiya gazetesi, ABD'nin, Kıbrıs'ın AB üyeliği için Türkiye'nin katkısını isteyeceğini iddia etti. 
     Elefterotipiya, Amerikan basının Ecevit'in ziyaretine Simitis'in gezisinden daha çok önem verdiğinin gözlendiğini de vurgulayarak, basının, Irak'ı hedef alan olası bir harekat için, Türkiye'nin stratejik açıdan önemini öne çıkardığını yazdı. 
     lia href ".. son sondun12.html" a A HREF "http www.milliyet.com.tr tavsiye webmail.asp" TARGET " blank"IMG SRC " sabitimg 03 gazete genel haberigondergri.gif" BORDER 0 ALIGN "RIGHT" A IMG SRC " sabitimg 03 gazete genel netscape-gri.gif" BORDER 0 HSPACE 0 VSPACE 5 WIDTH 320 HEIGHT 4 TD TR TRTD BGCOLOR "White" 
</TEXT>
</DOC>
