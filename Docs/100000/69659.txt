<DOC>
<DOCNO> 69659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur14.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Vergisi'nde beyan kaldırılıyor... 
</HEADLINE>
<TEXT>

     Emlak vergisinde 4 yılda bir beyanname alınması uygulamasını kaldıran ve sadece vergi değerini tadil eden nedenlerle mükelleflerden bildirim alınmasını öngören yasa tasarısı, TBMM Başkanlığı'na sunuldu. 
     Vergi Usul Kanunu ile Emlak Vergisi Kanunu ve Harçlar Kanunu'nda değişiklik yapan tasarı, vergilendirmede basitliği sağlamak amacıyla, ''rayiç bedel'' yerine inşaat maliyetlerine göre belirlenecek ''vergi değeri'' üzerinden emlak vergisi alınmasını hükme bağlıyor. 
     Tasarı uyarınca, emlak vergisinin ilk taksidi yeniden değerleme oranında artırılarak ödenecek. Buna göre, vergi mükellefleri 2001 yılı bina, arsa ve arazi vergisi tarhına esas olan vergi matrahlarının aynı yıla ait yeniden değerleme oranı olan yüzde 53.2 oranında artırılması sonucu bulanacak tutarlar üzerinden hesaplanan miktarın yarısı kadar tahakkuk ettirilecek vergiyi, emlak vergisinin ilk taksit olarak mart, nisan ya da mayıs ayı içinde ödeyecekler. 
     2002 yılı genel beyan dönemi için takdir komisyonlarınca geçen yıl 
     tespit edilen arsa ve arazi birim metrakare değerleri, yasanın yürürlük tarihinden itibaren 30 gün içinde yeniden belirlenecek. 
     2002 yılına ait emlak vergisi, mükellefler tarafından belediyelere 
     en son verilmiş bulunan beyannamelerde yer alan bilgiler ile 2002 yılı genel beyan dönemi için takdir komisyonlarınca tespit edilerek kesinleşen arsa ve arazi birim metrekare değerleri ve bu yıla ait normal inşaat maliyet bedelleri dikkate alınarak bulunan vergi değeri üzerinden, ilgili belediyelerce bu yılın kasım ayın içinde hesaplanan vergiden birinci taksit olarak ödenen vergi düşülerek kalan kısım, 2002 yılı kasım ayı içinde ikinci taksit olarak ödenecek. 
     Bilgilendirmek amacıyla ödenmesi gereken vergi, mükelleflere bir yazı ile bildirilecek. 
     Tasarı hükümlerine göre, Maliye ile Bayındırlık ve İskan Bakanlıkları bina normal inşaat maliyet bedellerini, uygulanacağı yıldan 4 ay önce ortaklaşa tespit edcekler. 
     Takdir komisyonları, arsalara ve arazilere ait birim değer tespitini 4 yılda bir yapacak. Bakanlar Kurulu 4 yıllık süreyi 8 yıla kadar çıkarabileceği gibi 2 yıla kadar da indirebilecek. 
     Belediyeler, takdir işlemlerinin yapıldığı yılı takip eden bütçe yılının Ocak ve Şubat aylarında mükelleflerin ödeyeceği vergiyi belirleyecek. Bina değerini tadil eden sebeplerin ortaya çıkması halinde ise mükellefin bildirimde bulunduğu yılı takip eden yılın Ocak ayında vergiyi saptayacak. 
     Vergi değeri, arsa ve arazilerin niteliğine göre takdir komisyonlarınca belirlenen birim değerlerine göre, binalar için ise inşaat maliyetleri ile arsa veya arsa payı esas alınarak hesaplanacak. 
     Tasarının, yarın Plan ve Bütçe Komisyonu'nda, 28 Şubat Perşembe günü de TBMM Genel Kurulu'nda görüşülmesi bekleniyor. 
     






</TEXT>
</DOC>
