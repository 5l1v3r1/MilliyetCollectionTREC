<DOC>
<DOCNO> 51539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/siyaset/asiy.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz Ayrımcı Birlik 
</HEADLINE>
<TEXT>

Başbakan Yardımcısı, AB’nin, üyelerden bile istemediği kriterleri Türkiye’den talep ettiğini söyledi 
     ANKARA Milliyet 

     Başbakan Yardımcısı Mesut Yılmaz, AB organları ve üyelerinin genişleme politikasını gözden geçirmelerini isteyerek, "Türkiye aleyhine var olduğu gözlenen ayrımcı tutumdan vazgeçileceğine inanıyoruz" dedi. 
     "AB’ye Katılma Sürecinin Anayasal Yansımaları" konulu seminerin açılışını yapan Yılmaz, Türkiye’nin, AB’ye aday ülkelerin ve hatta üyelerin bile tam uygulayamadığı bazı kriterlerin kendisinden talep edilmesini "ayrımcılık" olarak göreceğini dile getirdi. Üyeliğin duygusal yaklaşımlarla değil, rasyonel ölçütlerle değerlendirilmesi gerektiğini söyleyen Yılmaz, "AB üyeliği hiçbir ülkede mutlak bir kabulle karşılanmamıştır" dedikten sonra şöyle konuştu "Biz AB üyesi ve aday ülkelerin yerine getirdiği tüm ekonomik ve siyasi kriterleri üstlenmeye hazırız. Ancak, bizden değil aday ülkelerin, üyelerin bile tam uygulayamadığı geleceğe ilişkin temenniler mahiyetinde bazı kriterleri şimdiden yerine getirmemiz istenirse, bunu bir ayrımcılık olarak görürüz. Unutulmamalı ki, AB üyesi olmakla Türkiye’nin birliğe sağlayacağı katkı, getireceği sıkıntıların kat kat üzerindedir." Soğuk Savaş dönemindeki kutuplaşma ve bazı ihtilafların, 70’li yıllardan sonra Türkiye’ye dış destekli yoğun bir terör kampanyası olarak yansıdığını vurgulayan Yılmaz, şunları söyledi 
     "Bu kampanyanın 80’li yıllardan itibaren dış destekli bölücü teröre dönüşmesiyle, Türkiye’de demokrasi sarsıntı geçirmiş, insan hak ve özgürlüklerine bazı kısıtlamalar getirilmiştir. 1982 Anayasası, o koşullarda hazırlandığı için o dönemin anlayışını yansıtmaktadır." 
     



 SİYASET 









</TEXT>
</DOC>
