<DOC>
<DOCNO> 56525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/ekonomi/eko03.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni ekonomi bitiyor sıra biyoteknolojide’ 
</HEADLINE>
<TEXT>

ABD’li ünlü fütürist Dr. Davis, bilgi ekonomisinin 50 yılda ömrünü tamamladığını belirterek, Bir sonraki ekonomik yaşamın temeli biyoteknoloji olacak’ dedi 
     EKONOMİ SERVİSİ 

     ABD’li ünlü fütürist Dr. Stan Davis insanoğlu için ilk ekonomi dönemi olan avcılık döneminin çok uzun bir yaşam döngüsü olduğunu, tarımsal ekonomilerin ise insan hayatında 10 bin yıl boyunca yer aldığını ancak bilgi ekonomisinin 50 yılda ömrünü tamamladığını söyledi. 
     "Eczacıbaşı’nda Yaratıcı ve Yenilikçi Buluşmalar Günü" adlı toplantıya katılan Davis, sanayi ekonomisinin de 200 yıldan daha kısa sürdüğünü ifade ederek, "1950’lerden sonra bir ekonomi daha başgösterdi. Çoğumuz buna bilgi ekonomisi yeni ekonomi adını verdi. Mevcut ekonomi, 50 yaşında ve çoktan bu yaşam döngüsü içinde hayatının yarısını tüketti. Bir sonraki ekonomik yaşamın temeli biyoteknolojilerde atılacak" diye konuştu. 
     
Moleküler değerler      Davis, biyoteknolojinin temellerinin atıldığını, bu ekonominin insanlara odaklanmış olmasından dolayı uzun vadede çok baskın olacağını savundu. Bu anlamda en temel sektörün ilaç endüstrisi olacağını söyleyen Davis, tıp, sağlık ve gıdanın bunun etrafında, destekleyen sektörler olacağını söyledi. Davis, para getirecek alanın DNA’da yapılan çalışmalarda yattığını, geleceğin ekonomisinde ekonomist değerlerin moleküler düzeyde yaratılacağını kaydetti. Davis, biyolojik ekonomide çekirdek ürünün ne olacağını henüz bilinmediğini belirtti. Gelecek 10 yılda bilgi ekonomisinin üçüncü çeyreğinin tamamlanacağına işaret eden Davis, birkaç yıl içinde chiplerin kıyafetlerin içine dikileceğini söyledi. 
     Yazılım sektörünün de ortadan kalkacağını savunan Davis, "Yazılımı ürün olarak değil, bir hizmet olarak düşünün" diye konuştu. "Bu dünyada hız, bağlantı ve soyut kavramlara odaklanıyoruz" diyen Davis, bu dönemde olgunlaşmış işleri yukarı götürüp yeni başlayan işleri büyütmek gerektiğini kaydetti. Eczacıbaşı Holding Yönetim Kurulu Başkanı Bülent Eczacıbaşı da, toplulukta bütünsel kaliteyi, yaratıcılığa ve yenilikçiliğe odaklanmalarına yardımcı olacak bir yönetim felsefesi olarak benimsediklerini bildirdi. 
     
Yaratıcılık ödülü      Eczacıbaşı Yaratıcı ve Yenilikçi Buluşmalar Günü ödül töreni ile son erdi. İpek Kağıt’a "Yaratıcılık ve Yenilikçilik Büyük Ödülü", İntema’ya "Uygulama Geliştirme Büyük Ödülü" ve Eczacıbaşı Banyo Küvetleri’ne de "Kalite Büyük Ödülü" verildi. 
     



 EKONOMİ 















</TEXT>
</DOC>
