<DOC>
<DOCNO> 85098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo18.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya Parlamentosu, Milli Marş söylemeyen futbolcuları tartışıyor 
</HEADLINE>
<TEXT>

     Dünya Kupası'na katılacak İtalyan Milli Takımı'ndaki futbolcuların İtalya Milli Marşı'nı bilmemeleri polemiklere yol açtı. 
     Hükümet ortaklarından aşırı sağcı Ulusal İttifak Partisi'nden senatör Giuseppe Consolo, Spor Bakanı Giuliano Urbani'ye verdiği soru önergesinde milli futbolcuların Milli Marşı okumalarının zorunlu tutulmasını istedi. 
     Consolo, ''Milli Marşı okumayı kabul etmeyen tek takım İtalya. Elbetteki bu bizim yurt dışındaki imajımızı olumlu etkilemiyor. Milli formayı giyen futbolcular, normal vatandaş değil. Resmi olarak ülkemizi temsil ediyorlar ve dünyanın dört bir yanından milyonlarca izleyici, futbolcularımıza ülkemizin büyükelçileri gibi bakıyor'' dedi. 
     İtalyan Milli Takımı'ndaki birçok futbolcu Milli Marşı bilmediğini kabul ederken, televizyonlardaki görüntüler birçoğunun ya eksik yada yanlış söylediğini ortaya çıkardı. 
     Milli Marşın çalındığında kendileri tarafından da okunması konusunda yapılan baskıları gereksiz bulan futbolcular ise şu anda Milli Marş'tan önce maçları düşündüklerini belirttiler. 
     





</TEXT>
</DOC>
