<DOC>
<DOCNO> 64872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur34.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere'nin Gölge Sağlık Bakanı İstanbul'da 
</HEADLINE>
<TEXT>

     Türkiye'deki temaslarını Şişli Etfal ve Acıbadem Carousel hastanelerine yaptığı ziyaretlerle tamamlayan, İngiltere'nin ''Gölge Sağlık Bakanı'' ve Muhafazakar Parti Milletvekili Liam Fox, İstanbul'da gezdiği özel ve kamu hastanelerinde, en çok yoğun bakım hizmetlerinden etkilendiğini bildirdi. 
     Fox, ''Ana Muhalefet Sağlık Sözcüsü'' Simon Burns'un da yer aldığı heyetle birlikte bugün ilk olarak, Şişli Etfal Hastanesi'nde incelemelerde bulundu. 
     İl Sağlık Müdürü Osman Karaarslan ve Şişli Etfal Hastanesi Başhekimi Burhan Dadaş ile hastaneyi gezen Fox, yetkililerden bilgi aldı. 
     Ziyaretin ardından bir açıklama yapan Karaarslan, teşkilat, personel ve hastane bakımından Türkiye'deki sağlık hizmetlerinin, Avrupa düzeyinde verildiğini söyledi. 
     Teknik ekipmanların sağlanması durumunda Türkiye'de yapılamayacak ameliyat olmadığını vurgulayan Karaarslan, Bakanlık ve özel hastaneler bazında yurtdışından hasta getirilmesiyle ilgili çeşitli çalışmalar yapıldığını bildirdi. 
     Fox'un hastaneyi ziyaretinde, özellikle çocuk ve onkoloji servisleriyle ilgilendiğini anlatan Karaarslan, İngiltere'den hasta gelmesi durumunda uygulanacak fiyatın bakanlık tarafından belirleneceğini, bu konuda gerek hastanelerin, gerekse hasta getirmek isteyen şirketlerin Türkiye'deki sigorta şirketleriyle doğrudan anlaşma yapabileceklerini kaydetti. 
     
     İstanbul ziyaretini değerlendirdi 
     Daha sonra Acıbadem Carousel Hastanesi'ni ziyaret eden Liam Fox, Acıbadem Sağlık Grubu Tıbbi Direktörü Prof. Dr. Metin Çakmakçı ve hastanenin Sağlık İşletmeleri Direktörü Meri Bahar'dan bilgi aldı. 
     Hastaneden çok etkilendiğini belirten Fox, özel odaları gezerken ziyaret ettiği, menüsküs ameliyatı olan Kadir Tatlıcı adlı hastaya, ''Çok çok güzel bir hastane. Çok şanslısınız'' dedi. 
     İncelemelerinin ardından İstanbul'a yaptığı ziyareti de değerlendiren Fox, ''Eğer ticari bir ziyaret yapmış olsaydım, İstanbul'daki hizmet sunucuları çok iyi bir iş yapmış olurlardı'' dedi. 
     ''Özel sağlık sektörü'' örneği olarak ziyaret ettiği Acıbadem Carousel Hastanesi'nin modern teknolojinin tüm imkanlarına sahip ve hiçbir yeri aratmayacak düzeyde olduğunu vurgulayan Fox, ''Ancak devlet tarafından baktığımız zaman, daha yüksek teknolojilere sahip olacak şekilde yatırımlar yapılması gerektiğini görüyorum'' diye konuştu. 
     Birinci basamak sağlık hizmetlerine kent içinde pek yatırım yapılmadığını gözlediğini anlatan Fox, ''Temel sağlık hizmetlerinin aksadığı yönünde bir izlenimim var. Devletin, bu konuda daha ağırlıklı çaba göstermesi gerek'' dedi. 
     
     Yoğun bakım servislerini övdü 
     Ziyaret ettiği kamu ve özel hastanelerde kendisini en çok yoğun bakım hizmetlerinin etkilediğini dile getiren Fox, ''Yatırımı, altyapısı, ekibin morali, servisin genişliği ve temizliği beni çok etkiledi'' diye konuştu. 
     Fox, ''İngiliz hükümetinin hastaları tek bir ülkeye mi, yoksa farklı ülkelere mi göndereceği'' sorusunu ise ''Sadece sağlık sistemlerinde binde 46 oranında hasta, Avrupa ülkelerine gönderilecek. 
     Bu da çok ufak bir hizmeti dışarıdan temin ediyoruz anlamına gelir. 
     Herhangi bir ülke seçimi yok'' diye yanıtladı. 
     ''Mensubu bulunduğu Muhafazakar Parti'nin İngiliz hastaların yurtdışında tedavisine karşı olduğunun'' söylenmesi üzerine Fox, şunları kaydetti 
     ''Şu ana kadar giden hastaların böyle bir projede yer almasına karşı herhangi bir görüşümüz yok, ama gerekli yatırımların İngiltere'de de yapılması gerektiğini düşünüyoruz. Hasta için hangisi uygunsa öyle olması doğru.'' Türkiye dışında 6 ülkeyi daha ziyaret ettiklerini hatırlatan Fox, sözlerini şöyle tamamladı 
     ''Bilgi dolu kutulara sahibiz. Onları inceleyeceğiz. Yanımda götüreceğim en önemli şey, bu ülkelerin sağlık sistemlerini tartışmaya açabilmek ve kendi sağlık sistemimize öneriler oluşturmak. Ama kendini çok ileri zannedenlerin de aslında nerede olduklarını belirtmek, paylaşmak.'' 
     






</TEXT>
</DOC>
