<DOC>
<DOCNO> 67285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo07.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor'un yeni defans oyucusu Kürşat gelecekten umutlu 
</HEADLINE>
<TEXT>

     Samsunspor maçında son dakikada gol çizgisi üzerinden çıkardığı topla Trabzonspor'un galibiyetinde büyük rol oynayan Kürşat, bordo-mavili takımın savunmada artık sıkıntı yaşamayacağını söyledi. 
     Çaykur Rizespor'dan ligin ikinci yarısında kiralık olarak transfer edilen Kürşat, Samsunspor karşısında sahadan farklı galibiyetlerle ayrılabileceklerini, ancak oyunu zora soktuklarını da belirtti. Kürşat, ''Futbol hata oyunudur. Son dakikada çizgi üzerinden topu çıkararak, arkadaşımın hatasını telafi ettim. Bunun için de çok sevinçliyim. Zaten beni, takımın az gol yemesini sağlamak için aldılar'' dedi. 
     Samsunspor karşısında önemli bir galibiyet aldıklarını da ifade eden Kürşat, ''Takım, üzerindeki stresi attı. Artık bizi daha iyi günler bekliyor. Seri galibiyetler alacağımıza inanıyoruz. Tüm takım elbirliği ile bunu başaracak güçteyiz. Savunmamıza garanti gözüyle bakıyorum'' diye konuştu. 
     Trabzonspor'un büyük bir camia olduğunu, bordo-mavili kulüpte futbol oynamaya başladıktan sonra daha iyi anladığını da dile getiren Kürşat, şunları söyledi 
     ''Taraftarlar dahi kötü sonuçlara rağmen artarak Trabzonspor'u maçlarda destekliyor. Trabzonspor'un ortamından çok memnunum. Herkes tarafından iyi karşılandım. Trabzonspor ile sezon sonunda mukavelem bitiyor, ancak kalmamı isterlerse, kalmaktan dolayı mutluluk duyarım.'' 
     






</TEXT>
</DOC>
