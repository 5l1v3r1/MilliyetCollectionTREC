<DOC>
<DOCNO> 68151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/son/sonspo09.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Milan 2 aydır kazanamıyor...Ümit'e ise övgü var.. 
</HEADLINE>
<TEXT>

     İtalya'nın AC Milan takımında oynayan Ümit Davala, dün akşam Atalanta Bergamo'ya karşı 90 dakika forma giyerek, takımının en iyilerinden biri olarak gözüktü. 
     Fatih Terim tarafından Galatasaray'dan AC Milan'a getirilen Ümit'e, Türk teknik adamın işine son verildikten sonra yeni teknik direktör Carlo Ancelotti tarafından az forma şansı verilmişti. 
     Uzun bir aradan sonra kırmızı-siyahlı ilk 11'e giren Ümit, gösterdiği performansla beğeni topladı. AC Milan-Atalanta Bergamo maçını canlı yayınlayan Tele Televizyonu'nda yapılan yorumlarda, AC Milan'ın ataklarını düzenleyen, topu rakip ceza alanına yollamayı başarabilen tek isim olarak Ümit gösterildi. 
     Bugünkü spor gazeteleri de genelde Ümit'i Milan'ın en iyileri arasında verdi. Yapılan değerlendirmelerde, La Gazzetta dello Sport, ''Sahaya tüm isteğini koyarak, fiziksel olarak çok yoruluyor'', Corriere dello Sport, ''Türk futbolcu, Serginho'nun yokluğunu hissettiriyor ama hiç olmazsa boş alanlarda daha ele tutulur işler yapıyor'' ve Tutto Sport da ''2 ay sonra sol mevkiye veriliyor. 
     Serginho olmadığı biliniyordu ama kötü bir görüntü bırakmıyor. 
     Özellikle Kaladze ile iyi anlaşıyor. Futbolun uluslararası özelliği, Türk artı Gürcü fermuar iyi işliyor'' biçiminde ifadelerini kullandı. 
     Öte yandan 23 Aralık tarihinden bu yana kazanamayan AC Milan, son 6 maçında, 5 beraberlik ve 1 yenilgi aldı. Gazetelerdeki başlıklarda, ''Bu Milan kazanmayı bilmiyor'', ''Amaçsız bir Milan'', ''Milan ve Shevchenko krizde'' denildi. 
     Sezonu ilk 4 sırada tamamlayıp Avrupa Şampiyonlar Ligi'ne katılma şansından her hafta daha uzaklaşan AC Milan'da en büyük sorun kapalı savunmaları açamamak ve gol pozisyonu yaratamamak olarak gözüküyor. 
     Uzun süredir gol bulamayan Ukraynalı Shevchenko'nun da golsüz geçen her hafta sonunda daha fazla gol atamama paniğine girdiği bildirildi. 
     San Siro Stadı'nda kırmızı-siyahlı taraftarlarca ıslıklanan teknik direktör Carlo Ancelotti ise basına açıklamasında, diğer haftalara oranla Atalanta Bergamo karşısındaki AC Milan'ın daha iyi olduğunu ve bu krizden çıkacaklarını savundu. 
     Her zaman olduğu gibi AC Milan'ın her puan yitirişinde, 9. haftada görevine son verilen Fatih Terim kazanmayı sürdürüyor. Yapılan yorumlarda, Terim'in AC Milan'ının hiç olmazsa arada göze hoş gelen futbol oynattığı ve gol attığının altı çiziliyor. 
     






</TEXT>
</DOC>
