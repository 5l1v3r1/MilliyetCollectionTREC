<DOC>
<DOCNO> 73677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur21.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Nevruz mitingine yasak geldi 
</HEADLINE>
<TEXT>

     İstanbul Emniyet Müdürlüğü, Nevruz'un kutlanması amacıyla Şişli Abide-i Hürriyet Meydanı'nda düzenlenmek istenen açık hava toplantısının, yasadışı gruplarca provoke edileceği yolunda alınan bilgiler üzerine yasaklandığını bildirdi. 
     Basın Protokol ve Halkla İlişkiler Şube Müdürlüğü'nden yapılan yazılı açıklamada, geçmişte ve günümüzde bütün Türk devletleri ve topluluklarda geleneksel olarak kutlanan Nevruz'un, bu yıl da valiliğin kontrolünde çeşitli sivil toplum kuruluşları tarafından bayram ve şenlik havasında, birçok kapalı ve açık yer toplantılarıyla kutlanacağı belirtildi. 
     Açıklamada, bunun dışında 21 Mart 2002 Perşembe günü 10.00 ile 16.00 saatleri arasında Şişli Abide-i Hürriyet Meydanı'nda düzenlenmek 
     istenen açık hava toplantısının ise yasadışı gruplarca provoke edilmek suretiyle istismar edileceği yönünde alınan bilgiler üzerine yasaklandığı bildirildi. Yasalara aykırı olarak yapılabilecek her türlü toplantı ve gösterilerle ilgili, il genelinde tüm emniyet tedbirlerinin alınarak uygulamaya konulduğu belirtilen açıklamada, ''Bu nedenle, vatandaşlarımızdan yasadışı açık hava toplantısı ile ilgili katılım çağrılarına itibar etmemeleri ve alınan güvenlik tedbirlerine tam olarak uymaları beklenmektedir'' denildi. Aksi durumun, 2911 sayılı Toplantı ve Gösteri Yürüyüşleri Kanunu'na göre suç teşkil edeceği ve ilgililer hakkında yasal işlem yapılacağı belirtilen açıklamada, İstanbul'da tam anlamıyla sağlanmış olan huzur ve güven ortamının devam ettirileceğinin, tüm vatandaşlarca bilinmesi gerektiği ifade edildi. 
     
     Emniyette toplantı 
     Bu arada, İstanbul Emniyet Müdürü Hasan Özdemir, emniyet müdür yardımcıları, şube ve ilçe emniyet müdürlerinin de katılımıyla Nevruz için alınan güvenlik önlemlerini gözden geçirmek üzere bir toplantı yaptı. 
     İl genelinde yarın, eğlence kutlaması dışında izinsiz gösterilerin engellenmesi amacıyla geniş çaplı önlemler alınacağı, yasadışı pankart asma ve slogan atmalara izin verilmeyeceği, gün boyu uçuş yapacak bir polis helikopterinin de yerdeki ekiplere yardımcı olacağı öğrenildi. 
     
     İzin verilmemesine tepki 
     Nevruz Bayramı'nı, Şişli Abide-i Hürriyet Meydanı'nda kutlamak için Valiliğe başvuruda bulunan kuruluşlar, bu isteme izin verilmemesine tepki gösterdi. 
     İnsan Hakları Derneği İHD İstanbul Şubesi'nde düzenlenen basın toplantısında konuşan HADEP İstanbul İl Başkanı Doğan Erbaş, İHD İstanbul Şubesi'nin de aralarında bulunduğu 5 kuruluş tarafından oluşturdukları Tertip Komitesi'nin, Nevruz Bayramı'nı kutlamak için geçen hafta İstanbul Valiliği'ne başvuruda bulunduklarını kaydetti. 
     Toplantıya, 2911 sayılı Toplantı ve Gösteri Yürüyüşleri Kanunu'nun 17. maddesi ile 5442 Sayılı İl İdaresi Kanunu uyarınca izin 
     verilmediğini bildiren Erbaş, bunun keyfi ve hukuk dışı bir tutum olduğunu iddia etti. 
     






</TEXT>
</DOC>
