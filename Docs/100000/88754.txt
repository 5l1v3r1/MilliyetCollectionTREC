<DOC>
<DOCNO> 88754 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/ekonomi/eko06.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk destek 10,000 seviyesinde 
</HEADLINE>
<TEXT>

Kısa ve uzun vadeli göstergeler endeksin destek bölgelerinde bulunduğunu gösteriyor 
     Zeynep Candan AKTAŞ 

     Haftayı 10,000 desteğinde tutunma çabasıyla geçiren endeks kapanışı 10,151 puan ile çok kritik bir noktada gerçekleştirdi. Hafta içinde daralan hacimle 10,040 puanların görülmesi de endeksin güç kaybettiğini gösteriyor. Kısa vadeli göstergeler bir taraftan uyumsuzluk görünümleri, diğer taraftan kararsız bölgelerden gelen satış görünümleri ile bu güçsüzlüğü teyid ediyor. 
     
Endeks destek bölgelerinde      Uzun vadeli göstergeler ise aşırı satım bölgelerine gerileyerek endeksin destek bölgelerinde bulunduğunu gösteriyor. Bu durumda endeksin uzun vadeli simetrik dipler görünümünü geçerliliğini yitirdi. Uzun vadeli düzeltme ise devam ediyor. 
     Halihazırda endeksin uzun vadeli düzeltmede dip ve taban oluşumu tamamlanmadı. Endeksin kısa vadeli göstergeleri uyumsuz görünümleriyle toparlanma çabasını işaret etmesine rağmen, kararsız bölgelerden aşağı dönüşler satış baskısının etkili olduğunu gösteriyor. 
     Teknik açıdan 10,000 seviyeleri oldukça güçlü bir destek seviyesi. Daha önce 10,000 seviyelerinin altı Amerika’daki 11 Eylül olayları, Kasım 2000’deki bankacılık krizi ve Şubat 2001’deki döviz kriziyle görülmüştü. 10,000’in altında kalınan sürelerin oldukça kısa olması en azından 10,000’in altına olası gerilemelerin alım fırsatı olarak değerlendirilme olasılığını güçlendiriyor. 
     Son dönemde ekonomide yaşanan olumlu gelişmelere rağmen siyasi arenada ortaya çıkan gerginlikler bir anda herşeye yine şüpheyle yaklaşılmasına neden oldu. Zaten iki yılı geçkin bir süredir devam eden düşüş eğilimi yatırımcıların piyasaya güvenlerini yitirmesine neden olmuştu. 
     Yavaş yavaş ekonomide yaşanan gelişmelerin piyasaları rahatlatması beklenirken yeniden bıçak sırtı dengelere dönüş alternatif piyasaları daha cazip duruma getiriyor. 
     
Dirençler 10,500 - 11,000’de      Bir de sermaye piyasalarında devam eden arz baskısı ortak satışları, halka arzlar, sermaye artışları talep tarafının cılız kalmasına neden oluyor. Bu da piyasada işlem hacminin giderek daralması ve senetlerde gün içinde geniş marjlarda hareket olasılığını artırıyor. 
     Önümüzdeki hafta için endeksin destekleri 10,000 ve 9,600’de iken dirençler 10,500 ve 11,000 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
