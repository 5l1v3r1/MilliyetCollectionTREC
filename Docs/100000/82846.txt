<DOC>
<DOCNO> 82846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo12.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Basketbol takımı, Murat Özgül'le devam edecek 
</HEADLINE>
<TEXT>

     Erkekler Birinci Basketbol Ligi'nde play-off çeyrek final serisinde Efes Pilsen'e elenen ve 2001-2002 sezonunu tamamlayan Fenerbahçe'de hedef gelecek sezon olarak belirlendi. 
     Fenerbahçe Kulübü Basketbol Şube Sorumlusu Murat Aşık, bu sezon ligde istedikleri başarıyı yakalayamadıklarını söyledi. 
     Aşık, 2001-2002 sezonunda geçmiş yıllara göre başarısız olduklarını belirterek, ''Biz zaten göreve geç geldik. Bu sezon istenilenler elde edilemedi. 
     Fenerbahçe'nin her zaman bir çizgisi vardı. En azından ligi 6. sırada bitirecek bir takımımız olurdu. Ama bu sezon ligi 9. sırada bitirdik'' dedi. 
     Ligi istedikleri yerde bitirememelerine rağmen play-off'ta mücadele etme hakkı kazandıklarını vurgulayan Aşık, şöyle konuştu 
     ''Ligde başarısız olarak taraftarlarımızı üzmüştük. Sezon içinde de hedef olarak Galatasaray maçlarını koymuştuk. Play-off 1. turunda da sarı-kırmızılı rakibimizle eşleştik. Seri öncesi en azından Galatasaray'ı yenip elersek taraftarlarımıza başarısızlığı unuttururuz diye düşündük. Nitekim Galatasaray'ı eledik ve bir nebze taraftarlarımızı sevindirdik. Bu seriden sonra Efes Pilsen ile eşleştik. Galatasaray'ı elemiş olmamız bize cesaret verdi, ama rakibimiz karşısında ilk maçta kötü oynadık ve yenildik. İkinci maçı ise son saniyelerde kaybettik.'' Aşık, bu sezonu geride bıraktıklarını ve gelecek sezonu düşünmeye başladıklarını kaydederek, ''Öncelikle antrenör Murat Özgül ve menajer Remzi Dilli ile yeniden anlaşmayı düşünüyoruz'' dedi. 
     Murat Aşık, yönetim olarak istikrardan yana olduklarını belirterek, ''Teknik ekiple gerekli görüşmeler yapılacak. Zaten resmi olmasa da kendileriyle konuşuyoruz. Yönetimin de gerekli onayı vermesinden sonra kendilerine resmi teklifi götüreceğiz'' diye konuştu. 
     Şube sorumlusu Murat Aşık, Fenerbahçe olarak uzun vadede şampiyonluğu hedeflediklerini söyledi. 
     Türkiye'nin her yerinde oyuncu taraması yaparak genç yetenekleri kulübe kazandırmayı istediklerini kaydeden Aşık, sözlerini şöyle tamamladı 
     ''Gelecek sezon en azından ligi bu sezonkinden daha iyi bir yerde bitirmek istiyoruz. Gelecek sezon mağlubiyetten daha fazla galibiyetimiz olmasını amaçlıyoruz. Teknik ekiple anlaşmamızdan sonra oyuncu transferlerine başlayacağız. Antrenörümüz kadroda bulunan 3 yabancının kalmasını isterse biz de kalmaları için gayret gösteririz. 
     Hedefimiz uzun vadede şampiyonluktur. En azından şampiyonluğa oynayan bir takım yaratmayı amaçlıyoruz.'' 
     





</TEXT>
</DOC>
