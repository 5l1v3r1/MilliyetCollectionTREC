<DOC>
<DOCNO> 75147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo23.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak coştu "Mahşer günü elimiz Ali Aydın'ın yakasında olacak" 
</HEADLINE>
<TEXT>

     Galatasaray Kulübü'nün eski yöneticisi Abdürrahim Albayrak, Aka Koleji öğrencileri tarafından ''Yılın En İyi Yöneticisi'' seçildi. 
     Aka Koleji öğrencilerinin yaptığı ankette ''Yılın En İyi Yöneticisi'' seçilen Abdurrahim Albayrak'a ödülü, ziyaret ettiği okulda, Bahçelievler Belediye Başkanı Saffet Bulut tarafından verildi. 
     Öğrencilerin yoğun ilgi gösterdiği Albayrak, soruları yanıtlarken, Galatasaray'ı çok sevdiğini ve kendisini Allah'tan başka kimsenin sarı-kırmızılı renklerden ayıramıyacağını söyledi. 
     Albayrak, ''Başkanımız Özhan Canaydın ve Ali Dürüst ile dün bir toplantı yaptık. Benim sezon sonuna kadar eski görevimi sürdürmemi istediler. Kendilerine çok teşekkür ederim'' dedi. 
     Galatasaray'ın, Fenerbahçe ile yaptığı karşılaşmada 4 futbolcularına kırmızı kart gösterilmesi konusundaki görüşlerinin sorulması üzerine Albayrak, ''Mahşer günü tüm Galatasaraylıların eli hakem Ali Aydın'ın yakasında olacak'' yanıtını verdi. 
     Albayrak, İtalya'nın AS Roma takımıyla yapılan Avrupa Şampiyonlar Ligi maçında yaşananları da rakip takımın puan yitirmeyi hazmedememesine bağladı. 
     Albayrak, sarı-kırmızılı futbolcuların imzaladığı Arif'in 6 numaralı formasını da okula hediye etti. 
     






</TEXT>
</DOC>
