<DOC>
<DOCNO> 54396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sonspo22.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erzurumspor "Bizim için lig Galatasaray'ı yenmekten önemli" 
</HEADLINE>
<TEXT>

     Erzurumspor Kulübü Başkanı Cemal Polat, Türkiye Kupası 3. Kademe maçında Galatasaray'ı yenmelerinin kendilerini çok mutlu ettiğini belirterek, ''Bizim için önemli olan lig maçlarıdır'' dedi. 
     Polat, maç sonrası yaptığı açıklamada, ligde kötü günler yaşadıklarını, ancak Galatasaray'ı yenmeleriyle çok iyi moral kazandıklarını belirterek, bu galibiyetin ardından lige ağırlıklarını koyacaklarını söyledi. 
     Kendileri için lig maçlarının çok daha önemli olduğunu ifade eden Polat, ''Önemli olan bu anlayış ve inancı lig maçlarına yansıtabilmektir. Galatasaray, Avrupa Şampiyonlar Ligi'nde göğsümüzü kabartmaya devam etsin, biz kupada gidebileceğimiz yere kadar gideceğiz'' diye konuştu. 
     Erzurumspor Teknik Direktörü Ekrem Al da takımının Galatasaray'a karşı temkinli ve haddini bilen bir şekilde oyun sergilediğini belirterek, ''Futbolcu arkadaşlarımın müthiş mücadelesi ve saha şartlarını da kendi lehimize kullanarak maçı kazanmasını bildik'' dedi. 
     Galatasaray Futbol Şube Sorumlusu Abdurrahim Albayrak ise Erzurumspor'un iyi oynadığını ve altın golü bulup galip geldiğini söyledi. 
     Albayrak, sahanın zeminin buzlu ve karla kaplı olmasının kendilerinin aleyhine olduğunu da belirterek, ''Biz buzlu sahalarda maç yapmadığımız için alışkın değiliz. Ancak Erzurumspor'a da sahasından dolayı bir şey demeye hakkımız yok. Erzurumspor'a bundan sonra oynayacağı maçlarda başarılar diliyorum'' diye konuştu. 
     






</TEXT>
</DOC>
