<DOC>
<DOCNO> 95098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sondun24.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Dışişleri "Türkiye'nin istikrar içinde olmasını isteriz" 
</HEADLINE>
<TEXT>

     Yunanistan Dışişleri Bakanlığı Sözcüsü Panos Beglitis, Atina'nın ''Türkiye'nin siyasi istikrar içinde olmasını arzu ettiğini'' söyledi. 
     Beglitis, basın toplantısında sorular üzerine Türkiye'deki gelişmeler hakkında, komşu bir ülkenin iç işlerine ilişkin oldukları gerekçesiyle yorum yapamayacağını belirtti. 
     Beglitis, ''Kuşkusuz, Türkiye'deki siyasi gelişmeleri özel bir ilgiyle izliyoruz. Bunlar, komşu ülkenin iç işleriyle ilişkili olduğu için yorum yapmam söz konusu değil ama Türkiye'nin siyasi istikrar içinde olmasını arzu ederiz. Bu dileğimiz, Türkiye gibi bölgenin istikrar ve güvenliği açısından özel önem taşıyan bir ülke ve bölgedeki tüm ülkeler için geçerlidir'' dedi. 
     Gazetecilerin, Türkiye ile Yunanistan arasındaki ilişkilerin son gelişmelerden nasıl etkileneceğine ilişkin sorularını da yanıtlayan Beglitis, geçen yıllardaki her düzeydeki temas ve diyaloğun prensipler üzerine inşa edilmiş bir süreç yarattığını vurguladı. Beglitis, ''Bu sürecin, güncel gelişmelerden etkilenmeyeceğine ve Türkiye ile temasımızın yapıcı bir biçimde süreceğine inanmak isterim'' dedi. 
     Bu arada, Yunanistan Dışişleri Bakanı Yorgo Papandreu ile AB Dış Politika ve Savunma Yüksek Temsilcisi Javier Solana'nın önceki gün Sisam Samos adasında, Andreas Papandreu Vakfı tarafından düzenlenen uluslararası toplantı çerçevesinde biraraya geldiklerini belirten Beglitis, ''Solana'ya Avrupa Güvenlik ve Savunma Politikası'na AGSP 
     ilişkin çıkmazı sona erdirmek için Türkiye'ye yönelik yeni girişimlerde bulunmaya hazır olduğumuzu aktardık'' diye konuştu. Sorular üzerine, ''yeni girişimler'' ifadesiyle metinlerin değiştirilmesini değil, Türkiye'nin tutumunu araştırmak ve görüşmeler yapmak biçimindeki yeni temasları kastettiğini kaydeden Beglitis, şu an için Türkiye'de bir belirsizlik durumunun bulunduğunu belirterek, ''Ancak bu sorunların çözülmesi gerekiyor. Yunanistan bu yönde devam etmeye hazır' dedi. BM Güvenlik Konseyi'nin Kıbrıs'a ilişkin açıklamasına da değinen Beglitis, açıklamanın ''olumlu'' bir karakter taşıdığını söyledi. Beglitis, ''Gerçekten hepimiz görüşmelerde ilerleme kaydedilemediğini görüyoruz. Türk tarafı, Güvenlik Konseyi'nin de açıkladığı gibi pek yapıcı davranmıyor. Biz, BM Genel Sekreteri Kofi Annan'ın temsilcisi Alvaro De Soto aracılığıyla bu dönemde olumlu bir rol oynadığı görüşündeyiz'' dedi. 
     





</TEXT>
</DOC>
