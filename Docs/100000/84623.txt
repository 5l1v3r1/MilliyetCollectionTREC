<DOC>
<DOCNO> 84623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sontur13.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP " İhanetler karşısında kayıtsız kalmayacağız" 
</HEADLINE>
<TEXT>

     DSP Genel Başkan Yardımcısı Zeki Sezer, parti yöneticileriyle bir basın toplantısı düzenleyerek, "Ülkemizde Başbakanlık ve partimizde Genel Başkanlık sorunu yoktur. Çeşitli oyunlara girenlerin ihanetleri karşısında artık kayıtsız kalmayacağız" dedi. 
     Zeki Sezer'in DSP Genel Merkezi'nde düzenlediği basın toplantısına Genel Başkan Yardımcısı Tayfun İçli, Grup Başkanvekili Emrehan Halıcı, DSP Genel Sekreter Yardımcısı Süleyman Yağız, DSP Genel Saymanı Meriç Şekercioğlu katıldı. 
     Açıklamasını yazılı metinden okuyan Sezer, DSP'nin öncülüğünde yapılan köklü, yapısal reformlardan çıkarı bozulan çeşitli güç odaklarının DSP, Genel Başkan Bülent Ecevit'e yönelik kampanyalarının sürdürdüğünü belirti. 
     Zeki Sezer, "Bunların çabalarını anlamakta güçlük çekmiyoruz, zaten bunlardan ülke hayrına bir çaba göstermelerini de beklemiyoruz" dedi. Bazı kişilerin kampanyalarda, güç odaklarından daha fazla gayretkeşlik gösterdiklerini belirten Sezer, "Bu kimseler, zaman zaman güç odaklarıyla da işbirliği yaparak, partimizde gruplaşma ve hizipleşme gibi sorunlar yaşandığı izlenimi vermeye çalışmaktadırlar" dedi. 
     DSP'nin Genel Merkezi ve tüm örgütlerinin gerek dışarıdan gerekse içeriden körüklenen tüm tezgah ve tuzaklara kesinlikle geçit vermeyeceğini söyleyen Sezer şöyle devam etti 
     "DSP'nin üzerinde kendilerine gelecek kurmaya çalışanların hevesleri kursaklarında kalacaktır. DSP'nin güçlenişini hiçbir senaryo, hiçbir spekülasyon, hiçbir oyun, hiçbir tezgah ve tuzak önleyemeyecektir. Dün de açıkladığımız gibi ülkemizde Başbakanlık ve partimizde Genel Başkanlık sorunu yoktur." Ecevit'in kritik süreçteki Türkiye'yi aydınlık yarınlara taşımak için bütün gücüyle çalıştığını söyleyen Sezer, "Öyle anlaşılıyor ki, Sayın Genel Başkanımızın rahatsızlığını fırsat bilerek çıkar odaklarıyla işbirliği yapanlar, karanlık ve kirli yüzlerini gizlemenin ve üzerlerindeki şaibe bulutlarını dağıtmanın çabası içinde hareket ediyorlar. Üstelik bunlar, tehdit, iftira ve komplolarla kendi çevrelerinde hayali bir güç halkası oluşturmaya çalışıyorlar" diye konuştu. 
     DSP'ye yönelik çeşitli saldırı ve oyunlar karşısında zaman zaman sessiz kaldıklarını, bunun ülke ve ulusa karşı duyulan sorumluluğun gereği olduğunu söyleyen Sezer, şunları söyledi 
     "Ancak ortalığı boş bulduklarını sanarak çeşitli oyunlara girenlerin ihanetleri karşısında bundan sonra kesinlikle kayıtsız kalmayacağız. Bir kere daha yineliyoruz 
     Ülkemizde Başbakanlık ve partimizde Genel Başkanlık sorunu yoktur. DSP üzerinde oyun oynamak isteyenler, boşuna hayal kurmasınlar. Çünkü bu hayaller boşa çıkartılacaktır." Sezer, parti tabanına da mesaj vererek DSP'nin "yurtsever, inançlı, kararlı, dürüst, Demokratik Sol Kültürü özümsemiş" örgütlerinin, şimdiye kadar olduğu gibi bundan sonra da Genel Başkan Bülent Ecevit'in yapısal, köklü reformları tamamlama çabalarına bütün gücüyle katkı vermeye devam edeceğini belirtti. 
     Zeki Sezer güç odaklarının kimler olduğunun sorulması üzerine, bunların bilindiğini söylemekle yetindi. 
     





</TEXT>
</DOC>
