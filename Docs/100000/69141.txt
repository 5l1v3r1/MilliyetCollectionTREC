<DOC>
<DOCNO> 69141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sondun15.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan gazetesinin iddiası "Uyduyu Türkiye'ye kaptırdık" 
</HEADLINE>
<TEXT>

     Atina'da yayımlanan To Vima gazetesi, ''Yunanistan Savunma Bakanlığı'nın ihmali nedeniyle özel bir Amerikan şirketine ait Icanos keşif uydusunun bölgeden çektiği görüntülerin kontrolünün Türkiye'ye kaptırıldığını'' yazdı. 
     Gazete, ''Uydular var, Türkiye kullanıyor, Yunanistan uyuyor'' başlıklı haberinde, daha önce Yunanistan'ın tekelinde olan Icanos'un bölgeden aldığı görüntülerin, Ankara Gölbaşı'na istasyon kuran Türkiye'nin eline geçtiğini bildirdi. 
     Uydunun sahibi Lockheed Martin şirketinin 1997 yılında Yunanistan Savunma Bakanlığı'na Icanos'un bölgeden alacağı görüntüler için yer istasyonu kurmasını önerdiği kaydedilen haberde, bu önerinin Türkiye'ye yapılmadığını dikkate alan Yunanlı yetkililerin, ''örtülü ödenekten'' para alarak istasyonu kurmaya karar verdikleri belirtilerek şöyle denildi 
     ''Ancak dönemin Savunma Bakanı Akis Çohacopulos, bu konuyu orduya havale edeceği yerde, bakanlığının genel müdürlerinden Evangelos Horafas'a verdi. Horafas ise ordunun tavsiyelerini kulak arkası ederek, yalnızca Yunanistan'a ait bir uydu için çeşitli şirketlerle temasa geçti. Bu arada Icanos için süre doluyordu. Neyse ki Space Imaging Europa adlı bir özel Yunan şirketi, 14 milyon dolar harcayarak, Thiva bölgesinde uydu istasyonu kurdu. Aralık 1999'da uydunun fırlatılmasından sonra istasyon çalışmaya başladı ve Yunanistan Balkanlar'da ve özellikle Türkiye'de ne olup bitiğini bilen tek bölge ülkesi oldu. Yunanistan, böylece askeri açıdan komşu ülkeye büyük fark atmıştı.'' Savunma Bakanlığı'nın bu sonuçla tatmin olmadığı ve kendisine bağlı bir istasyon kurma arayışına geçtiği ifade edilen haberde, bunun üzerine istasyonu çalıştıran özel şirketin mali desteğini çektiği ve 2000 yılı yaz aylarından itibaren para alamayan Amerikalıların görüntü 
     akışını kestikleri belirtildi. 
     Bu arada Türkiye'nin uydunun peşine düştüğü ve ABD'ye baskı yapmaya başladığı kaydedilen haberde, ''Savunma Bakanlığı, sorunu çözmeye çalışacağı yerde, ABD şirketini mahkemeye verdi ve Amerikan şirketine 8 milyon dolar borcunu ödemesi karşılığı, Thiva istasyonunundan görüntü almaya devam edebileceği kararı çıktı. Bu kararı kabul edip etmeme konusunda da Yunanlı yetkililer bir yıl düşününce, kuş uçtu ve Amerikalılar Gölbaşı'na taşındı'' denildi. 
     Başbakan Kostas Simitis'in bu olaydan son derece rahatsız olduğu da belirtilen haberde, ''Çünkü Yunanistan Başbakanı, söz gelimi Peloponez Mora yarımadasının uydu fotoğrafına gereksinmemiz olduğunda, bunu Türkiye'den istememiz gerekeceğini düşünmek bile istemiyor'' ifadesi kullanıldı. 
     






</TEXT>
</DOC>
