<DOC>
<DOCNO> 88663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/yazar/bila.html </URL>
<DATE> 2002/06/08/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Bahçeli’nin resti ve taktiği 
</HEADLINE>
<TEXT>

     Cumhurbaşkanı Ahmet Necdet Sezer’in Çankaya Köşkü’nde gerçekleştirdiği liderler zirvesi sonrasında bir "mutabakat" açıklaması yapılmış olsa da MHP lideri Bahçeli’nin tavrı, işin rengini değiştirmiş durumda. 
     Bahçeli, hem zirvede, hem de basın toplantısında yaptığı konuşmayla "hükümetten çekilmeyi" gündeme getirmiştir. 
     Bahçeli’nin mesajı Başbakan Ecevit’e yöneliktir. MHP lideri, eğer zirveye katılan partiler arasında bir uzlaşmaya varılır ve "idam cezasının kaldırılması, anadilde öğrenim ve yayın" konularında yasal düzenleme yapılırsa, yeni bir hükümet kurulması gerekeceğini söylemektedir. 
     Bu yaklaşıma "Bahçeli’nin resti" diyebiliriz. 
     Bahçeli, idam cezasının Öcalan’ı da kapsayacak şekilde kaldırılmasına direnmektedir. Bu direnç, hükümeti bozmayı da kapsayacak kadar serttir. 
     MHP, tek başına da kalsa, hükümetten ayrılsa da, idam cezasının kaldırılmasına karşı duruşunu değiştirmeyecektir. 
     Anlaşılan odur ki, Bahçeli, Başbakan Ecevit’i ve ANAP lideri Mesut Yılmaz’ı köşeye sıkıştırmaktadır. Ecevit ve Yılmaz’ın, idam cezasının kaldırılması için muhalefet desteğini almak üzere girişimde bulunmalarını engellemek istemektedir. Böyle bir girişimin sonuç vermesi halinde hükümetten ayrılacağını ifade ederek, Ecevit ve Yılmaz’ın hareket sahasını daraltmaktadır. 
     Bahçeli, bu restiyle taktik bir adım atıyor. Ecevit ve Yılmaz’a, "o zaman hükümeti, AKP ve SP ile kurarsınız" demektedir. Tabii bu mesajı verirken, Ecevit ve Yılmaz’ın bu iki muhalefet partisiyle kolay kolay hükümet kuramayacağını da düşünmektedir. 
     Bahçeli, "ya hükümet ya idam cezası" diyerek ortaklarını adım atamaz hale getirmeyi hedeflemiş olabilir. 
     Saadet Partisi lideri Recai Kutan’ın değerlendirmesi de bu yönde. Zirve sonrasında yaptığımız görüşmede Kutan, Bahçeli’in kolay kolay hükümeti bırakmayacağını, ancak, Ecevit ve Yılmaz’ın başka hükümet kurmalarının mümkün olmadığını düşünerek, onları bir çeşit baskı altına almaya çalıştığını vurguladı. 
     Bahçeli, bu restiyle, topu Başbakan Ecevit ve ANAP lideri Yılmaz’a atmış oldu. 
     Ecevit ve Yılmaz, idam cezasının kaldırılması konusunda hemen harekete geçerlerse karşılarında hükümet sorunu bulacaklar. 
     MHP lideri, "hükümetten ayrılırım" tehdidiyle, ortaklarını, idam cezası ve anadilde öğrenim ve yayın konusunu askıda tutmaya zorluyor. 
     Sonucu Ecevit’in vereceği karar belirleyecektir. 
     
     







Tıkanmak 


Vaktiyle devrilen bir Yargıtay Başkanı tabutu... 


Teğmen Yenen 


Bahçeli’nin resti ve taktiği 


Neyi tartışıyoruz 


Türkiye'ye inanıyorum. 


Niye yazmadık 


Okul servislerinde klasik müzik önerisi 


Krizin sonu mu, devamı mı 


Aramızda daha çook Zihni Sinir’ var 


Değişim sancıları 


Montaj o kadar iyi ki hayrete düştüm 


AB’de görev Meclis’in 


Toker yazılı iletişim kurabiliyor 


Derviş’in bir bildiği varmış 


</TEXT>
</DOC>
