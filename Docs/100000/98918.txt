<DOC>
<DOCNO> 98918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo07.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
F1'e bir aday daha Elazığ 
</HEADLINE>
<TEXT>

     Elazığ Belediye Başkanı Hamza Yanılmaz, Formula 1 yarışlarının Elazığ'da yapılması için resmi başvurunun yapılacağını söyledi. 
     Hamza Yanılmaz, makamında düzenlediği basın toplantısında, Formula 1 yarışları için Elazığ'ın ideal bir yer olduğunu belirterek, yarışların yapılabileceği alanları değerlendirdiklerini bildirdi. 
     Yanılmaz, şöyle devam etti 
     ''Formula 1 yarışlarının ilimizde yapılması için resmi başvurumuzu gerekli yerlere yapacağız. Bu yarışlar için Elazığ ideal bir yerdir. Formula 1 yarışlarının yapılması için Yurtbaşı Hipodromu'nun yanındaki bir alanda yarış pistinin yapılmasını düşünüyoruz. Yurtbaşı Hipodromu'nun sahip olduğu doğal güzellik dünyanın hiçbir yerinde yok. İnsanlar bir yanda yarışları izlerken bir yandan da Keban Baraj Gölü'nü ve yeşilin tüm renklerini izleme imkanı buluyorlar. Böyle bir alanda ilimizin ekonomisine katkı sağlayacak Formula 1 yarışlarının yapılmasını istiyoruz. Bunun için gerekli girişimleri yapacağız.'' Yanılmaz, Gazi Caddesi'nde süren kaldırımların genişletilmesi, kanalizasyon sisteminin yenilenmesi ve çevre düzenlemesi gibi çalışmalarının en kısa zamanda bitirileceğini sözlerine ekledi. 
     





</TEXT>
</DOC>
