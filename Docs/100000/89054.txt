<DOC>
<DOCNO> 89054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo24.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Serhat "Ortega ile birlikte maça çıkacağım günü iple çekiyorum" 
</HEADLINE>
<TEXT>

     Fenerbahçe ve milli takımın genç futbolcusu Serhat Akın, sarı-lacivertli kulübün yeni transferi Arjantinli yıldız Ortega ile maça çıkacağı günü sabırsızlıkla beklediğini belirtti. 
     Serhat, internetteki ''www.serhatakin9.com'' adresli sitesinde yaptığı açıklamada, Ortega'nın Fenerbahçe'ye transferinden mutluluk duyduğunu kaydederek, şöyle dedi 
     ''Arjantin'in ünlü yıldızı Ortega'nın Fenerbahçe'ye transferi Güney Kore'de konuşulan konulardan biri. Tüm yabancılar onun gerçekten Fenerbahçe'ye gelip gelmeyeceğini soruyor. Gelecek dediğimizde de şaşırıp, Fenerbahçe'nin çok iyi bir iş yaptığı görüşünü belirtiyorlar. Arjantin'in şu ana kadarki en iyi isimlerinden biri olarak gösterilen Ortega'nın Fenerbahçe'ye geleceği ve onunla maça çıkacağım günü sabırsızlıkla bekliyorum. Sanırım çok keyifli olacak. Umarım bu beklentilerimizde tüm Fenerbahçeliler olarak yanılmayız.'' 
     
     ''KOSTA RİKA BERABERLİĞİ HESAPTA YOKTU'' 
     Milli takımla birlikte Güney Kore'de bulunan, ancak 23 kişilik kadroya alınmayan Serhat, Dünya Kupası heyecanının kendisi için biraz üzgün bir şekilde sürdüğünü vurgulayarak, ''Kosta Rika karşısında hiç de hesapta olmayan bir beraberlik yaşadık. Bunun için oldukça üzgünüm. Ama bu bizi hedefimizden saptırmayacak. Biz grupta Kosta Rika ile yapacağımız maçı final olarak görüyorduk. Kosta Rika'yı yendiğimizde Çin karşısına çıkıp alacağımız galibiyet bize tamamen yetecekti. Ama hesaplar bozuldu. Şimdi biz Çin'i yeneceğiz, Brezilya da Kosta Rika'yı yenmek zorunda. Yani bir başka takımın da galibiyetine kaldı bu iş'' dedi. 
     Dünya Kupası'nda forma giyemediği için üzgün olduğunu belirten Serhat, sözlerini şöyle tamamladı 
     ''Yaşım nedeniyle bunu normal karşılıyorum. Bu Dünya Şampiyonası'nı bu şekilde de olsa yaşayarak gelecek için büyük bir tecrübe edindim. Bunun faydasını ben, milli takım, Fenerbahçe ilerleyen yıllarda fazlasıyla göreceğiz. Bir de milli takımımız şu turu geçerse değmeyin keyfimize.'' 
     





</TEXT>
</DOC>
