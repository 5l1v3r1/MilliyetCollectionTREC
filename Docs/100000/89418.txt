<DOC>
<DOCNO> 89418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun25.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da reformculara saldırı 17 yaralı 
</HEADLINE>
<TEXT>

     İran'da muhafazakarların reformculara düzenlediği saldırıda, aralarında bir gazetecinin de bulunduğu 17 kişi yaralandı. 
     İran gazetesinin bugünkü haberine göre, 23 Mayıs Cephesi'nin batıdaki Kermanşah kentinde bir camide düzenlediği konferansa, kapatılan reformcu ''Neşat'' Coşku gazetesinin Yazı İşleri Müdürü Latif Seferi ve Hamedan milletvekili Hüseyin Logmaniyan konuşmacı olarak katıldı. 
     Haberde, yaklaşık 300 kadar muhafazakarın slogan atarak ''Reformlar Başarılar ve Başarısızlıklar'' adlı konferansı engellemeye çalışması üzerine çatışma çıktığı, saldırganların caminin pencerelerini kırdığı, Cumhurbaşkanı Muhammed Hatemi'nin resimlerini yırttığı ve bazı yerel yetkilileri ölümle tehdit ettiği belirtildi. 
     Polisin olay yerine gelerek caminin kapılarını kapattığı, kalabalığı dağıtmak için göz yaşartıcı gaz kullanarak, saldırganlardan bazılarını tutukladığı kaydedildi. 
     Görgü tanıkları, çatışmada Seferi'nin boynundan, 16 kişinin de çeşitli yerlerinden yaralandığını söylerken, polis, Seferi, Logmaniyan ve arkadaşlarını olay yerinden uzaklaştırdı. Logmaniyan, olayla ilgili olarak yaptığı açıklamada, bu tür olayların birçok yerde olduğunu, benzer bir olayın yakın zamanda Arak kentinde meydana geldiğini söyleyerek, bu olaylarla ilgili İstihbarat ile İçişleri Bakanlığı'nı göreve çağırdı. 
     Logmaniyan, kendisinin yaptığı bir konuşma yüzünden hapse mahkum edilmesine gönderme yaparak, ''Yargı Erki bir milletvekilini yaptığı konuşmayla ilgili hapse atabiliyor, ancak bu saldırganlarla ilgili hiçbir işlem yapmıyor'' dedi. 
     Mecliste yaptığı konuşmada ''Yargı Erki'ne iftira etmekten'' suçlu bulanarak 13 ay hapse mahkum edilen Logmaniyan, Şubat ayında hapse atılmış, ancak Meclis Başkanı Mehdi Kerrubi'nin protestosu üzerine bir hafta cezaevinde kaldıktan sonra serbest bırakılmıştı. Basın Mahkemesi'nin, ''İslam karşıtı propaganda, milletvekiline hakaret, yalan haber yazmak ve Temmuz 1999'daki öğrenci gösterilerinde kışkırtıcılık yapmak'' suçundan 3 yıl hapse mahkum ettiği Seferi, 18 ay hapiste kaldıktan sonra geçen yıl Temmuz ayında cezaevinden çıkmıştı. 
     





</TEXT>
</DOC>
