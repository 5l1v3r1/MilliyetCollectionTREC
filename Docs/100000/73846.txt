<DOC>
<DOCNO> 73846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo20.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Bizim berabere kalma hakkımız yok mu .." 
</HEADLINE>
<TEXT>

     Fenerbahçe Teknik Direktörü Werner Lorant, geçen hafta Malatyaspor karşısında alınan beraberlik nedeniyle çok fazla eleştirildiklerini belirterek, ''Berabere kaldık diye neden bu kadar yerden yere vuruluyor, eleştiriliyoruz '' dedi. 
     Werner Lorant, Samandıra Tesisleri'nde düzenlediği basın toplantısında, Fenerbahçe'nin uzun bir aradan sonra berabere kaldığını ifade ederek, ''Sürekli olarak bu beraberlik konuşuluyor ve eleştiriliyor. Bizim de berabere kalma hakkımız yok mu Uzun bir aradan sonra şanssızlık sonucu bir kez puan kaybettik. Herhalde eleştirenlerin yapacak başka şeyleri yoktu'' diye konuştu. 
     Alman çalıştırıcı, Gaziantepspor karşısında kadroda büyük bir değişiklik olmayacağını da söyledi. 
     Lorant, ''Gaziantepspor karşısında da 4 hücum oyuncusuyla mı oynayacaksınız '' sorusuna ''Bu konu beni sinirlendiriyor. Ben hücuma yönelik 4 oyuncu düşünüyorum. 1 tane hücum oyuncusuyla oynayacak değilim'' yanıtını verdi. 
     
     "İsimler önemli değil" 
     Lorant, geçen hafta Malatyaspor karşısında maç kadrosuna almadığı Simao'nun bu hafta maç kadrosuna alınıp alınmayacağıyla ilgili bir soruyu şöyle yanıtladı 
     ''18 kişilik kadro belirliyorum. 18'e giremeyenler dışarıda oturur. Bu da her hafta tekrarlanıyor. Öyle bir hafta olur ki milli oyuncular tribünde oturur, gençler oynar. Benim için isim değil, futbolcunun antrenmandaki performansı ve randımanı önemlidir.'' Lorant, hafta içinde 4 futbolcunun PAF takımına gönderilmesiyle ilgili de ''Ligin bitimine 7 hafta kaldı. Kadromuz belli oldu. Çok geniş bir kadroya sahiptik. Bu da sorun yaratıyordu. Daha az kişiyle çalışmayı tercih ettim'' açıklamasını yaptı. 
     
     Augustine'in transferi 
     Lorant, Almanya'da basına ''Gelecek sezon Fenerbahçe'deyim'' diye demeç veren 1860 Münih takımının oyuncusu Augustine ile ilgili bir soruyu yanıtlarken de ''Augustine, takdir ettiğim değerli bir oyuncudur. Kendisini insan olarak da severim. Sık sık görüşürüz'' dedi. 
     Augustine ile konuştuğunu ve temasta olduğunu doğrulayan Lorant, ''Ama bu oyuncuyu dostum diye transfer etmeyi düşündüğüm değerlendirmesi yapılmasın. Transferi zaman gösterecek. Diğer transfer çalışmaları hakkında ise şimdilik bir şey söylemeyeceğim'' diye konuştu. 
     
     "Galatasaray'ın elenmesi üzücü" 
     Lorant, Galatasaray'ın, Barcelona'ya yenilerek Avrupa Şampiyonlar Ligi'nden elenmesine üzüldüğünü, bunun Türk futbolu için de üzüntü verici olduğunu söyledi. 
     Lorant, ''Galatasaray elendi ve artık yalnızca ligi düşünecekler. 
     Ne diyorsunuz '' şeklindeki soru üzerine, ''Onlar için lig daha önce ne kadar önemliyse, şimdi de o kadar önemli. Galatasaray daha önce de ligde şampiyonluk mücadelesi veriyordu. Ayrıca beni Galatasaray değil, yapacağımız maçlar ilgilendiriyor. Galatasaray ile da maçımız yok. Biz kalan 7 maçımızı kazanırsak, ortaya çok güzel bir tablo çıkar'' dedi. 
     






</TEXT>
</DOC>
