<DOC>
<DOCNO> 99451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur06.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sınavlarda öğrenciler yine Fen ve Matematik'ten döküldü 
</HEADLINE>
<TEXT>

     Öğrencilerin korkulu rüyası matematik ve fen sorularındaki başarısızlıklarının bu sene yapılan ÖSS ve OKÖSYS sınav sonuçlarında da sürdüğü belirlendi. 2002 ÖSS'deki 45 soruluk testlerde öğrencilerin doğru yanıt ortalaması matematikte 9'da, fen bilimlerinde ise 4'te kalırken, OKÖSYS'deki 25 soruluk testlerde bu ortalamalar matematikte 3, fen bilimlerinde ise 3.93'te düzeyinde gerçekleşti. 
     Milli Eğitim Bakanlığı ve ÖSYM istatistiklerinden yapılan hesaplamalara göre, merkezi sınavlarda öğrencilerin en başarısız olduğu alanları matematik ve fen bilimleri testleri oluşturuyor. İlköğretim 8'inci sınıf öğrencilerinden 548 bin 455'inin girdiği, 417 
     bin 589'unun başarısız olduğu, 2 bin 773'inin de sıfır puan aldığı 2002-OKÖSYS'de matematik ve fen bilimlerinden 25'er soru yöneltilirken, öğrencilerin matematikte doğru yanıt ortalaması 3.12, fen bilgisi testlerinde ise 3.93 kaldı. Sınavın birincisi Mehmed Cem Akatay'ın da yanıtlayamadığı tek soru matematiktendi. OKÖSYS'de en çok doğru yanıt verilen test ise Türkçe'de gerçekleşti. Öğrenciler, 25 soruluk Türkçe testinden ortalama 10'unu doğru yanıtlarken, sosyal bilimler testinde 7.76 ortalama tutturdu. 
     
     ÖSS'DE DE BAŞARISIZLIK BELGELENDİ 
     Öğrencilerin matematik ve fen bilimleri sorularındaki başarısızlığı öğrenci seçme sınavı sonuçlarıyla da belgelendi. Bu seneki ÖSS'de tüm test türlerinden 45 soru yöneltilirken, en az doğru yanıt fen bilimleri sorularına verildi. Öğrencilerin fen sorularına doğru yanıt ortalamaları 4.72'de kaldı. Matematik sorularındaki doğru yanıt ortalaması ise 9 olarak gerçekleşti. Öğrenciler sözel sorularda matematik ve fen sorularında yaşadığı sıkıntıyı yaşamaması ise dikkat çekti. 2002 ÖSS'de Türkçe sorularında ortalama 19.81, sosyal bilimler sorularında ise 12.78 şeklinde gerçekleşti. 
     
     2002 OKÖSYS İÇİN EN KÖTÜ YIL 
     Sınav sonuçlarıyla ilgili değerlendirmede dikkat çeken bir diğer nokta ise, 2002-OKÖSYS'deki matematik ve fen bilimleri testine verilen doğru yanıtların geçen seneye göre ciddi bir düşüş yaşanması olddu. 2001'deki OKÖSYS fen bilimleri testi doğru yanıt ortalaması 6.06 iken bu sene 3.93'e geriledi. Matematik sorularında doğru yanıt 
     ortalaması ise 4.72'den 3.12'ye düştü. 
     





</TEXT>
</DOC>
