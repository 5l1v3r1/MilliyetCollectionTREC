<DOC>
<DOCNO> 75389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/ekonomi/eko03.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalara 325 trilyonluk nefes 
</HEADLINE>
<TEXT>

Merkez Bankası bankaların tüm zorunlu nakit karşılıklarına faiz ödeyecek. Böylece disponibilitedeki dolaylı indirimle birlikte bankalara 325 trilyonluk rahatlama sağladı 
     HARUN GÜREK Ankara 

     Merkez Bankası, munzam karşılıkları bankaların mevduat karşılığında MB nezdinde tutmak zorunda oldukları karşılık yeni bir düzenlemeye tabi tutarak, dolaylı biçimde düşürdü. MB, kendi nezdinde bankaların tuttuğu tüm nakit karşılıklara faiz ödeyecek. Böylece bankalara 325 trilyonluk olanak yaratılacak. 
     MB’nin zorunlu karşılıklar, umumi disponibilite, mevduat vade ve türleri ile katılma hesaplarının vadeleri, resmi mevduat tebliğlerinde değişiklik yaptı. Değişiklikle, bankaların Hazine’ye yükümlülükleri ve Hazine garantisi ile sağlanan kredileri zorunlu karşılık ve disponibilite kapsamından çıkartıldı. 
     TL mevduat ve diğer pasiflerde ise yüzde 2’lik disponibilite kaldırıldı. Böylece zorunlu karşılıklar TL mevduatta dolaylı biçimde yüzde 12’den 10’a düşürülürken bankaların MB nezdindeki hesaplarda tuttukları serbest tevdiat yüzde 4’ten 6’ya yükseltildi. Ancak serbest tevdiatın yarısını kullanma hakkı verilerek büyük bir esneklik sağlandı. Bankaların yabancı para için tutmak zorunda oldukları yüzde 2 disponibilite de kaldırıldı. Döviz tevdiat hesapları için ayrılan karşılık oranı yüzde 14’ten 12’ye geriledi. 
     
     Karşılığa yüzde 40 faiz 
     MB bundan sonra karşılıkların tamamına faiz ödeme kararı da aldı. MB, yüzde 2 olan serbest tevdiat için artık yüzde 40 faiz ödeyecek. Döviz hesapları için ayrılan karşılıklarda ise bugüne kadar faiz ödemeyi kabul etmeyen MB, 24 Mayıs’tan itibaren bu tür karşılıkların tamamına faiz ödemeyi de kararlaştırdı. Banka, bu tarihten itibaren döviz tevdiat hesapları için ayrılan yüzde 11 karşılığın tamamına faiz ödeyecek. 
     Disponibilitenin kaldırılması bankalara 120 trilyon liralık bir nakit olanağı yaratırken bankalar, karşılıklara faiz uygulamasının genişletilmesiyle üç aylık sürede 205 trilyonluk gelire kavuşacak. 
     
     Denetim için bir hafta ek süre 
     Merkez Bankası, değişken faiz uygulanan mevduatın vadesini bir yıldan altı aya düşürdü. Bu düzenlemenin şu anda bir ay vadede sıkışan mevduatın vadesinin uzatılmasını hedeflediği kaydedildi. 
     Bu arada kamu kaynağı aktarılarak bankacılık sektörünün güçlendirilmesini öngören operasyon kapsamında yapılan ilk denetim zamanında yetişmiyor. Bankacılık Düzenleme ve Denetleme Kurulu BDDK denetim kuruluşlarına bir hafta ek süre verdi. 
     



 EKONOMİ 



















</TEXT>
</DOC>
