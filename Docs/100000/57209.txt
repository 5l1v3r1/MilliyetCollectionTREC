<DOC>
<DOCNO> 57209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/soneko24.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı "Ekonomi siyasi çıkar hesaplarıyla işlememeli" 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, mevcut kamu düzeninin etkinliği kaybetmiş durumda olduğunu savunarak, varolan yapının çağdaş örgütlenme anlayışından uzak, ülke kaynaklarını verimli kullanmak yerine israf eden, toplumun taleplerini karşılayamayan hantal bir yapı olduğunu bildirdi. 
     TÜSİAD'ın iki ayda bir yayınlanan Görüş Dergisi'nin 49. sayısında Türkiye'de değişen koşulların, siyaseti, bürokrasiyi, ekonomiyi, dış politikayı ve AB ilişkilerini nasıl yeniden yapılandıracağı ele alındı. 
     Dergide, ''Etkin bir kamu yönetimi... Hemen, şimdi '' başlıklı yazıyı kaleme alan TÜSİAD Başkanı Tuncay Özilhan, reformun son aylarda ülke gündeminin ağırlıklı konusunu oluşturduğunu, ağır ekonomik koşullar ve sistemdeki ciddi tıkanmaların gözardı edileyemeyecek noktalara gelmesi nedeniyle, sadece ekonomide değil kamu alanında ve siyasi sistemde de reform ihtiyacının kaçınılmaz boyutlara ulaştığını kaydetti. Özilhan, yazısında şu görüşleri dile getirdi 
     ''Mevcut kamu düzeni, etkinliğini tamamen kaybetmiş durumdadır. 
     Bugün karşımızda çağdaş örgütlenme anlayışından uzak ülke kaynaklarını verimli kulanmak yerine israf eden, toplumun taleplerini karşılayamayan, aşırı merkeziyetçi, hantal bir yapı var.'' Ekonomik krizin arkasındaki yapısal nedenin bu hantal ve verimsiz kamu düzenini ayakta tutma çabaları ile bu çabaların yarattığı sürdürülemez boyuttaki kamu açıkları olduğunu kaydeden Özilhan, krizi aşabilmek için büyük kaynak sarfedildiğini, ekonominin rekabet edebilir bir yapıya kavuşturulmaya çalışıldığını belirtti. 
     Tuncay Özilhan, ''Bütün bu çabaların, mevcut kamu düzenini kökünden değiştirecek reformlar olmadan sonuç vermesini beklemek ne yazık ki hayalcilik olacaktır'' dedi. 
     
     'Siyasi çıkar hesapları..' 
     Bu doğrultuda öncelikle devletin küçültülmesi ve etkin, verimli bir yapıya kavuşturulması üzerinde durmak gerektiğini belirten Tuncay Özilhan, bu değişimin sadece devlet personelinin azaltılması veya devletin asli görev sınırları içine çekilmesinden ibaret bir düzenleme olarak algılanmaması gerektiğini vurguladı. 
     Öncelikle siyaset kurumunun ekonomik faaliyet üzerindeki kontrolünün en aza indirilmesi gerektiğine dikkati çeken Özilhan, ''Ekonomi siyasi çıkar hesaplarıyla değil piyasa kurallarına göre işler hale getirilmeli, devletin ekonomiye müdahalesi sınırlandırılmalıdır'' dedi. 
     Türkiye'nin AB adaylığını da fırsat olarak niteleyen Özilhan, OECD'nin reform gözden geçirme programının da gerekli reformların liberal demokratik ülkelerin uygulamaları doğrultusunda yapılmasını zorlamak açısından eşsiz bir fırsat yarattığını da dile getirdi. 
     ''Daha fazla oyalanmadan, zaman kaybetmeden bu fırsatlardan yararlanmamız gerekiyor'' diyen TÜSİAD Başkanı Özilhan, Türkiye'nin dünya rekabet gücü sıralamasında geriye düştüğünü kaydetti. 
     Yazısında eğitim ve iletişim çalışmalarıyla, mevzuat değişikliklerine de değinen Özilhan, bunların yanı sıra ciddi bir zihniyet değişikliğine de ihtiyaç bulunduğunu vurguladı. 
     Özilhan şunları kaydetti 
     ''Bu zihniyet değişikliği sağlanmadığı takdirde, mevcut bürokrasiyi işlemez hale getiren her türlü sorumluluktan kaçmayı tek varoluş biçimi haline getiren zihniyet kurulmaya çalışılan yeni yapıya da taşınacaktır. Yolsuzlukla mücadele bugün hayati önem taşımaktadır. 
     Ancak yeni bir yapı kurmaya çalışırken hareket noktamız olumsuzu engellemek için bir denetim terörü yaratan mevcut zihniyeti benimsemek olamaz.'' Değişimin zor bir süreç olduğunu bildiklerini ifade eden Özilhan, uzun yılların alışkanlıkları, kemikleşmiş davranışlarını değiştirmenin güçlüklerinin de farkında olduklarını belirtti. 
     ''Türkiye belki de tarihinin en büyük değişim projesini gerçekleştirmeye çalışıyor'' diyen Tuncay Özilhan, içinde bulunulan sıkıntılı dönemi güneşin doğmasından önceki karanlığa benzetti. 
     Özilhan, ''Özveriyle elbirliği yaparsak, Türkiye'nin çağdaş demokrasiyi, piyasa ekonomisini özümsemiş, etkin bir kamu yönetimi anlayışını yerleştirmiş, rekabet gücü ve refah düzeyi yüksek bir ülke olarak dünya sahnesinde hak ettiği yeri alacağına inanıyoruz'' dedi. 
     






</TEXT>
</DOC>
