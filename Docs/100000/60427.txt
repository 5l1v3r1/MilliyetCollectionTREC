<DOC>
<DOCNO> 60427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur06.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçta yüzde 10 indirime gidiliyor 
</HEADLINE>
<TEXT>

     Sağlık Bakanlığı, ilaç fiyatlarının yüzde 10 oranında aşağı çekilmesi uygulaması ile ilgili yazıyı, Türk Eczacıları Birliği, Türk Tabipleri Birliği, Türkiye İlaç İşverenler Sendikası ve üretici derneklere gönderdi. İlgili kuruluşlar bugün İstanbul'da yapılan toplantıda uygulamayı görüşüyor. 
     Sağlık Bakanlığı İlaç ve Eczacılık Genel Müdürü Orhan Canbolat imzasıyla gönderilen yazıda, ilaç fiyatlarının, ilgili kararname ve bu kararnameye bağlı olarak yayımlanan tebliğ hükümleri çerçevesince Sağlık Bakanlığı'nca onaylandığı hatırlatıldı. 
     Yazıda, ilaç fiyatlarının değerlendirilmesinde, direkt giderler ve endirekt giderlerin toplam maliyeti oluşturduğu ve bu değerin üzerine, imalatçı satış karı yüzde 15, iskonto yüzde 10, depocu satış karı yüzde 9, eczane satış karı yüzde 25 ve KDV yüzde 18 eklenerek halka satış fiyatına ulaşıldığı kaydedildi. 
     Yazıda, ''Bu uygulanan hesaplama şablonunda, imalatçı satış fiyatı üzerine eklenen yüzde 10'luk iskonto oranının ilgili kararname ve tebliğlerde yer almamış olması nedeniyle ilaç fiyatları değerlendirilmesinden çıkarılacağı ve mevcut piyasada sirküle eden ilaçlardan bu oranın düşürülerek yeni fiyatları ile piyasaya verilmesi hususunu bilgilerinize rica ederim'' denildi. 
     
     Sektör bugün değerlendiriyor 
     Bu arada, alınan bilgiye göre, yazının ulaşmasının ardından uygulamayı değerlendirmek üzere ilk toplantı bugün İstanbul'da yapılıyor. İlaç İşverenler Sendikası'nın çağrısını yaptığı toplantıya, Türkiye İlaç Sanayicileri Derneği, Ecza Depocuları Derneği, Tüm Ecza Kooperatifleri Birliği ve Türk Eczacıları Birliği yöneticileri katılacak. 
     Toplantıda yapılan değerlendirmelerin, 15 Ocak 2002 Salı günü Ankara'da, ilaç endüstrisi yetkililerinin Sağlık Bakanı Osman Durmuş ile yapacakları toplantıya sektör görüşü olarak ortak zemin oluşturması bekleniyor. 
     Sektör yöneticileri, uygulamada şu anda bir belirsizliğin hakim olduğunu ve uygulamanın kısa sürede hayata geçirilmesinin mümkün olamayacağını ifade ettiler. Sektör temsilcileri ayrıca, uygulamayla tüm ticari dengelerin bozulacağı görüşünde. 
     






</TEXT>
</DOC>
