<DOC>
<DOCNO> 91578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/soneko02.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Garanti Bankası ''Bankacı olarak herşeye hazırlıklı olmalıyız'' 
</HEADLINE>
<TEXT>

     Garanti Bankası Genel Müdürü Ergun Özen, siyasetteki belirsizliklere ilişkin olarak, ''Bankacı olarak her türlü ihtimale hazırlıklı olmalıyız. Bir banka veya firmanın her zaman B planının olması lazım. Bizim de B planımız var. Siyasette önümüzdeki günlerde daha fazla bir karışıklık olursa B planımızı devreye sokacağız'' dedi. 
     Özen, sektörde yapılan düzenlemelerin ardından bankaların bundan sonra daha iyi bir sisteme oturması ve risk yönetmesi gerektiğini vurguladı. 
     Bankaların 2003 yılında büyümeyi sağlayacak likiditeye ve sermaye yeterlilik rasyosuna sahip olduğuna işaret eden Özen, ''Herkesin bu konuyla ilgili görüşlerini dile getirirken çok dikkat etmesi lazım. Bankacılığın aleyhine konuşmanın kimseye bir faydası olmaz'' dedi. 
     Ergun Özen, sektörün sermaye yeterlilik problemlerinin halledildiğini belirterek, ''Yapılan üçlü denetime artık inanmak gerekir. Bunu sorgulamak bunun altında art niyet aramaktır. BDDK'nın yaptığı denetim dünya standartlarında bir denetimdi. Artık bu denetimin şeffaflığını, kalitesini tartışmamak lazım. Yapılan denetime herkesin saygı duyması lazım'' diye konuştu. 
     Bankacılıkta serbest sermaye probleminin devam ettiğine dikkati çeken Özen, bunun için bankaların 2003 yılında iştiraklerini ve gayrimenkullerini satmak zorunda olduğunu söyledi. 
     
     ''BANKACILIK İLK 3 AYDA KARLILIĞA DÖNDÜ'' 

     Kriz öncesinde bankacılık sektörüyle reel sektörün birbirlerine sıcak bakmadıklarını dile getiren Özen, ''Kriz bizi birbirimize yaklaştırdı. Herkes aynı geminin içinde olduğunu anladı. Artık ortak menfaati bulmamız lazım'' dedi. 
     Özen, Türkiye'nin içinde bulunduğu dönemde iç siyaset, dış siyaset ve ekonominin iç içe geçmiş durumda olduğunu, programın tam anlamıyla başarıya kavuşması için bu üçlü mekanizmanın birbirini destekler ve uyumlu çalışması gerektiğini vurguladı. 
     ''Sektör, yapılan düzenlemelere çok büyük bir oranda uyum sağladı. 
     Hasarlar ciddi anlamda tamir edildi. Yepyeni bir 2003 yılı bizi bekliyor'' diyen Özen, şöyle devam etti 
     ''2001 yılını bankacılık sektörü zararla kapatmıştır. Zararlar, ağır kriz yılına mahsus zararlardır. 2002'nin ilk 3 aylık rakamlarına bakıldığında makul oranda sektörün karlılığa döndüğünü söyleyebilirim. 
     Sektör çok daha verimli çalışmaya başladı. 2002 yılında bankacılık sektörünün makul oranda kar edeceğini, 2003 yılında bu karların çok daha artacağını düşünüyorum.'' 
     
     ''BİZİM DE B PLANIMIZ VAR'' 

     Garanti Bankası Genel Müdürü Ergun Özen, Türk bankacılığında kredilerin toplam aktiflere oranının yüzde 30-35'lere gerilediğine işaret ederek, bu oranın yüzde 75-80 olan Batı ülkelerine göre çok düşük olduğunu söyledi. 
     Özen, ''İstikrarlı bir ekonomi ve siyaset olması lazım. Firmaların da şeffaf olması lazım. Bu koşullar sağlandığı takdirde -ki bu koşuların birçoğunun sağlandığını düşünüyorum- bankacılık sektörü önümüzdeki sene kredi hacmini çok çok artıracaktır. Bu da reel sektöre çok büyük katkıda bulunacak'' diye konuştu. 
     Siyasi ortamdaki belirsizliklere değinen Özen, ''Bankacı olarak her türlü ihtimale hazırlıklı olmalıyız. Bir banka veya firmanın her zaman B planının olması lazım. Bizim de B planımız var. Siyasette önümüzdeki günlerde daha fazla bir karışıklık olursa B planımızı devreye sokacağız'' dedi. 
     
     BİRLEŞMENİN ARDINDAN 148 MİLYON DOLAR TASARRUF SAĞLADIK 

     Ergun Özen, Osmanlı Bankası ile birleşmenin meyvelerini toplamaya başladıklarını, birleşmenin ardından 48 milyon doları faiz marjlarındaki iyileşmelerden, 100 milyon doları da işletme giderlerinden olmak üzere toplam 148 milyon dolarlık tasarruf sağladıklarını bildirdi. 
     Garanti Bankası olarak bu yılın ikinci yarısında kredilerde yüzde 10'luk reel büyüme beklediklerini bildiren Özen, 2003'te ise hem reel kredilerde hem de bilançolarda aynı oranda büyüme öngördüklerini söyledi. 
     Geçtiğimiz Mayıs ayında Londra'da 350 milyon Euro'luk sendikasyon kredisi anlaşması imzaladıklarını hatırlatan Özen, ''Ağustos ayında 300-350 milyon dolarlık sendikasyon kredisi yapacağız. Bunda en ufak bir zorluk görmüyoruz'' dedi. 
     Ergun Özen, sektörle ilgili yapılan düzenlemelerin yanı sıra bankaların kendi aralarında da yapabilecekleri olduğunu vurgulayarak, bu çerçevede ortak bir ATM şebekesine ve POS makinelelerinde ortak işletime geçilebileceğini kaydetti. 
     Özen, ''Şimdiye kadar hep farklı düşündük. Çünkü karlılık sektörde iyi gidiyordu. Bu gibi şeylere tenezzül etmiyorduk. Ancak üzerimizde şu andaki kar baskısı bunu açık açık gösteriyor ki, artık bu alanlarda işbirliği yapabilmeliyiz'' diye konuştu. 
     





</TEXT>
</DOC>
