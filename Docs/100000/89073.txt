<DOC>
<DOCNO> 89073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur14.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlar Kurulu'nda ne konuşuldu.. 
</HEADLINE>
<TEXT>

     Devlet Bakanı ve Hükümet Sözcüsü Şükrü Sina Gürel, Hükümet'in temel amacının, yıl sonunda yüzde 35'lik enflasyon hedefini tutturmak ve yüzde 3'lük büyüme hızına ulaşma olduğunu belirterek, ''Şimdiye kadar yapılan çalışmalar ve elde edilen veriler, yıl sonunda bu hedeflere ulaşacağımızı göstermektedir'' dedi. 
     Gürel, gazetecilere, Devlet Bakanı ve Başbakan Yardımcısı Devlet Bahçeli başkanlığında yaklaşık 2.5 saat süren Bakanlar Kurulu toplantısında ele alınan konulara ilişkin açıklamalarda bulundu. 
     Devlet Bakanı ve Hükümet Sözcüsü Gürel, Bahçeli'nin toplantının başında, bugünkü Bakanlar Kurulu toplantısının, Başbakan Bülent Ecevit'in talimatı üzerine gerçekleştirildiğini belirttiğini ifade ederek, Bahçeli'nin, Bakanlar Kurulu adına Başbakan Ecevit'in dünkü basın toplantısında sağlık durumuyla ilgili yaptığı açıklamaları memnuniyetle karşıladığını ve Ecevit'e geçmiş olsun ve iyi dileklerini sunduğunu kaydetti. 
     Toplantıda ilk olarak Merkez Bankası Başkanı Süreyya Serdengeçti'nin 2002 yılı para politikalarıyla ilgili bir sunum yaptığını anlatan Gürel, bu sunuşun ardından bazı bakanların, Serdengeçti'ye çeşitli sorular yönettiklerini ve sunuşun Bakanlar Kurulu tarafından bu şekilde değerlendirildiğini kaydetti. 
     Devlet Bakanı Nejat Arseven'in, bakanlığının çalışmalarıyla ilgili bilgi verdiği ve kamu kurum ve kuruluşları bünyesinde kurulan vakıflar hakkında hazırlanan yeni yasa tasarısı hakkında Bakanlar Kurulu'nu bilgilendirdiğini ifade eden Gürel, söz konusu yasa tasarısı hazırlığının bakanlıkların görüşlerine sunulacağını ve görüşler geldikten sonra Bakanlar Kurulu tasarısı olarak TBMM'ye sevk edilip edilemeyeceğinin kararlaştırılacağını söyledi. 
     Gürel, Bayındırlık ve İskan Bakanı Abdülkadir Akcan'ın, bakanlığının temel gereksinmeleri ve bunun yanında en önemli gereksinme olan karayollarının tamamlanması ve onarılması mevsiminde asfalt ihtiyacından bahsettiğini ifade etti. Bakanlar Kurulu'nda, Bayındırlık ve İskan, Maliye bakanlıkları ile Tüpraş yetkililerinin biraraya gelerek bu konuda bir çözüm oluşturmasının kararlaştırıldığını anlatan Gürel, ''Çünkü, Tüpraş'a yıldan yıla biriken borçlar dolayısıyla ve bütçede yeterli ödeneğin şu anda bulunmaması dolayısıyla girilen bir darboğaz söz konusu, bu darboğazı aşmakta hükümetin iradesi dahilindedir. Buna en kısa zamanda bir çözüm bulunacak. Bayındırlık ve İskan Bakanlığı da yol çalışmalarıyla ilgili olağan faaliyetlerine hemen devam etmeye başlayacaktır'' diye konuştu. 
     Gürel, Çevre Bakanı Fevzi Aytekin'in bakanlığının çalışmalarıyla ilgili olarak bilgi sunduğunu anlattı. Aytekin'in Tuz Gölü ile ilgili çevre projesinin 2. aşaması hakkında bir kararname taslağı hazırladığını bildiren Gürel, bunun kararname haline dönüştürülmesi konusunda karar alındığını söyledi. 
     
     SORULAR 
     Gürel, açıklamalarının ardından gazetecilerin sorularını da yanıtladı. 
     Merkez Bankası Başkanı Serdengeçti'nin sunumunun detayların neler olduğuna ilişkin bir soru üzerine Gürel, şunları söyledi 
     ''Sayın Serdengeçti'nin sunuşu özellikle para politikalarının enflasyonla mücadele ve enflasyon hedeflerinin bu yıl sonunda tutturulabilmesiyle ilgili bir sunuştu. Buradan da anlıyoruzki Merkez Bankası'nın başta gelen hedefi, hükümetin de benimsediği yüzde 35'lik enflasyon hedefine bu yıl ulaşabilmektir. 
     Merkez Bankası ve Hükümet bu doğrultuda uyum içinde çalışıyorlar. 
     Hükümetimiz de temel amaçları yıl sonunda bir yandan yüzde 35'lik enflasyon hedefini tutturmak, öte yandan yüzde 3'lük büyüme hedefine ulaşmaktır. Şimdiye kadar yapılan çalışmalar ve elde edilen veriler yıl sonunda bu hedeflere ulaşacağımızı göstermektedir.'' Gürel, bir gazetecinin, Bakanlar Kurulu'nun bundan sonra toplanma aralığı ve Başbakan Ecevit'in başkanlık edip etmeyeceğine ilişkin bir karar alınıp alınmadığına ilişkin sorusunu yanıtlarken de bu konuda bugün bir karar alınmadığını, ancak Bakanlar Kurulu'nun çalışmalarını aksatmadan sürdürdüğünü belirtti. Gürel, ''Sayın Başbakanımız da gerekli gördüğü zaman kendi başkanlığında veya başbakan yardımcılarının birinin başkanlığında bu toplantıları yapmamızı belirtecektir, emredecektir'' diye konuştu. 
     Şükrü Sina Gürel, bir soru üzerine, hububat alım fiyatlarının bugünkü Bakanlar Kurulu toplantısında gündeme gelmediğini söyledi. 
     Gürel, bir başka gazetecinin ''Başbakan Yardımcısı Bahçeli, bugünkü toplantıya hukuki anlamda bir vekaletle mi başkanlık etti'' sorusuna, ''Sayın Başbakanımız, Sayın Başbakan Yardımcımızdan bu toplantıyı yapmalarını rica etmiştir. Toplantı dolayısıyla Bahçeli'nin başkanlığında bu doğrultuda yapılmıştır'' dedi. 
     





</TEXT>
</DOC>
