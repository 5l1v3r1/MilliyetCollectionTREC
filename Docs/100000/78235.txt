<DOC>
<DOCNO> 78235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/ekonomi/eko01.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bürokratları isyan ettiren açık oyunlar 
</HEADLINE>
<TEXT>

BDDK Başkanı Akçakoca’nın bankaları açık pozisyon için uyarırken, Yurtdışında inceleme yetkimiz var’ demesinin nedeni belli oldu. Bankalar açık pozisyon görünmemesi için, yurtdışında şirket kuruyor. Londralı finansçıların şirkete bulduğu kredi Türkiye’de TL’ye yatırılıyor 
     TARIK YILMAZ 

     Bankacılık Düzenleme ve Denetleme Kurulu BDDK Başkanı Engin Akçakoca ile Merkez Bankası Başkanı Süreyya Serdengeçti’nin bankaları uyarmasına neden olan açık pozisyonlarda döviz yükümlülüklerinin varlıklarını aşan kısmı Türk bankalarıyla Londra kökenli finansçıların başrolde olduğu belirtiliyor. BDDK Başkanı Akçakoca’nın "Türk bankalarının yurtdışındaki banka ve şirketlerinin bulunduğu ülkelerde inceleme yapmaya yetkimiz var. Bu risklerin orada muhasebeleştirilmesini sağlıklı bulmuyorum" açıklaması akıllara bu tür işlemlerin nasıl yapıldığı sorusunu getirdi. 
     
     Mühendisler işbaşında 
     Bankacılardan edinilen bilgiye göre, Akçakoca’nın dikkat çektiği yurtdışı operasyonları "finans mühendisi" denilen Londra kökenli bankacılar yürütüyor. İstanbul’da otelleri ofise çeviren bu bankacılar, Türk bankacılarla anlaşarak operasyonu başlatıyor. 
     Türk bankasına yurtdışında onlarca şirket kurdurup bunlara yurtdışındaki bankalardan döviz kredisi bulan finans mühendisleri, bu parayı Türkiye’deki bankada TL’ye çevirtip bono aldırıyor. Bu sayede Türk bankası açık pozisyonunu yasal sınırlar içinde tutarken, riske katlanan şirket aracılığıyla dolar bazında inanılmaz getiri sağlanıyor. 
     Akçakoca’nın "Yurtdışında da inceleme yetkimiz var" demesine karşın yapılan işlemin tespitinin çok zor olduğunu iddia eden bankacılar, içlerinde Türklerin de bulunduğu finans mühendislerinin yıllardır Türkiye’de olduğunu, otellerde tuttukları odaları yurtdışına gittiklerinde bile boşaltılmadığı belirtiliyor. 
     
     1- Londralı finansçılar İstanbul'da 
     Ağırlığı Londra kökenli finansçılar finans mühendisleri Türkiye'deki beş yıldızlı otellerin bir odasını kapatıp burada ofis kuruyor. Kurulan ofislerde Türk finansçılar ağırlanarak müşteri toplanıyor. 
     
     2- Yurtdışında şirket kuruluyor 
     Taraflar anlaştıktan sonra yurtdışında onlarca şirket kuruluyor. Bu şirketlere Türk bankası sermaye koyuyor. Kurulan şirkete aracılık eden finans mühendisleri yurtdışında bağlantı kurduğu yabancı bankadan döviz kredisi kullandırıyor. 
     
     3- Para Türkiye'de bonaya yatırılıyor 
     Krediyi alan şirket Türkiye'deki bankaya hesap açıp, TL yatırım araçlarına yönlendiriliyor. Son dönemlerde bu araç bono oluyor. 
     
     4- Banka risk almadan pozisyon açıyor 
     Böylece Türk bankası 'yurtdışındaki müşterisi' üzerinden pozisyon açtığı için risk almıyor, bilanço ve nazım hesaplarında döviz yükümlülüğü olarak görünmüyor. 
     



 EKONOMİ 

















</TEXT>
</DOC>
