<DOC>
<DOCNO> 76004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko22.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Anadolu yakasının elektriği artık TEDAŞ'a emanet... 
</HEADLINE>
<TEXT>

     Aktaş Elektrik'in imtiyaz sözleşmesinin Danıştay tarafından iptali nedeniyle, İstanbul'un Anadolu yakasının elektrik dağıtım ve ticareti faaliyetlerinin bugün itibariyle TEDAŞ Genel Müdürlüğü'nce fiilen devralınacağı bildirildi. 
     Devralma kararı, Enerji ve Tabii Kaynaklar Bakanlığı tarafından Borsa'ya gönderilen açıklamayla kamuoyuna duyuruldu. 
     Enerji ve Tabii Kaynaklar Bakanlığı, Aktaş Elektrik'in imtiyaz sözleşmesinin yargı kararı ile iptali nedeniyle, şirketin elektrik dağıtım ve ticareti faaliyetlerini sürdürmesi esaslarını belirleyen şartlar ve hükümlerin ortadan kalktığını bildirdi. 
     Enerji ve Tabii Kaynaklar Bakanı adına Genel Müdür Selahattin Çimen imzasıyla Borsa'ya gönderilen açıklamada, Aktaş Elektrik'in, Bakanlar Kurulu'nun 1989 yılındaki ilgili kararı uyarınca İstanbul'un Anadolu yakasını içeren 16. görev bölgesinde 30 yıl süre ile elektrik dağıtım hizmetlerini yürütmek üzere görevlendirildiği, daha sonra Bakanlık ile Aktaş Elektrik arasında 1997 yılında imzalanan imtiyaz sözleşmesi ile görev bölgesindeki elektrik dağıtım ve ticari faaliyetlerinin fiilen şirket tarafından yürütülmesinin sağlandığı anımsatıldı. 
     Elektrik Mühendisleri Odası tarafından, Aktaş Elektrik ile Bakanlık, TEAŞ ve TEDAŞ arasında imzalanan sözleşmelerde kamu yararı gözetilmediği gerekçesiyle, imzalanan sözleşmelere ilişkin olarak yürütmenin durdurulması ve iptali istemiyle Danıştay nezdinde açılan dava sonucunda, Danıştay 10. Dairesi'nce 27 Mart 2002 tarihinde alınan iptal kararının Bakanlığa dün tebliğ edildiği bildirildi. 
     Açıklamada, şöyle denildi 
     ''İmtiyaz sözleşmesinin yargı kararı ile iptali nedeniyle, imtiyaz sözleşmesi kapsamındaki şirketin 16. görev bölgesinde elektrik dağıtım ve ticari faaliyetlerini sürdürmesi esaslarını belirleyen şartlar ve hükümler ortadan kalkmış bulunmaktadır. Bakanlığımızca gerekli idari önlemler alınmış olup, 16. görev bölgesinde elektrik dağıtım ve ticari faaliyetleri 2 Nisan 2002 itibariyle TEDAŞ Genel Müdürlüğü tarafından fiilen devralınacaktır.'' 
     






</TEXT>
</DOC>
