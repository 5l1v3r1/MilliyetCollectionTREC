<DOC>
<DOCNO> 70082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sontur29.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Kırca evini soyan hırsızları affetti 
</HEADLINE>
<TEXT>

     Gazeteci Ali Kırca, evinden hırsızlık yaptıkları iddiasıyla yargılanan 3 sanıktan şikayetçi olmadığını bildirdi. 
     İstanbul 8. Asliye Ceza Mahkemesi'ndeki duruşmaya, tutuklu sanık Murat Bozkurt katıldı. Tutuksuz yargılanan Doğan Yıldırım ile Ayhan Yıldırım kardeşler ise duruşmaya gelmedi. 
     Kimlik tespitinin ardından sorgusu yapılan Murat Bozkurt, eski suç ortağı Ayhan Yıldırım'la birlikte birçok hırsızlık olayı gerçekleştirdiklerini ancak, Ali Kırca'nın evine girmediğini söyledi. 
     Bozkurt, diğer sanıkların suçu kendisinin üzerine attıklarını ve serbest kaldıklarını iddia etti. 
     Duruşmada ''müşteki'' sıfatıyla ifadesi alınan Ali Kırca da Kuruçeşme'deki 3 katlı evinin alt katında oturduğu sırada üst kata hırsız girdiğini ve cep telefonu ile projeksiyon makinesinin de aralarında bulunduğu 4 parça eşyanın çalındığını anlattı. 
     Durumu karakola haber verdiğini belirten Kırca, daha sonra cep telefonunun bulunarak kendisine verildiğini, geriye kalan eşyaya ise ulaşılamadığını kaydetti. 
     Çalınan eşyanın değerinin yaklaşık 3-4 milyar lira olduğunu belirten Kırca, sanıklardan şahsi bir şikayetinin olmadığını söyledi. 
     Duruşmaya katılmayan sanıklar Ayhan Yıldırım ile Doğan Yıldırım hakkında, ifadelerinin alınabilmesi amacıyla gıyabi tutuklama kararı çıkaran hakim, Murat Bozkurt'un tutukluluk halinin de devamını kararlaştırdı. 
     Duruşma, eksikliklerin tamamlanması için ertelendi. 
     İstanbul Cumhuriyet Başsavcılığı'nca hazırlanan iddianamede, sanıklar Ayhan Yıldırım ile Doğan Yıldırım'ın, müşteki Ali Kırca'nın Kuruçeşme Avize Sokak'ta bulunan evine 30 Aralık 2000 tarihinde girerek bazı eşyayı çaldıkları anlatılıyor. 
     Sanıklardan Murat Bozkurt'un da çalınan eşyaları sakladığı belirtilen iddianamede, 3 sanığın ''hırsızlık'' suçundan 4 ile 15'er yıl arasında hapis cezasına çarptırılması isteniyor. 
     






</TEXT>
</DOC>
