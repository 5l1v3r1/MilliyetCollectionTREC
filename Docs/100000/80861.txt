<DOC>
<DOCNO> 80861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun04.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerika esirlerin transferinde basına sansür uygulayacak 
</HEADLINE>
<TEXT>

     Guantanamo üssündeki savaş esirlerini yeni bir kampa aktarma kararı alan ABD, güvenlik gerekçesiyle medyanın bu transfer işlemini izlemesine izin vermeyecek. 
     Askeri sözcü James Bell, Küba'daki Guantanamo'da, X-Ray kampında kalan tutukluların, buraya birkaç kilometre uzaklıktaki Delta adı verilen, 408 hücreli ve 16.4 milyon dolara mal olan kampa geçişini medyanın izleyemeyeceğini bildirdi. 
     Guantanamo'da, terörist El Kaide ve Taliban üyesi yaklaşık 300 savaş esiri bulunuyor. 
     Amerikan basınına göre, yeni kampta tutuklulara şilteli metal yataklar, sifonlu tuvaletler, lavabo ve egzersiz yapma alanları sağlanacak. Tutukluların önceki kaldığı yer olan X-Ray kampında, beton zemin üzerine köpük materyalden yatacak yer sağlanırken, tuvalet ihtiyaçlarını gidermeleri için mahkumlar, hücrelerinden dışarı çıkarılıyordu. 
     Yeni kampa taşınma işlemi 12 Nisan'da yapılacaktı ancak son dakika değişiklikleriyle ertelendi. 
     X-Ray kampında daha önce gazetecilerin görüntü almalarına, bazı tutuklularla konuşmalarına izin verilen turlar düzenleniyordu. Nisan ayı başından beri, kamplara gazeteci kabulü durduruldu. 
     ABD, terörizmle savaş kampanyasının başından beri, medyaya zaman zaman kısıtlamalar getiriyor. 11 Eylül terörist saldırılarından sonra hassaslaşan Beyaz Saray, ne tür haberlerin zararlı olacağına ilişkin medya için bir rehber hazırlatmıştı. 
     ABD Savunma Bakanlığı Pentagon da, Afganistan'da başlatılan terörizme karşı operasyonlara ilişkin basına açıklamalarında zaman zaman kısıtlama koyduğu gibi operasyon bölgelerine medya ulaşımını da sınırlamıştı. 
     





</TEXT>
</DOC>
