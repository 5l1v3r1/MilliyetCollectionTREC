<DOC>
<DOCNO> 98022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur24.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel Okullar Sınavı birincisi "Birincilik beklemiyordum..." 
</HEADLINE>
<TEXT>

     Özel Okullar Sınavı'nda, Türkiye birinciliğini kazanan iki öğrenciden biri olan Adana'nın Ceyhan İlçesi'ndeki Yaltır Kardeşler İlköğretim Okulu öğrencisi Burak Ulaş, ''Başarılı olacağımı biliyordum ancak, birincilik beklemiyordum'' dedi. 
     Burak Ulaş, 801.904 puan alarak sınavda birinciliği paylaştığını, A.A muhabirinin babası Mehmet Ali Ulaş'ı araması üzerine öğrendiğini ve bir an için inanamadığını söyledi. 
     Babası eczacı, annesi ise öğretmen olan Burak Ulaş, başarısını düzenli çalışmaya borçlu olduğunu belirtti. Tarsus Amerikan Lisesi'ni, oturdukları Adana'nın Ceyhan İlçesi'ne yakınlığı nedeniyle tercih ettiğini ifade eden Burak Ulaş, şöyle konuştu 
     ''Derslerimi yaparken hiç kimseden yardım almak istemem. Annem, babam ve Atılım Üniversitesi Elektrik Elektronik Bölümü'nde okuyan ablam bana yardımcı olmak istiyorlar. Ancak, ben buna pek ihtiyaç duymuyorum. Sessiz ve sakin bir çalışma ortamı bana yetiyor. 
     Okuldan geldikten sonra önce hobilerim arasında bulunan gitar çalarım, ortam müsait olduğunda basketbol oynarım, daha sonra derslerime başlarım. 2 yıldan beri de dersaneye gidiyorum. İlerideki hedefim işletme ya da elektrik elektronik mühendisliği. Bunu da başaracağıma kesin gözüyle bakıyorum.'' Burak Ulaş'ın babası eczacı Mehmet Ali Ulaş ise oğlunun okulunun ilk yıllarından itibaren son derece istekli çalıştığını ve kendilerini yormadığını söyledi. 
     Oğlunun başarısının kendisi için sürpriz olmadığını ifade eden Mehmet Ali Ulaş, kızı Melda'nın da çok başarılı bir öğrenci olduğunu, eşinin ise öğretmen olmasına rağmen mesleğini sürdürmeyerek, evde çocuklarıyla ilgilenmeyi tercih ettiğini söyledi. 
     Mehmet Ali Ulaş, kendi gayreti ile başarı sağlayan oğlu ile gurur duyduğunu da sözlerine ekledi. 
     





</TEXT>
</DOC>
