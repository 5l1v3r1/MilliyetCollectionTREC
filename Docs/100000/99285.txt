<DOC>
<DOCNO> 99285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/spor/spo02.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
No problem 
</HEADLINE>
<TEXT>

Fenerbahçe Teknik Direktörü Lorant, Feyenoord’u rahat eleyeceklerini söyledi. Alman hoca Ortega konusunda kararsız olduğunu belirtip, futbolcularını anlattı 
     MEHMET DEMİRCAN 

     İyi çalıştık’ 
     SEZON öncesinde yoğun eleştiriler alan Werner Lorant, Şampiyonlar ligi maçı öncesinde herkesi gereken cevabı vereceğini söyledi. Feyenord’u eleyeceklerinden adı gibi emin olduğunu vurgulayan Alman hoca, futbolcuları hakkında da ilginç yorumlar yaptı. Geçen seneden daha iyi bir çalışma dönemi geçirdiklerine dikkati çeken Lorant, şöyle konuştu 
     
     Biz güçlüyüz’ 
     "BAZI çevreler lig başlamadan, ortalığı karıştırmak, benim yerime başka birilerini göreve getirmek amacındalar. Onlara Feyenoord maçı öncesi gereken cevabı vereceğim... Fenerbahçe, Feyenoord’dan çok daha güçlü ekip. Kimsenin şüphesi olmasın, adım gibi eminim. Feyenoord’u eleyip Şampiyonlar Ligi’ne kalacağız... Ortega konusunda henüz karar vermiş değilim, ama Ortega ile Washington’u veya Revivo - Rapajc’i birlikte oynatabilirim..." 
     
     Kanatlar hazır 
     "HAZIRLIK döneminde Revivo, Ogün, Johnson ve Tuncay’ın hırsını ve futbol arzusunu çok beğendim. Yeni transferlerin biraz daha zamana ihtiyaçları var. Sağ ve sol kulvarlarda çok tatlı bir rekabet var. Cem Karaca tatilde kilo almış. Hakan Bayraktar’ın Ali Güneş’ten bir adım önde olduğunu söyleyebilirim. Nihat’tan da henüz vazgeçmiş değiliz. Orta sahaya değil, başka bir mevkiye yabancı oyuncu transfer edebiliriz." 
     
Satışlar patladı      SARI - Lacivertli futbolcuların her hafta Saracoğlu Stadı’nda düzenlenen imza gününe dün katılan Washington ve Ümit Özat, satışları tavana vurdurdular. 2 bin 500 taraftarın katıldığı organizasyonda, dükkandaki tüm forma stokları tükenirken, 100 milyar liraya yakın bir satış gerçekleşti. Brezilyalı golcünün dört aylık kızı Anna Karanina’da günün ilgi odağıydı. Ümit Özat da kızı Dilara ile imza dağıttı. 
     
Dereağzı tehlikede      YUSUF DURSUN 

     FENERBAHÇE’DE alt yapı için tahsis edilen Dereağzı Tesisleri’ne belediyeden büyük darbe geldi. İstanbul Belediyesi’nin Kalamış’a sahilden yol yapma projesinin kararını belediye meclisinden çıkarttığı, yolun bir kısmının tesislerin içindeki çim sahanın ortasından geçeceği belirlendi. Yöneticilerin projenin değişmesi için girişimlere başladığı öğrenildi. 
     YÖNETİM ikinci bir şoku ise Kenan Evren Lisesi için yaşadı. İstanbul Valiliği bu yerin karşılığı Fenerbahçe’den tam teşekküllü üç okul istedi. Büyük uğraşlar sonucu bu sayı ikiye indi. Okullardan biri Kayışdağı Caddesi’nde belediyeden satın alınan arsanın üzerine yapılacak. Diğeri de Bostancı Oto Sanayi Sitesi’nde inşaat edilecek. 
     
İzni kaptılar      KIZILYILDIZ maçının hazırlıklarını sürdüren Fenerbahçe’de Teknik Direktör Lorant dün sabah çok istekli ve hırslı çalışan oyuncularına bir sürpriz yaparak, akşamki çalışmayı iptal etti. Bu arada milli oyuncular Rüştü, Fatih, Serhat, Ümit Özat, Abdullah ile Rapajc ve Johnson dün sağlık kontrolünden geçtiler. Önceki gün eli burkulan Rüştü’nün ciddi bir problemi olmadığı açıklandı. 
     
Gençlerle devam      FENERBAHÇE Asbaşkanı Mahmut Uslu, basketbol ve voleybolda liglerden çekilmeyeceklerini, ancak altyapı kadroları ile mücadele edeceklerini söyledi. Uslu, "Kaynak yaratmaya çalışıyoruz. Bunu başarırsak ligden çekilme söz konusu olmayacak. Altyapı kadrosuyla mücadelenin bile yıllık maliyeti 300-400 bin dolarları bulmaktadır. Sorunun üstesinden gelmek için uğraşıyoruz" dedi. 
     
Haluk Ulusoy Feyenoord’da      FUTBOL Federasyonu Başkanı Haluk Ulusoy, Fenerbahçe’nin Feyenoord ile Hollanda’da yapacağı ilk maçı izlemeye gidecek. Milli Takımlar sorumlusu Selami Özdemir ile birlikte Sarı - Lacivertli kafileye katılacak olan Ulusoy, geçen senelerden kalan düşmanlığı da sonlandırmayı amaçlıyor. Uzun zamandır birbirine karşı güvensiz olan iki kurum arasında dostluk köprüleri kurulmaya çalışılıyor. 
     
Lorant’ın zemin isyanı      ŞÜKRÜ Saracoğlu Stadı’nda yapılan poster çekimi sırasında çimlerin yanması nedeniyle zeminin tarla gibi olduğunu gören Lorant isyan etti. Alman hoca, "En iyi zemin bizdeydi, nasıl bu hale geldi. İki gün sonra burada ciddi bir maç oynayacağız. Ardından da lig başlayacak" diye isyan etti. Asbaşkan Nihat Özbağı da bir hafta içinde zeminin eskisi gibi olacağını açıkladı. 
     



 SPOR 






















</TEXT>
</DOC>
