<DOC>
<DOCNO> 71175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur16.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Emniyet Müdürü şaşırttı ... 
</HEADLINE>
<TEXT>

     İstanbul Emniyet Müdürü Hasan Özdemir, İş Bankası 4. Levent Şubesi'nin soyulması, Finansbank Kazasker Şubesi'nin de soyulmaya kalkışılmasıyla ilgili soruşturmaların çok yönlü sürdüğünü bildirdi. 
     Emniyet Müdürlüğü'nden çıkışında soruları yanıtlayan Özdemir, İş Bankası 4. Levent Şubesi'ndeki soygunun silahlı 4 kişi tarafından gerçekleştirildiğini ve soyguncuların veznede 
     bulunan 40 milyar lira ile 10 bin doları alarak kaçtıklarını söyledi. 
     Bu banka şubesinin gizli kamera sisteminin bozuk olduğunu belirten Özdemir, ''İş Bankası'nın güvenlik görevlisi de Finansbank'ın güvenlik görevlisi gibi soygunculara ateş açabilseydi, belki de soygun gerçekleşmezdi'' dedi. 
     Finansbank Şubesi'ni soyma girişiminde bulunan 2 kişinin öldüğünü, ancak kimliklerinin henüz belirlenmediğini ifade eden Emniyet Müdürü Özdemir, olaylarla ilgili soruşturmaların çok yönlü sürdüğünü ve siyasi boyutu olup olmadığı konusundaki araştırmaların da devam ettiğini kaydetti. 
     Bu arada İş Bankası 4. Levent Şubesi'ndeki soygunla ilgili bazı banka çalışanları, ifadelerine başvurulmak üzere Terörle Mücadele Şube Müdürlüğü'ne getirildiler. 
     






</TEXT>
</DOC>
