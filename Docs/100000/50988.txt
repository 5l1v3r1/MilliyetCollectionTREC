<DOC>
<DOCNO> 50988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/ekonomi/eko08.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV indirimi başladı 
</HEADLINE>
<TEXT>

Otomotiv ve beyaz eşya üreticileri indirime sevinirken, diğer sektörler hükümeti adeta eleştiri yağmuruna tuttu 
     EKONOMİ SERVİSİ 

     Hükümet’in ekonominin canlandırılması için üzerinde durduğu önlemlerden KDV indirimi, dün başladı. 1600 cc ve altındaki motor hacmine sahip otomobil ve dayanıklı tüketim mallarında yüzde 26 olan KDV oranı yılsonuna kadar yüzde 18 olarak uygulanacak. İndirim, otomotiv ve beyaz eşya sektöründe olumlu karşılandı. Otomotiv Sanayi Derneği Yönetim Kurulu Başkanı Ali İhsan İlkbahar, "Hükümete müteşekkiriz. Satışlar yüzde 100 artacak" dedi. Gıda ve otomotiv sektöründen yetkililer, talebin şimdiden kıpırdadığını ve yeni indirim oranlarına göre satışların bir-iki gün içinde başlayacağını açıkladılar. 
     İndirimin iki sektörle sınırlı kalması diğer sektörlerde tepkilere yol açtı. Koç Holding Tüketim Grubu Başkanı Cengiz Solakoğlu, "İndirimin iki sektörle sınırlı kalmasını içime sindiremiyorum" dedi. 
     
     Karar eleştirildi 
     Türkiye Bakkallar ve Bayiler Federasyonu Başkanı Bendevi Palandöken, "Hükümete yanlış bilgi verildiği anlaşıldı. Küçük üretici ve esnaf yerine, lüks tüketim maddelerini üreten ve tüketenler gözetildi" diye konuştu. 14 derneği kapsayan Gıda Dernekleri Platformu da bir açıklama yaparak, indirimin sınırlı kalmasını eleştirdi. 
     
Yeniden değerleme oranı yüzde 53.2      Vergi ödemelerinde yeniden değerleme oranına baz teşkil eden toptan eşya fiyatları endeksinde, ekim sonu itibariyle 12 aylık ortalamalara göre değişim yüzde 53.2 oldu. Bu orana göre yeni yılda motorlu taşıtlar ve Taşıt Alım Vergisi tutarları yüzde 53.2 oranında artacak. 950 kilogram ve altındaki otoların 63 milyon 920 bin lira olan motorlu taşıt vergisi 97 milyon 925 bin liraya yükselecek. 1 yıllık pasaport harcı 33 milyon 180 bin liradan 50 milyon 831 bin liraya çıkacak. Trafik tescil harcı da 46 milyon 640 bin lira yerine 71 milyon 453 bin lira olacak. Çöp vergisi de yüzde 26.6 oranında artacak. 
     



 EKONOMİ 















</TEXT>
</DOC>
