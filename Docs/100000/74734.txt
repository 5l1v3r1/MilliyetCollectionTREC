<DOC>
<DOCNO> 74734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur04.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunceli'deki kadın garsonlar şehir dışına çıkarıldı... 
</HEADLINE>
<TEXT>

     Tunceli'de dün yaşanan kadın garson gerginliği sonrası akşam, kadın garson çalıştıran birahanelerde denetim yapıldı. 
     Asayiş, Sosyal Sigortalar Kurumu, Maliye ve Çevre Sağlık elemanlarının yer aldığı denetim ekipleri, kadın garson çalıştıran 10 birahanede denetim yaptı. 
     Denetimler sonrası, birahanelerde çalışan elemanların çoğunun sigortasız olduğu ve gerekli hijyen kurallarına uyulmadığı belirlendi. 
     Denetimler sonrası birahaneler hakkında gerekli yasal işlemler başlatıldı. 
     
     KADIN GARSONLAR ŞEHİR DIŞINA 

     Tunceli'de kadın garson çalıştıran birahane sahiplerinin, kadın garsonların işlerine son vererek şehir dışına gönderdikleri, sadece bir birahanede iki kadın garsonun çalışmaya devam ettiği gözlendi. 
     Öte yandan dün akşam, birahanelere kimsenin gitmemesi ise dikkat çekti. 
     
     KADIN GARSON GERGİNLİĞİNİN NEDENİ 

     Tunceli'de, kadın garson nedeniyle bir bar sahibi ile içkili restoran sahibi arasında çıkan kavgada, 4 kişi yaralanmıştı. 
     Yaralıları Elazığ Devlet Hastanesi'ne götüren ambulans şoförü ise geçirdiği trafik kazası sonucu vefat etmiş, daha sonrasında da bıçaklananlardan bir kişi ölmüştü. 
     Bu gelişmeler sonrası dün Tunceli Siyasi Partiler ve Sendikalar Platformu'ndan yapılan açıklamada, dışardan gelerek birahanelerde çalışan kadınların ''ahlak dışı'' işler yaptıkları ve ahlaki çöküntüye neden olduğu iddia edilmişti. 
     Açıklamayı dinlemek üzere belediye önünde toplanan kalabalık, yetkililerin dağılma uyarısına rağmen yürüyüş yapmış, 45 dakika süren yürüyüş, polisin panzerlerle müdahalesi sonucu dağıtılmıştı. 
     






</TEXT>
</DOC>
