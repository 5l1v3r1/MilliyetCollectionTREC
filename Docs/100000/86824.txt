<DOC>
<DOCNO> 86824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo30.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray Sportif AŞ'den süper kar.. 
</HEADLINE>
<TEXT>

     Galatasaray'ın halka arz işlemini gerçekleştiren Galatasaray Sportif A.Ş'nin 31 Mayıs 2002'de sona erecek 2002 mali yılı için 26,6 milyon dolar gelir, 22,7 milyon dolar net kar elde etmesinin beklendiği bildirildi. 
     Galatasaray'ın 1 Haziran'da yayın hayatına başlayacak aylık resmi dergisinde yer alan habere göre, sarı-kırmızılı kulübün istatistiki hesaplara göre saptanan 16 milyon taraftarıyla, Türkiye'nin en değerli ulusal markası olarak ortaya çıktığı iddia edildi. 
     Haberde ayrıca, sarı-kırmızılı kulübün, Coca Cola, Mercedes ve BMW'den sonra da Türkiye'deki en büyük 4. marka olduğu kaydedilirken, maç hasılatları ve oyuncu bonservislerinin şirketin gelirleri arasında yer almamasına rağmen 2002 mali yılı için 26,6 milyon dolar gelir, 22,7 milyon dolar ise net kar beklendiği ifade edildi. 
     Diğer yandan, Galatasaray'ın önceden belirlenmemiş bir strateji ve güçlü bir satış-pazarlama eksikliğinden dolayı bugüne kadar markasının potansiyelinden tam olarak yararlanamadığı da kaydedilirken, şirketin anlaştığı pazarlama şirketi Sport Five ile yeni stratejisinde, gelir potansiyelinin geliştirilmesi ve sponsorluk paketlerine isim haklarının eklenmesiyle daha verimli olarak işletilmesinin planlandığı aktarıldı. 
     





</TEXT>
</DOC>
