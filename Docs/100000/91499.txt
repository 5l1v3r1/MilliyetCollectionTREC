<DOC>
<DOCNO> 91499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/guncel/gun00.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk ateşi Dünya’yı sardı 
</HEADLINE>
<TEXT>

Milli Takımın zaferi yalnız ülkemizi değil, 6 kıtaya yayılmış tüm vatandaşlarımızı coşturdu. Ellerinde bayraklarla kendisini sokağa atan Türkler, tüm dünyayı karnaval alanına çevirdi 
     Dünya Kupası çeyrek final karşılaşmasında Japonya’da Senegal’e karşı kazandığımız zafer, vatanlarından binlerce kilometre uzaktaki Türkler’i de sevince boğdu. Dünyanın dört bir yanında bayraklarla sokaklara fırlayan vatandaşlarımız, yarı finale yükselmenin gururunu doyasıya yaşadı. 
     
     KKTC 
     Milli Takımın yarı finale yükselmesi, Kuzey Kıbrıs Türk Cumhuriyeti’nde de büyük sevinç yarattı. Maçın sona ermesiyle birlikte halk sokaklara döküldü. 
     
     ABD 
     Türkiye - Senegal maçını canlı yayınlayan ESPN televizyonu, "Türkiye, Brezilya’dan ilk maçın rövanşını almaya hazırlanıyor" yorumunu yaptı ve İlhan’ı övdü. New York ve çevresinde yaşayan Türkler, kent sokaklarında büyük kutlamalar düzenledi. 
     
     İNGİLTERE 
     200 bin Türk’ün yaşadığı Londra sokakları kırmızı - beyaza boyandı. Kuzey Londra’da otomobillerine atlayan Türkler, uzun konvoylar oluşturdu. Londra’da coşkunun yanı sıra tatsız olaylar da yaşandı. Türklerin yoğun olarak yaşadıkları Londra’nın kuzeyinde çok sayıda kişi araçlarla caddelerde sevinç turları atarken, terör örgütü PKK yandaşları, kararg h olarak kullandıkları Stoke Newington semtinden geçmekte olan araçları taşladı ve bazı araçlardan indirdikleri Milli Takım taraftarlarını hırpaladı. Polisin olay yerine gelişine kadar çok sayıda aracın tahrip edildiği belirtildi. 
     
     KOSOVA 
     Galibiyetle coşan Türkler, ellerinde bayraklarla yüzlerce araba eşliğinde tur attı. Türk bayraklarına Arnavutluk bayrakları da eşlik etti. 
     
     RUSYA 
     Galibiyetimiz, Rus basın yayın organlarında da geniş yankı buldu. Radyo ve TV’ler ile internetteki haber siteleri, çok güzel geçen bir maçın ardından Türkiye’nin zafer kazandığını duyurdu. Yapılan yorumlarda, Türkiye ve Brezilya arasında oynanacak yarı final karşılaşmasının, turnuvanın en ilgi çekici maçlarından biri olacağı belirtildi. 
     
     ÇİN 
     Maçı gruplar halinde seyreden Pekin’deki Türkler, İlhan Mansız’ın altın golünden sonra, Barlar Sokağı olarak adlandırılan Jiubajie’de toplandı. 100 kadar Türk, ellerinde bayraklarla tezahüratlar yaptı. 
     
     AZERBAYCAN 
     Milli Takımın zaferi Azerbaycan’ın başkenti Bakü’de de büyük sevinç gösterileriyle kutlandı. Maçın sona ermesinin ardından sokaklara dökülen futbolseverler, büyük çoşku yaşadı. Yüzlerini ve saçlarını kırmızı-beyaz renklere boyayan Azeri gençlerin sevinç gösterileri ise renkli görüntüler oluşturdu. 
     
     HOLLANDA 
     Maçtan hemen sonra bütün ülkede Türk vatandaşları ellerinde Türk bayraklarıyla galibiyet sevincini yaşamak için sokaklara döküldü. Başkent Amsterdam’da Mercatorplein Alanı’nda toplanan binlerce kişi, davul zurna eşliğinde halay çekerek maç sevincini yaşarken, aynı şekilde kentin Dam Meydanı’nda da yüzlerce kişi bir araya gelerek sevinç gösterilerinde bulundu. 
     
     İSVİÇRE 
     Cenevre’deki "İngiliz Bahçesi" adlı merkezi parkta yüzlerce Türk ve Senegalli, maçı dev ekrandan birlikte izledi. Maçın ardından Senegalliler büyük hayal kırıklığına uğrarken, Türkler de Tarkan’ın "Yakalarsam" şarkısında çılgınlar gibi dans etti. 
     
     YUNANİSTAN 
     Yunanistan’ın Gümülcine ve İskeçe ile Bulgaristan’ın Kırcaali kentlerinde soydaşlar maç sonunda sevgi gösterilerinde bulundu. Maçı Yunan TV kanallarından izleyen soydaşlar, İlhan’ın golüyle sokaklara döküldü. Otomobilleriyle sevinç turları atan soydaşlar, zafer şarkıları söyledi. 
     
Sezer Muhteşem      GÜVEN ÖZALP Sevilla 

     Cumhurbaşkanı Ahmet Necdet Sezer, Türkiye - Senegal maçının sonucunu AB Sevilla Zirvesi’ndeki çalışma yemeğinde öğrendi. Sezer yaptığı açıklamada, "İnşallah Japonya’ya gidiyoruz" dedi. Dışişleri Bakanı İsmail Cem ile birlikte maçın bir bölümünü seyretme imk nı bulduğunu söyleyen Sezer, "Toplantı sırasında bir bağrışma duyduk. O zaman bizim gol attığımızı anladık, çünkü Senegal atsaydı bu kadar ses çıkmazdı" diye konuştu. Sezer, liderlerin kendisini kutladıklarını ve Türkiye’nin başarısını alkışladıklarını kaydederek, şunları ekledi "Muhteşem bir netice. Tüm futbolcuları ve teknik kadroyu yürekten kutluyorum." Sezer, bir ara da Türk bayrağı açarak objektiflere gülümsedi. 
     
Siyasiler ne dedi      BÜLENT ECEVİT Burada bitmez 
     "Futbolcularımızın başarısı burada kalmayacaktır. En son noktaya kadar gideceklerdir. Yarı finalle yetinemez artık Türk futbolu. Onun için bütün futbolcularımızı ve onları yönetenleri yürekten kutluyorum. Onlara ve bütün ulusumuza başarılar diliyorum." 
     
     MESUT YILMAZ Finale taşıyacaklar 
     "Birlik, beraberlik, azim ve inancın eseri olan bu başarıyı ve mutluluğu bizlere yaşatan futbolcularımızın, yarı finaldeki rakibimiz Brezilya karşısında da aynı performansı sergileyerek Türkiye’yi finale taşıyacağına inanıyorum." 
     
     DEVLET BAHÇELİ Hedeflere ulaşırız 
     "Bu başarı, bir anlamda 21. yüzyılın ülkemizin önüne koyduğu ekonomik, teknolojik ve siyasal hedeflere ulaşabilmesi yolunda milletimizin birlik ve beraberlik ruhu ile hareket ettiği zaman neleri başarabileceğimizin en büyük göstergesi olmuştur." 
     
     DENİZ BAYKAL Bu başarı sürsün 
     "Türk Ulusu’nu gururlandıran bu başarının yarı finalde de devam etmesini diliyor, bu başarıya imza atan çok değerli futbolcularımızı ve teknik heyetimizi kutluyor, sevgiler, saygılar sunuyorum." 
     
     ORG. HÜSEYİN KIVRIKOĞLU Finali de görmeliyiz 
     "Bütün emeği geçenleri şahsım ve Türk Silahlı Kuvvetleri mensupları adına en içten dileklerimle kutluyorum. Milli Takımımızı finalde görmeyi arzu ediyorum." 
     
     İSMAİL CEM Terim’i unutmayın 
     Dışişleri Bakanı İsmail Cem de "Milli Takımın belkemiğine baktığımda Bülent, Tugay, Ergün, K. Hakan, B. Hakan, Okan ve Emre’yi görüyorum. Bu oyuncuların bu olgunluk düzeyine ulaşmalarını sağlayan Fatih Terim’i kutlamak gerek" dedi. 
     
     ÇİLLER YİNE GAF YAPTI H. Şükür’ü kutladı 
     DYP lideri Tansu Çiller, Türkiye - Senegal maçının ilk yarısında inanılmaz goller kaçıran Hakan Şükür’e kutlama mesajı gönderdi. Çiller, mesajında "Bizlere yıllarca unutamayacağımız bu mutlu ve coşkulu günü yaşattığınız için sizi ve tüm arkadaşlarımızı yürekten kutluyorum" dedi. 
     



 GÜNCEL 


















</TEXT>
</DOC>
