<DOC>
<DOCNO> 53380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sondun04.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Körfez savaşının ünlü muhabiri Arnett Afganistan'a gidiyor 
</HEADLINE>
<TEXT>

     Körfez Savaşı sırasında Bağdat'tan canlı yayınlarıyla hafızalarda kalan eski CNN muhabiri Peter Arnett, Afganistan'a gidiyor. 
     Merkezi New York'ta bulunan Broadcast News Networks BNN adlı haber kuruluşu, Afganistan harekatını izlemek üzere bu ülkeye gidecek olan Arnett'in haberlerini bütün dünyadaki abonelerine ulaştıracağını belirtti. 
     Arnett'in, BNN'nin CameraPlanet adı verilen 40 kişilik gazeteci grubunun başında bulunacağı kaydedildi. 
     Vietnam'da AP adına çalışırken Pulitzer Ödülü kazanan Arnett, daha sonra 18 yıl boyunca çalıştığı CNN'den ayrılmak zorunda kalmıştı. 
     Arnett'in, Amerikan kuvvetlerinin Vietnam Savaşı sırasında sinir gazı kullandığına ilişkin 1998 yılında yayınlanan haberi büyük tartışma yaratmış, CNN'in haberini geri çekmesinin ardından Arnett istifa etmişti. 
     






</TEXT>
</DOC>
