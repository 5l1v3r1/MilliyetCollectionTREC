<DOC>
<DOCNO> 84237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/guncel/agun.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türküleriyle Ada’ya barışı getirecekler 
</HEADLINE>
<TEXT>

Kıbrıs’ta yaşayan Rum ve Türklerin Ada’ya huzuru getirmek amacıyla, bin bir güçlükle kurduğu koro, ÖDP’nin daveti üzerine Türkiye’ye gelip konser verdi 
     ELİF KORAP İstanbul 

     Onlar, aynı koronun üyeleri... Ancak normalde evleri arasında bir kilometre bulunan koro üyelerinin bir araya gelip de çalışabilmeleri için evlerinden 45 kilometre uzaklıktaki bir köye gitmeleri gerekiyor. Çünkü onlar, Kıbrıs Türkleri ve Kıbrıs Rumları. İlk kez 1997 yılında bir araya gelen 29 Kıbrıs Türk’ü ve 27 Kıbrıs Rum’undan oluşan İki Toplumlu Koro, "barış konseri için" ilk kez Türkiye’ye geldi. Ve ÖDP’nin Kadırga Kültür Merkezi’nde dün gece bir konser verdi. 
     
     Güvenliği bahane ettiler 
     Şu ana dek Birleşmiş Milletler idaresindeki ara bölge dışında Kıbrıs’ta hiç konser veremeyen topluluk üyelerinin tek dileği, tüm Kıbrıs’ta özgürce türkülerini söyleyebilmek. Geçtiğimiz yıl, Kıbrıs’ta yaygın olan Akdeniz anemisi hastaları için konser vermek isteyen Kıbrıslı topluluğa "güvenliği sağlayamayız" gerekçesiyle izin vermemişler. 
     
     Ayrı ayrı geldiler 
     Aralık 1997’de buluşabildikleri tek yer olan Lefkoşa’daki Ledra Palace Oteli’ne girişlerin yasaklanmasıyla ayrı ayrı çalışmak zorunda kalan topluluk, 1999’da karma bir köy olan Pile’de tekrar buluşmuş. O günden beri her hafta buluşan grup üyeleri, İstanbul’a da ayrı ayrı geldiler. Kıbrıs Türkleri doğrudan İstanbul uçağına binerken, Kıbrıs Rumları İstanbul’a gelebilmek için üç katı fazla yol kat ederek Atina üzerinden aktarmalı olarak seyahat ettiler. 
     
Çocuklarımıza karşı sorumluyuz’      ÖDP İstanbul İl Örgütü’nün davetlisi olarak Türkiye’ye gelen ve Birleşmiş Milletler tarafından da desteklenen topluluğun biri Kıbrıs Türk’ü, öbürü Kıbrıs Rum’u iki şefi, amaçlarını Milliyet’e anlattı. Kıbrıs Rum’u Elena Melanidou yanda , "Geçmişte iki tarafın da hataları oldu. Şimdi çocuklarımıza barış içinde bir ada bırakmakla sorumluyuz" diye konuştu. 
     Kıbrıs Türk’ü Caner Ilgar ise zorlukların kendilerini yıldırmadığını dile getirerek, şunları söyledi "Türkiye’nin bu konseri gerçekleştirmemize izin vermesi, dünyaya da mesajdır. Türk ve Yunan dillerinde türküleri İstanbul’da söyleyeceğiz. Geçen yıl Pile’de konser vermek istedik. Askerler otobüslerle yolu kapattılar. Dileğimiz, türkülerimizi kendi vatanımızın her köşesinde söyleyebilmek." 
     
Türkçe ve Rumca söylediler      Rum ve Türklerin oluşturduğu "Kıbrıs’ta Barış Korosu", Kadırga Kültür Merkezi’nde konser verdi. Konserden önce bir konuşma yapan Kıbrıslılar Bilim, Eğitim, Sağlık ve Dayanışma Derneği Yönetim Kurulu Üyesi Kıvanç Diren, "Biz Müslümanız, onlar Hıristiyan fakat hepimiz Kıbrıslıyız" dedi. Daha sonra, Şefler Caner Ilgar ve Lena Melaridu’nun yönetimindeki 56 kişilik koro Türkçe ve Rumca Kıbrıs türküleri ile Zülfü Livaneli ve Mikis Teodorakis’in şarkılarını seslendirdi. 
     



 GÜNCEL 














</TEXT>
</DOC>
