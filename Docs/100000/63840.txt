<DOC>
<DOCNO> 63840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur18.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
HADEP kongresinde Apo imalı ajandalar toplatılıyor... 
</HEADLINE>
<TEXT>

     HADEP Bursa İl Teşkilatı'nın kongresinde dağıtılan kürtçe ajandaların, terör örgütünün propagandası yapıldığı gerekçesiyle toplatılmasına karar verildi. 
     Alınan bilgiye göre, 20 Ocak Pazar günü yapılan HADEP Bursa İl Kongresi'nde delegelere dağıtılan 2002 yılı ajandaları, Bursa Emniyet Müdürlüğü'nce incelemeye alındı. 
     İstanbul'da basıldığı belirlenen kürtçe ajandada, terör örgütü elebaşı Abdullah Öcalan'ın yakalanış tarihi olan 15 Şubat'ın siyah çerçeve içine alınması dikkati çekti. 
     Emniyet Müdürlüğü, incelemelerin ardından ajandada ''terör örgütünün propagandasının yapıldığı'' iddiasıyla Cumhuriyet Savcılığı'na suç duyurusunda bulundu. Cumhuriyet Savcılığının talebi üzerine de Bursa 1. Sulh Ceza Mahkemesi, ajandaların toplatılmasına karar verdi. 
     Emniyet Müdürlüğü yetkilileri, ajandaların toplanmasına başlandığını, soruşturmanın sürdüğünü bildirdiler. 
     






</TEXT>
</DOC>
