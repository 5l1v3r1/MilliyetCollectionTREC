<DOC>
<DOCNO> 99105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun34.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Kudüs'teki bombalı saldırıyı Hamas üstlendi. 
</HEADLINE>
<TEXT>

     İsrail'in başkenti Kudüs'teki Hebrew Üniversitesi'nde bugün düzenlenen bombalı saldırıyı radikal İslamcı Filistin örgütü Hamas üstlenirken, Filistin yönetimi saldırıyı şiddetle kınadı. 
     Üniversitenin kafeteryasında meydana gelen patlamada 7 kişi ölmüş, 9'u ağır 50'den fazla kişi yaralanmıştı. 
     Hamas'ın askeri kanadı İzzeddin El Kasım'ın Reuters'e fakslanan açıklamasında, saldırının Hamas askeri kanat lideri Salah Şehada'nın öldürülmesine misilleme olarak gerçekleştirildiği belirtildi. 
     Açıklamada, ''bu saldırı, uzun bir süre devam edecek ve İsraillilere dersini verecek bir dizi misilleme saldırısının bir parçasıdır'' denildi. 
     Bu arada, İsrail polisi saldırının daha önce belirtildiği gibi ''intihar saldırısı değil, bombalı saldırı'' olduğunu öne sürdü. 
     Şehada'nın İsrail tarafından 23 Temmuz'da Gazze'deki evine düzenlenen hava saldırısında öldürülmesinden sonra Hamas intikam alacağını açıklamıştı. 
     Öte yandan, Filistin yönetimi saldırıyı ''şiddetle'' kınadı. 
     İsrailli yüksek düzey bir yetkili ise saldırıdan sonra yaptığı açıklamada, Filistin lideri Yaser Arafat'ı Filistin yönetiminde yapması gereken reformları yerine getirmemek için İsrail'e karşı saldırıları ''teşvik etmekle'' suçladı. 
     





</TEXT>
</DOC>
