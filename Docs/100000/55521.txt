<DOC>
<DOCNO> 55521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo08.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Emre Belözoğlu "Dünya Kupasında en iyi gruba düştük" 
</HEADLINE>
<TEXT>

     İtalya Ligi takımlarından FC Inter'de forma giyen Türk futbolcu Emre Belözoğlu, 2002 Dünya Kupası Finalleri'nde Brezilya, Çin Halk Cumhuriyeti ve Kosta Rika ile aynı gruba düşen A Milli Futbol Takımı'nın, çok iyi bir kura çektiğini kaydetti. 
     Emre Belözoğlu, internette kendisine ait ''www.emrebelozoglu.net'' adlı sitesinde yaptığı açıklamada, Türkiye'nin grup maçlarını firesiz olarak tamamlayarak, bir üst tura çıkacağını savundu. 
     Milli futbolcu, şunları kaydetti 
     ''Bence olabilecek en iyi guruba düştük. Takım arkadaşım, Brezilya Milli Takımı'nın yıldız futbolcusu Ronaldo da benimle aynı fikirde. 
     Bize gelip Sizinle el ele ikinci tura çıkarız dedi. Bence biz grup maçlarını firesiz tamamlar ve bir üst tura çıkarız.'' Genç futbolcu, İtalya Ligi'nde zirve mücadelelerinin sürdüğünü, kendisinin de her geçen gün takımda daha fazla yer bulmaya başladığını vurulayarak, ''Takımda yer buldukça da kendime olan güvenim artıyor ve daha iyi futbol oynuyorum'' dedi. 
     İtalya'ya geldiğinden beri Okan Burak ile birlikte Hakan Şükür'ün evinde kaldıklarını anlatan Emre Belözoğlu, nihayet aradıkları nitelikte bir ev bulduklarını ve Hakan Şükür'ün evine sadece 2 bina mesafedeki yeni evlerine taşındıklarını bildirdi. 
     






</TEXT>
</DOC>
