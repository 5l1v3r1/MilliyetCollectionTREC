<DOC>
<DOCNO> 57276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/gun03.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet kurtardı 
</HEADLINE>
<TEXT>

Sezer ilgi gösterdi, Ecevit sevk ettirdi, Yılmaz para verdi 
     HAKAN ŞANLITÜRK Ankara 

     Devletin zirvesindeki isimlerin, kamuoyuna yansımayan yardım faaliyetlerinde bulundukları ortaya çıktı. 
     Bu konudaki son örnek, kanser hastası Mehmet Veysi Talay’ın tedavisinde yaşandı. Cumhurbaşkanı Ahmet Necdet Sezer, Talay’ın İbni Sina Hastanesi’nde ameliyat olmasını sağlarken, Başbakan Bülent Ecevit de, hastanın yeşil kartla bu hastaneye sevk edilmesi için devreye girdi. Başbakan Yardımcısı Mesut Yılmaz da maddi katkıda bulundu. 
     Cumhurbaşkanı, Başbakan ve yardımcısını ortak noktada buluşturan olay 20 gün önce yaşandı. Diyarbakırlı Mehmet Veysi, beynindeki tümör nedeniyle her geçen gün ölüme yaklaşırken, baba Ahmet Talay, Diyarbakır’da, "hasta babası" olarak tanınan Yılmaz Acu’ya başvurdu. Acu da, 10 yaşındaki Mehmet’in ameliyatı için Sezer’e mektup yazdı, Ecevit’ten yeşil kartlı hastanın sevki için yardrım istedi, Yılmaz’dan da maddi destek talebinde bulundu. 
     Mektuba hemen yanıt veren Sezer’in görevlendirdiği yetkili Acu’yu telefonla arayarak, "Sayın Cumhurbaşkanı gerekeni yapacak" dedi. Ecevit’in sevk, Yılmaz’ın da maddi sorununu çözmesinden sonra Mehmet Veysi 2 hafta önce İbni Sina’da, kafasındaki tümörden kurtarılmak üzere operasyon geçirdi. 
     



 GÜNCEL 






















</TEXT>
</DOC>
