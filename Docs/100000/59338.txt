<DOC>
<DOCNO> 59338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sontur07.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorasına koyun ve keçiler üzerine yaptı, tıp fakültesine girdi 
</HEADLINE>
<TEXT>

     Doktorasını, koyun ve keçiler üzerine yaptıktan sonra Tıp Fakültesi'ne başvurusu kabul edilerek, Bölüm Başkanlığı'na kadar yükselen Ondokuz Mayıs Üniversitesi OMÜ Tıp Fakültesi Öğretim Üyesi Prof. Dr. Sait Bilgiç'in unvanının, Üniversitelerarası Kurul Başkanlığı tarafından incelemeye alındığı bildirildi. 
     Mezun olduğu Fırat Üniversitesi Veteriner Fakültesi Sağlık Bilimleri Enstitüsü Veteriner Programı Anatomi Anabilim Dalı'nda ''Akkaraman Koyunu'' ve ''Kıl Keçisi'' üzerine doktora yapan Sait Bilgiç, 1987 yılında OMÜ Tıp Fakültesi Dekanlığı'na başvurarak, fakültenin Çocuk Sağlığı ve Hastalıkları Anabilim Dalı'nda uzman olarak göreve başladı. 
     Daha sonra, Morfoloji Anabilim Dalı Anatomi Bölümü'nde Yrd. 
     Doçentliğe atanan Bilgiç, geçen süre içinde de önce doçent, sonra da profesörlüğe yükseltilerek, Tıp Fakültesi Anatomi Anabilim Dalı Bölüm Başkanlığı'na getirildi. 
     Yaklaşık 5 yıldır yürüttüğü bu görevinin yanı sıra Sağlık Bilimleri Enstitüsü Müdürlüğü de yapan Prof. Dr. Sait Bilgiç'in durumu, ''tıp doktorası bulunmadığı halde, tıp doçenti olduğu'' yolundaki şikayet sonrasında Üniversitelerarası Kurul Başkanlığı tarafından incelemeye alındı. 
     
     Doğru olmayan beyanda bulunuldu 
     Bu gelişme sonrasında istem üzerine kurula bilgi veren OMÜ Rektörlüğü'nün yazısında, Bilgiç'in, ''Doğru olmayan beyanda bulunduğu'' belirtilerek, ''Veteriner Programı Anatomi Anabilim Dalı'ndan başvurması gerekirken, Tıp Fakültesi Morfoloji Anabilim Dalı'ndan müracaat ederek doğru olmayan beyanda bulunmuştur'' denildi. 
     Prof. Dr. Sait Bilgiç, kişisel nedenlerden kaynaklanan husumet nedeniyle bu konunun gündeme getirildiğini öne sürerek, ''Herşeyin yasal olduğunu'' söyledi. 
     ''Türkiye'de, tıp fakültesi asıllı olmadığı halde doçent ve proföser kadrosunda tıp fakültelerinde görev yapan yüzlerce kişi var'' diyen Bilgiç, ''Doçentlik sınavına girdiğimde zaten tıp fakültesinde öğretim üyesiydim ve durumum da yönetmeliklere aykırı değildi. Başvuru belgelerim de tüm bilgiler yer alıyor. Üniversitelerarası Kurul'daki incelemeyle ilgili bana herhangi bir yazı gelmedi'' dedi. 
     
     Kurulun alacağı karara göre 
     OMÜ Rektörü Prof. Dr. Ferit Bernay ise Üniversitelerarası Kurul'un alacağı karara göre gereken işlemi yapacaklarını söyledi. 
     Bilgiç'e verilen unvanların geri alınması için daha önce rektörlüğe yaptığı başvurusu reddedilen Tıp Fakültesi Anatomi Anabilim Dalı Öğretim Üyesi Doç. Dr. Nihal İşten de, Samsun İdare Mahkemesi'ne dava açarak işlemin iptali ve yürütmenin durdurulmasını istedi. 
     İşten, Bilgiç'in tıp doçenti olabilmesi için mutlaka tıpta uzmanlık belgesine sahip olması gerektiğini, kendisinin de bu yanlışlığın düzeltilmesi amacında olduğunu savundu. 
     






</TEXT>
</DOC>
