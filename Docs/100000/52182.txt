<DOC>
<DOCNO> 52182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/siyaset/asiy.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun’cu marka sever 
</HEADLINE>
<TEXT>

Vurgun Operasyonu’yla istifa eden Koray Aydın’ın, danışmanı Sedrettin Dinçer’e 2.3 milyar lira, Müsteşar Yardımcısı Aban’ın da 2.1 milyar lira değerinde kol saati armağan ettiği ortaya çıktı 
     TOLGA ŞARDAN Ankara 

     Bayındırlık Bakanlığı’ndaki "Vurgun Operasyonu"nun ardından istifa eden bakan Koray Aydın’ın, danışmanı Sedrettin Dinçer’e 2.3 milyar lira değerinde kol saati armağan ettiği ortaya çıktı. Dinçer’in evinde bazı milletvekillerin ve siyasilerin pahalı armağanları bulundu. 
     DGM Savcısı Cengiz Köksal’ın yürüttüğü soruşturmayla ilgili iddianamenin hazırlanmasıyla yeni bilgilere ulaşıldı. Köksal’ın talimatıyla Dinçer’in Devlet Lojmanları’ndaki evinde arama yapan polis, Dinçer’e ait dokuz değerli kol saati buldu. 
     DGM Başsavcılığı’nın Ankara Kuyumcular Odası’na yaptırdığı değer tespitine göre, Aydın’ın hediyesi Omega’nın 2.3 milyar, Müsteşar Yardımcısı Sedat Aban’ın hediyesi Breitling’in 2.1 milyar lira olduğu saptandı. Dinçer’e, İsrail’e yaptığı gezide burada iş yapan bir Türk firmasının hediye ettiğini açıkladığı Baume Mercier marka saatin değeri 1.7 milyar lira olarak belirlendi. Dinçer’in "300 milyona kendim aldım" dediği Rado marka saatin ederi ise 952 milyon lira. 
     İhale yolsuzluğunu koordine ettiği gerekçesiyle tutuklanan Dinçer, ifadesinde şu bilgileri verdi 
     "Bakan Aydın Omega marka kol saati hediye etti. Ben de niye hediye ettiğini soramadım, teşekkür ettim. Breitling marka kol saatini ise Sedat Aban armağan etti. Aban, odama geldi ve kolundaki saati beğenip beğenmediğimi sordu. Bana böyle bir saat hediye etmek istediğini söyledi, doğum günümü sordu. Birkaç gün sonra kolundaki saatin bir benzerini siyah kutu içinde odacısıyla gönderdi." 
     
Pahalı elbiseler      Giydiği takım elbiselerini de milletvekillerinin kendisine aldığını belirten Dinçer şu bilgiyi verdi "Aydın Pull Palzileri elbiseyle Beymen ceketi, MHP İzmir Milletvekili Yusuf Kırkpınar Vakko, MHP Trabzon Milletvekili Orhan Bıçakçıoğlu Beymen, eski DYP Zonguldak Milletvekili Ali Uzun Vakko, MHP İstanbul Milletvekili Nazif Okumuş Polo ve Cacharel, MHP Trabzon ikinci Başkanı Ali Sağır Sartona İtaliona, Aban Beymen, MHP Ankara Milletvekili Sedat Çevik Sarar marka takım elbise aldı. Bu hediyelerin hiçbirinin karşılığında bir iş yapmadım ve herhangi bir vaatte bulunmadım." 
     
Aydın MHP’nin Grup başkanvekili      MHP Meclis grubunda, grup yöneticilerinin tümü için seçim yapıldı. Halen yönetimde bulunan milletvekilleri yerlerini korudu. Bayındırlık Bakanlığı ve milletvekilliğinden istifa eden, ancak bu istifası TBMM’de reddedilen Bayındırlık eski Bakanı Koray Aydın da, "iddianamede adı geçmediği" için iade - i itibarla grup başkanvekilliğine getirildi. 
     



 SİYASET 









</TEXT>
</DOC>
