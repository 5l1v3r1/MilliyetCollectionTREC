<DOC>
<DOCNO> 80170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo04.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Süper Lig'in forvetleri golü unuttu 
</HEADLINE>
<TEXT>

     Birinci Süper Futbol Ligi'nde yer alan takımların forvet oyuncularının büyük bölümü, ligin son maçlarında gol atamıyor. 
     Golcü kimlikleri ile tanınan birçok oyuncu, sezonun sonuna doğru gol yollarında suskun kalmaya başladı. 
     
     Sertan ve Stavrum'dan ses yok 
     Beşiktaşlı İlhan Mansız 21 golle ligin son 2 haftasına ''Gol Krallığı'' yarışmasında en yakın takipçileri Galatasaraylı Arif ve Ankaragücü'nden Augustine'nin 2 gol önünde girerken, partneri Ahmet Dursun ise, attığı gollerle siyah-beyazlı takımın skor yükünü sırtlayan isimler arasında yer alıyor. 
     Beşiktaş'ta bu iki oyuncuyla birlikte zaman zaman forvette görev yapan Sertan Eser ve Arild Stavrum, adeta gol atmayı unuttu. Ligde Sertan 29, Stavrum ise 20 maçtır gol atamıyor. 
     Kiralık olarak ter döktüğü sezonların ardından bu sezon yeniden ''yuvaya'' dönen Sertan, Beşiktaş formasıyla bu sezon ilk ve tek golünü 3. haftada Diyarbakırspor filelerine attı. Özellikle sezonun ikinci yarısında çoğu maçta oynama fırsatı bulamayan, son maçlarda ise oyuna ikinci yarılarda giren Sertan, tam 29 maçtır gol kaydedemiyor. 
     Beşiktaş'ın Norveçli forvet oyuncusu Stavrum da, 12. haftada Antalyaspor'a attığı 2 golün ardından, tam 20 maçtır ligde gol kaydedemiyor. İlk yarının son haftalarında ciddi bir sakatlık geçiren Norveçli futbolcu, sakatlığının geçmesine rağmen, ikinci yarıda oynama fırsatı yakalayamadı. Son haftalarda ikinci yarılarda oyuna giren Stavrum, 20 maçtır gol atamıyor. 
     
     Mustafa, Kona, Kennedy ve Bushaj 
     Samsunsporlu Mustafa Kocabey, Diyarbakırsporlu Kona, Ankaragücülü Kennedy ve Trabzonsporlu Alban Bushaj, ligde uzun süredir gol atamayan futbolcular arasında yer alıyor. 
     Sezona Yimpaş Yozgatspor'da başlayan ve devre arasında Samsunspor'a transfer olan Mustafa Kocabey, 17 maçtır golle tanışamadı. Yeni takımında ilk 11'de oynama şansını çok az bulan Mustafa, oyuna sonradan girdiği maçlarda da gol atmayı başaramadı. Mustafa Kocabey, bu sezon ligdeki son golünü 15. haftada Yimpaş Yozgatspor formasıyla Kocaelispor'a attı. 
     Bu sezon Diyarbakırspor formasıyla takımına 9 gol kazandıran Kona da, 16 haftadır gol sevinci yaşayamadı. 
     Türkiye'deki 9. sezonunda şimdiye dek toplam 98 gol atan ve ''100'ler Kulübü''ne girmesi için gereken 2 golü bir türlü kaydedemeyen Kongolu futbolcu, ligdeki son gollerini 16. haftada deplasmanda Malatyaspor'a attı. 
     Ankaragücü'nün golcü futbolcusu Kennedy de, son dönemde gol atamayan forvet oyuncularından birisi. 
     Başkent takımında bu sezon ligdeki son golünü 17. haftada Çaykur Rizespor'a atan Kennedy, gol yollarında 15 maçtır sessiz kalıyor. Ligin devre arasında İstanbulspor'dan Trabzonspor'a transfer olan Alban Bushaj ise, yeni takımında henüz golle tanışamadı. 
     Sakatlığı nedeniyle uzun süredir sahalardan uzak kalan ve son haftalarda oynamaya başlayan Arnavut futbolcu, son golünü İstanbulspor'da 17. haftada Antalyaspor'a attı ve o da 15 maçtır gol kaydedemiyor. 
     
     Galatasaray'da Ümit ve Serkan durdu 
     Sezonun bitimine 2 maç kala şampiyonluk yarışında büyük avantajın sahibi olan Galatasaray'ın 2 forveti, gol yollarında başarısız bir sezon geçiriyor. 
     Arif Erdem, attığı 19 golle takımının en golcü futbolcusu unvanını alırken, sarı-kırmızılı takımın diğer 2 forveti Ümit Karan ve Serkan Aykut, ligde 8 maçtır gol kaydedemiyor. 
     Her iki futbolcu da ligde son gollerini 24. haftada Gençlerbirliği ile yapılan ve sarı-kırmızılı takımın 3-1 kazandığı maçta attı. Ümit Karan, çoğu maçta ilk 11'de forma giydiği halde gol yollarında etkili olamazken, ''Gol Kralı'' unvanını taşıyan Serkan ise çoğunlukla oyuna sonradan giriyor. 
     
     Oktay ve Rapaiç 
     ''Üç Büyükler''deki suskun golcüler değerlendirmesinde Fenerbahçe'nin adı Oktay ve Rapaiç ile geçiyor. 
     Fenerbahçe'nin sezon başında renklerine kattığı milli futbolcu Oktay Derelioğlu, ligde 6 maçtır, sarı-lacivertli takımda 2. sezonunun geçiren ve bazı maçlarda forvet hattında yer alan Milan Rapaiç de 7 maçtır gol kaydedemiyor. 
     Oktay en son 26. haftadaki Antalyaspor maçında, Rapaiç ise 25. haftadaki Çaykur Rizespor maçında penaltıdan gol kaydetti. 
     Trabzonspor'un kaptanı Hami Mandıralı da, son haftalarda gol atamayan forvet oyuncuları arasında yer alıyor. Lig tarihinin en golcü oyuncuları rasında yer alan deneyimli futbolcu, ligdeki son golünü 25. haftada Kocaelispor'a penaltıdan attı. Hami, ligde 7 maçtır gol kaydedemiyor. 
     Birinci Süper Futbol Ligi'nde takımlarının forvet hattında oynayan futbolculardan ayrıca, Gaziantepsporlu Fatih 11, Denizlisporlu Coşkun ve Gençlerbirliği'nden Youla 10'ar, Göztepeli Zafer Biryol ve Diyarbakırsporlu Fazlı 9'ar, İstanbulsporlu Mehmet Yozgatlı 8, Gençlerbirliği'nden Cafer, Yimpaş Yozgatsporlu Sumiala, Bursasporlu Alp ve Malatyasporlu Mithat 7'şer, İstanbulsporlu Cenk, Denizlisporlu Coulibaly, Gençlerbirliği'nden M'Bayo ve Çaykur Rizespor'dan Hasan Özer de 6'şar maçtır ligde gol atamıyor. 
     





</TEXT>
</DOC>
