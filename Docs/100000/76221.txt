<DOC>
<DOCNO> 76221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sonspo03.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hido'yu ve Sacramento'yu durdurabilene aşkolsun.. 
</HEADLINE>
<TEXT>

     ABD Profesyonel Basketbol Ligi NBA'de Hidayet Türkoğlu'nun 16 sayı attığı maçta Sacramento Kings, deplasmanda Memphis Grizzlies'i 107-83 yendi. 
     Memphis'de yapılan karşılaşmada ilk 5'te sahaya çıkan Hidayet, 16 sayı atarak takımın en skorer 3. oyuncusu oldu. 35 dakika forma giyen Hidayet Türkoğlu, 18 şuttan 7'sini değerlendirdi. 4 kez kullandığı 3 sayılık atışlarda 1 kez topu çemberden geçiren Hidayet, 1 kez kullandığı serbest atışta da isabet buldu. Hidayet ayrıca, 5 ribaunt aldı ve 2 asist yaptı. 
     Takımın en iyisi olan Chris Webber ise 18 sayı, 11 ribaunt gerçekleştirirken, oyuna sonradan giren Bobby Jackson 19 sayıyla en çok sayı üreten oyuncu oldu. 
     Kings, bu sonuçla son 9 maçta 8., üst üste de 5. galibiyeti aldı. Bu maç aynı zamanda Kings'in deplasmanda üst üste 5. kez kazandığı karşılaşmaydı. 
     Grizzlies'de ise yedek oyuncu Stromile Swift, 20 sayıyla rakip potaya en çok sayıyı bıraktı. 
     Doğu Konferansı Merkez Grubu lideri Detroit Pistons da deplasmanda Atlantik Grubu altıncısı Miami Heat'i 90-87 yenerek, ligde play-off turunu garantileyen 6. takım oldu. 
     Miami'deki karşılaşmada, deplasmanda yaptığı son 18 maçta 15. kez galibiyete ulaşan Pistons'da, 16 ribaunt alan Ben Wallace, 1'i son 15 saniyede Alonzo Mourning'e karşı olmak üzere 6 şuta blok yaptı. 
     Son 7 şutunu kaçıran ve rakibine 3 sayı farkla yenilen Heat ise son 7 maçında 6. yenilgisine uğrarken, 7 yıl sonra ilk kez play-off turunu kaçırma noktasına geldi. Heat, play-off turuna katılamazsa takımın çalıştırıcısı Pat Riley de 20 yıldır çalıştırıcılık yaptığı NBA Ligi'nde ilk kez böyle bir durumla karşı karşıya kalacak. 
     Pasifik Grubu'nda 3. sırada bulunan ve play-off turuna kalma mücadelesi veren Portland Trail Blazers, deplasmanda Golden State Warriors'a 107-91 yenildi. 
     Oakland'daki karşılaşmada, 6 yıl aradan sonra Warriors'da 4 oyuncu birden 20'nin üzerinde sayı attı. Takımda Jason Richardson 26, yedek oyuncu Bob Sura 12'si son çeyrekte olmak üzere 23, Gilbert Arenas 22, Antawn Jamison da 20 sayı üretti. 
     Warriors, aynı zamanda 4 maçtır süren yenilgiler serisine son verdi. 
     Son 5 maçta 4. yenilgisine uğrayan Trail Blazers'da ise Rasheed Wallace, 20 sayıyla en çok sayı atan oyuncu oldu. 
     Sonuçlar şöyle 
     
     
Cleveland Cavaliers-Phoenix Suns 101-96 Indiana Pacers-Boston Celtics 94-105 Washington Wizards-Los Angeles Lakers 93-113 Atlanta Hawks-Milwaukee Bucks 100-92 Miami Heat-Detroit Pistons 87-90 Memphis Grizzlies-Sacramento Kings 83-107 New York Knicks-Charlotte Hornets 91-85 Houston Rockets-Seattle Supersonics 100-98 Denver Nuggets-Utah Jazz 98-90 Golden State Warriors-Portland Trail Blazers 107-91 
     






</TEXT>
</DOC>
