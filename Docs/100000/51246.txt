<DOC>
<DOCNO> 51246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/yazar/akyol.html </URL>
<DATE> 2001/11/08/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Seçim sistemi 
</HEADLINE>
<TEXT>

     DYP lideri Tansu Çiller, seçim ve partiler kanunlarında değişiklik yapılması için Başbakan Ecevit'i ziyaret etti. Diğer liderleri de ziyaret edecek. 
     Öte yandan ANAP'lı Işın Çelebi ve değişik partilerden 20 kadar milletvekili, aynı yönde kanun değişikliği için Meclis'e önerge verdiler... 
     Bu girişimleri destekliyorum. 
     Türkiye'nin düzlüğe çıkabilmesi için, "yöneten demokrasi"yi gerçekleştirecek bir sistemin kurulması seçim ve partiler yasalarının ona göre değiştirilmesi şarttır. 
     Zamanıdır da... Çünkü ileride seçim atmosferine girildiğinde "rasyonel" düzenlemeler yapılamaz. Öyle bir ortamda partilerin tekil çıkarları öne geçer ve sistem daha da bozulur... 
     
     YAPILMASI istenen düzenlemelerden biri "seçim ittifakı"nın mümkün hale getirilmesidir Partiler seçimlerden önce ortak bir icraat programı hazırlayıp koalisyon kuracaklarını ilan ederek "ittifak" halinde seçime gidecekler... Sandıktan belirsizlik değil, "ittifak" hükümetlerinin çıkması umuluyor. 
     İkinci öneri, "tercih sistemi"dir Partiler demokratik ve düzenli bir önseçimle, iki kat aday belirleyecek, vatandaş oy verirken tercih ettiği isimleri işaretleyecek... 
     "Tercih sistemi"ni yanlış buluyorum çünkü iktisaden para, siyaseten 'örgütlenme' gücüne sahip küçük grupların lehine işleyeceği gibi, "parti disiplini"ni de öldürür her bir milletvekili bir parti haline gelir, Meclis çalışamaz... 
     Benzer bir sistemin 1930'lar Fransası'nı nasıl perişan ettiğini Andre Siegfried "France, A Study in Nationality" adlı kitabında çok güzel anlatmıştır. 
     
     İTTİFAK sistemine gelince... Alkışlayarak destekliyorum. 
     Ama önerilen "seçim ittifakı"nın başka mekanizmalarla desteklenmesi lazımdır. 
     Bu da Fransa'da "Üçüncü Cumhuriyet" döneminde denenmiş, beklenen sonucu vermemiştir Çünkü seçmenden oy almak için "ittifak" yapan partiler, farklı koalisyon çıkarları karşısında kavgaya, istikrarsızlığa sürüklenmişlerdir. 
     "Seçim ittifakı" sistemini uygulayan bugünkü İtalya'da da, mesela "Sol İttifak" ortak oylarla iktidara gelmiş ama koalisyon hükümetindeki iç kavgalarla çökmüştü... 
     "İttifak"ı güçlendirip iki kanatlı istikrarlı bir demokrasi yaratmak için, "yapıştırıcı mekanizmalar" gerekiyor. Bunlardan biri "iki turlu seçim"dir ikinci turda ittifak partileri birbirlerine oy verecekleri için daha bir kaynaşırlar... 
     Diğer bir yapıştırıcı mekanizma, "parti ittifakları"nın göstereceği adaylar arasından cumhurbaşkanını halkın seçmesidir. Bu şekilde seçilecek cumhurbaşkanı, siyasi güce sahiptir, koalisyonların ahenkli işlemesinde çok etkili olmaktadır. 
     Yani bugünkü Fransa'daki Yarı Başkanlık sisteminin Türkiye'ye uyarlanması... 
     Seçim ve partiler yasasında değişiklik isteyerek konuyu gündeme getiren her partiden milletvekillerini alkışlıyorum. Tartışa tartışa doğrusu bulunur, bulunmalıdır. 
     ------- 
     DİNÇER GÜNER'E SAYGI Ankara'da bulunduğum için Milliyet'teki cenaze törenine ve Levent Camii'ndeki cenaze namazına da katılamadım. 39 yıl Milliyet okurlarına hizmet vermiş değerli bir gazeteci, yürekten bir dosttu. Çok üzüldüm. Sevenlerinin acısını paylaşıyor, rahmet diliyorum. 
     
     







Seçim sistemi 


Fatih Terim... 


Kamuda küçülme 


Irak'la sınırları doğru çizmek 


Atatürk, Şah, İnönü, İngiliz elçisi nasıl poker oynadı 


23 cesur adam 


Atatürk ve Edward 


Ekonomist olmanın dayanılmaz ağırlığı 


İnisiyatif bizden gelmeli 


Ders kitaplarında cinsiyet ayrımcılığı 


Umuda yolculuk’ 


Gazeteci doğdu gazeteci öldü 


İstanbul politikalar merkezi 


Kullanmadığınız kredi kartlarını iptal ettirin 


Fakirler altın satıyor, zenginler altın alıyor 


Değişimi yürekli insanlar gerçekleştirir 


</TEXT>
</DOC>
