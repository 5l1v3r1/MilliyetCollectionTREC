<DOC>
<DOCNO> 63952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun06.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere, yeni bir virüsün tehditi altında... 
</HEADLINE>
<TEXT>

     İngiltere'de, mide ve sindirim sistemini etkisi altına alan, kusma ve ishalle kendini gösteren virüs hızla yayılıyor. 
     Halk Sağlığı Laboratuvarları tarafından ''son derece bulaşıcı'' olarak tanımlanan virüsün şiddetli kusma nöbetleriyle başladığı ve şu ana kadar İskoçya'daki birçok okulun kapatılmasına, hastanelerin karantina altına alınmasına yol açtığı belirtiliyor. 
     Her yıl benzeri virüslerin 600 milyona yakın kişiyi etkisi altına aldığını belirten uzmanlar, bu kez bu rakamın biraz daha üstüne çıkılabileceğini tahmin ediyor. Uzmanlar, virüsü kapan kişilere, bol bol sıvı tüketmelerini ve dinlenmelerini öneriyor. 
     Bu arada, 100 yaşını çoktan deviren Kraliçe Elizabeth'in annesi Ana Kraliçe'nin de bir grip virüsü yüzünden evinden çıkamadığı açıklandı. En son 6 Aralık'da halkın önüne çıkan Ana Kraliçe'nin, hastalığı yüzünden dün bir kadın kuruluşuyla olan randevusunu iptal ettiği belirtildi. 
     Kraliçe Elizabeth de, geçen hafta sonunda gittiği Sandringham Kilisesi'nde annesinin sağlık durumunu soranlara çok önemli bir sorun bulunmadığını, yaşlı kadının bir griple mücadele etmekte olduğunu söylemekle yetinmişti. 
     






</TEXT>
</DOC>
