<DOC>
<DOCNO> 93077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/spor/spo05.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türkiye bir numara" 
</HEADLINE>
<TEXT>

Güney Kore’nin hocası Hiddink, kupada en iyi futbolu Milli Takım’ın çıkardığını savundu, "Brezilya’dan daha iyilerdi" diye konuştu 
     MEHMET DEMİRCAN 

     DÜNYA Kupası’ndaki ortaya koyduğumuz futbol, üçüncülük maçında karşılaştığımız ev sahibi Güney Kore’nin Teknik Direktörü Guus Hiddink’i oldukça etkiledi. Ünlü Hollandalı hoca, "Türkiye’nin mükemmel orta saha oyuncuları var. Kendi takımımdan sonra en çok Türkiye’nin futbolunu beğendim. İddia ediyorum, Brezilya’dan daha iyi futbol oynuyorlar. Kendi futbollarını oynamak isterken, Brezilya rakibe göre taktik uyguluyor" dedi. 
     TEKNİK Direktör Şenol Güneş’in, formsuz bir görüntü çizmesine rağmen Hakan Şükür’e sabır göstermekte haklı olduğunu ileri süren Hiddink, "Bizle oynadıkları maçta Güneş’in ne kadar haklı olduğu ortaya çıktı" yorumunu yaptı. Tecrübeli çalıştırıcı, "Türkiye’de çalıştığım için biliyorum. Hakan gibi bir yeteneği birden silemezsiniz. Onun Türk Milli Takımı’ndaki yerini çok iyi biliyorum. Takımın lideri o" ifadelerini kullandı. 
     HİDDİNK, Güney Kore’de misyonunu tamamladığına inandığını vurgulayıp, sözlerini şöyle sürdürdü "18 aydan bu yana G.Kore’nin başında görev yapmaktan dolayı gururluyum. Tüm oyuncularıma çok ısınmıştım. Ancak turnuva başlarken de belirttiğim gibi artık bir kulüp takımının başında olacağım. G.Kore gelecekte de büyük başarılara imza atacaktır. Burada hayatımın en güzel günlerini yaşadım. Herkese teşekkür ediyorum." 
     
İzlemeye devam edin      ŞENOL Güneş, iki yıllık mücadelenin meyvalarını topladıklarını belirtip, "Hiçbir şey tesadüfen olmaz. Bizler buraya çalışarak geldik" dedi. Oyuncularını öven Milli Takım’ın tecrübeli hocası, "Bu noktaya kolay ulaşmadık. Çalıştık, emek verdik. İki yılın alın terinin karşılığını aldık. Bu ekip Türkiye’nin gururu, mutluluk kaynağı oldu. Onlarla ne kadar övünsek azdır" diye konuştu. 
     FİNALİ kılpayı kaçırdıklarını ifade eden Güneş, "Hayalimiz vardı, istekliydik. Ancak şanssız şekilde Brezilya’yı geçemedik. Ancak oynadığımız futbol ve aldığımız sonuçlarla Dünya’nın beğenisini kazandık" yorumunu yaptı. Başarılı hoca, iyi bir takım olduklarını sözlerine ekledi ve "Bizi izlemeye devam edin. G.Kore halkına da çok teşekkür ediyoruz. Adeta evimizde gibiydik" açıklamasını yaptı. 
     



 SPOR 



























</TEXT>
</DOC>
