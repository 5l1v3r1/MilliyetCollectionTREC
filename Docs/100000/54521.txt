<DOC>
<DOCNO> 54521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sondun17.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika basını "Türkiye'yi ikna etmek mucize olur" 
</HEADLINE>
<TEXT>

     Avrupa Birliği AB Dönem Başkanı Belçika'nın Başbakanı Guy Verhofstadt'ın, dün Türkiye'deki temaslarından sonra, Avrupa Güvenlik ve Savunma Politikası AGSP 
     konusunda ''Ankara'nın tavır değiştirmediği'', ''Türkiye'yi ikna etmenin mucize olacağı'' açıklandı. Belçika'da Başbakanlık yetkilileri, Verhofstadt'ın Başbakan Bülent Ecevit'i ''ikna edemediğini'', henüz ''aradaki köprülerin yıkılmadığını'' ancak uzlaşma için bir ''mucize'' gerektiğini söylediler. Askeri kimlik arayışındaki AB, 1999 sonunda Helsinki zirvesinde, 2003 yılına kadar, 60 bin askerden oluşan bir ''acil müdahale gücü'' oluşturmayı kararlaştırmıştı. Bu oluşumun, gerekli olduğunda, 60 gün içinde müdahaleye hazır hale getirilmesi ve en az 1 yıl görev yapabilecek yetenekte olması için çalışılıyor. AB, oluşturacağı askeri kimlik çerçevesinde, özellikle eksikliğini fark ettiği planlama, istihbarat ve yüksek teknoloji alanlarında, NATO'nun imkan ve yeteneklerini kullanmak istiyor. Ancak bunu yaparken, Türkiye gibi AB üyesi olmayan Avrupalı NATO müttefiklerini karar mekanizmasından dışlıyor. Ankara, bu olumsuz yaklaşım nedeniyle, AB ile NATO arasındaki işbirliği arayışlarında, ulusal menfaatlerini ön plana çıkaran bir tavır sergiliyor. AB'nin NATO imkan ve yeteneklerinden ''otomatik olarak'' yararlanması için, tüm İttifak ülkelerinin onayı gerekiyor. Türkiye, bu onayı vermeyi reddediyor ve AB'nin, NATO imkan ve yeteneklerini kullanması için, ''her seferinde'' üyelerden onay istemesi gerektiğini belirtiyor. Verhofstadt-Ecevit görüşmesinde, ''Türk tarafının taviz vermeye yanaşmadığını'' duyuran Belçikalı yetkililer, Ankara'dan, ''AGSP konusuna daha yapıcı yaklaşım'' istendiğini, temasların 14-15 Aralık tarihlerinde yapılacak Laeken zirvesine kadar devam edeceğini, zirvede, AGSP'nin ''operasyonel'' olması için yeşil ışık yakılmasının hedeflendiğini ifade ettiler. Belçikalıların AB Dönem Başkanlığı'nın son etkinliği olacak Laeken zirvesinin, geçmişte, Lüksemburg'da yaşandığı gibi, bir çeşit ''Türkiye zirvesi'' haline dönüşmesi ve ''fiyasko'' ile noktalanması endişesinin arttığı gözleniyor. Öte yandan, Belçika'nın ''Le Soir'' gazetesi, konuya ilişkin bugünkü haberinde, Ankara'ya, ''AB askeri gücünün Kıbrıs ve Ege'de kullanılmayacağı güvencesi verildiği'' iddiasını yansıttı. Gazete, Avrupa Parlamentosu'nun İngiliz liberal üyesi Andrew Duff'ın, ''Kıbrıs'a AB askeri gücü gönderilmesi ve bu gücün, Türk askeri varlığının bir bölümünün yerini alması'' önerisini gündeme getirmesinin Ankara'nın işine yaradığını ve bunun, işleri zorlaştıran bir ''dil hatası'' olduğunu da yazdı. 
     






</TEXT>
</DOC>
