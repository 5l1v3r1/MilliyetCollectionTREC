<DOC>
<DOCNO> 99338 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun17.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da bombalı saldırı. 
</HEADLINE>
<TEXT>

     Kuzey İrlanda'da tamirat yapılan bir İngiliz kışlasına düzenlenen bombalı saldırıda, sivil bir işçi öldü. 
     Polisin yaptığı açıklamaya göre, Kuzey İrlanda'nın en büyük ikinci kenti Londonderry'de kırsal kesimdeki bir kışlada bugün TSİ 09.25'te meydana gelen patlamada başından ve karnından ağır yaralanan işçi kaldırıldığı hastanede öldü. 
     Kışlanın Temmuz 2001'den bu yana kullanılmadığını ve tamirat halinde olduğunu kaydeden polis yetkilileri, saldırının kimler tarafından yapılmış olabileceğini söylemek için ''henüz erken'' olduğunu ifade ettiler. 
     Küçük bir patlayıcının neden olduğu patlamadan sonra kışlaya yakın bazı evlerin boşaltıldığı ve güvenlik önlemlerinin devam ettiği kaydedildi. 
     Kuzey İrlanda'daki başlıca örgütler 1998'de imzalanan ateşkese uyarken, bazı küçük gruplar zaman zaman saldırılarına devam ediyor. 
     





</TEXT>
</DOC>
