<DOC>
<DOCNO> 60446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur25.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğukta sokakta kalınca donarak ölen çocuk toprağa verildi 
</HEADLINE>
<TEXT>

     Fatih'te dün soğuktan donarak yaşamını yitiren 14 yaşındaki Sefa Göbel'in cenazesi, toprağa verildi. 
     Cenazenin bulunduğu Adli Tıp Kurumu'na, 12 yaşındaki kızı Merve Göbel ile gelen anne Sevda Göbel'e, kardeşleri Suat ve Sami Yeşilkaya eşlik etti. 
     Anne Sevda Göbel, gazetecilerin soruları üzerine eşi Faruk Göbel'le yaklaşık 2 yıldır ayrı yaşadığını, eşinin başka kişilerle birlikte kendisini dövdüğünü, akıl hastanesine kapatmakla tehdit ettiğini öne sürdü. Göbel, oğlu Sefa Göbel'i de en son Ramazan Bayramı'nda gördüğünü ve birlikte yemek yediklerini anlattı. 
     Dayı Sami Yeşilkaya da baba Faruk Göbel'i oğluyla ilgilenmemekle suçladı. 
     Morga giren Sefa Göbel'in yakınları, çocuğun yüzünde morluklar ve dudağında yaralar oluştuğunu gördüklerini anlattılar. 
     Anne Sevda Göbel, cenazenin morgdan çıkartılması sırasında fenalık geçirdi. 
     Sefa Göbel'in cenazesi, Fatih Parmakkapı Mehmet Efendi Cami'nde ikindi vakti kılınan namazın ardından Altınşehir Mezarlığı'nda defnedildi. 
     Baba Faruk Göbel'in gelmediği cenazede, amca Ahmet Göbel hazır bulundu. 
     Bu arada, cenaze namazının kılındığı caminin yakınındaki bir duvarda, ''isyankar, gülü soluncaya kadar, seni ölünceye kadar, gülü bir gün, seni her gün seveceğim Sefa '' yazısı görüldü. Arkadaşları, bu yazının yaklaşık bir hafta önce Sefa Göbel tarafından yazıldığını belirttiler. 
     
     Sefa'nın dramı 

     Sefa daha 15 yaşında idi. Anne ve babası ayrılmış o ortada kalmıştı. Geceleri yakındaki bir otomobil galerisinde otomobilin içinde yatıyordu. O otomobil de satılınca sokakta kaldı. Gece soğuk ve yalnızdı. Üvey annesi evde yoktu. Sokakta kalmıştı. Kıvrılıp uyudu. Tek başına ölüme doğru yolaldı. Ve tek başına gitti... 
     






</TEXT>
</DOC>
