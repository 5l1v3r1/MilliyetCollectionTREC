<DOC>
<DOCNO> 67097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo12.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şenol Güneş "Dünya Kupasına katılmak değil kazanmak istiyoruz" 
</HEADLINE>
<TEXT>

     Milli Takımlar Teknik Direktörü Şenol Güneş, bugünden itibaren düğmeye bastıklarını ve 2002 Dünya Kupası Finalleri'ne hazırlanmaya başladıklarını ifade ederek, ''Hedefimiz zirveye çıkmak'' dedi. 
     Güneş, A Milli Futbol Takımı'nın kamp yaptığı Polat Renaissance Oteli'nde düzenlediği basın toplantısında, gruplardan çıkarak ilk basamağı geçtiklerini belirtti. Güneş, ''Şimdi de finallerde Brezilya, Kosta Rika ve Çin'i geçip, adım adım hedefe ulaşmak istiyoruz. İyi bir Türkiye'nin de bunu başaracağına inanıyorum'' diye konuştu. 
     
     "Milli Takım kulüplerin üstündedir" 
     Milli Takım'ın Türkiye'deki tüm kulüplerin üstünde olduğunu dile getiren Şenol Güneş, 2002 Dünya Kupası Finalleri'nin heyecanının bir an önce başlamasını istedi. 
     Türkiye'de lig heyecanlarının geçmişte de yaşandığını, aynı ligin gelecek sezon da oynanacağını kaydeden Güneş, şöyle dedi 
     ''Biz kulüplerimizin başarısını tabii ki istiyoruz. Ama Milli Takım herşeyden önce gelir. 48 yıl sonra katılma başarısını yaşadığımız ve 4 yıl da bir yapılan Dünya Kupası'nın heyecanını yaşamalıyız. Bu kupada alacağımız başarılar yeni neslin önünü açacaktır. Belki de Türk futbolunun yapılanması değişecektir. Biz finallerde sadece sportif başarı da istemiyoruz, Türkiye'nin tanıtımını da yapacağız.'' 
     
     "Destek istiyoruz" 
     Milli Takım'ın desteklenmesini isteyen Güneş, kısır döngüden çıkılması ve elele finale gidilmesi gerektiğini vurguladı. 
     Güneş, geçmişin başarılarıyla avunmak istemediklerini de anlatarak, gelecekte başarılı olmayı hedeflediklerini söyledi. 
     Şenol Güneş, şöyle konuştu 
     ''Biz buna hazırız, bize destek olun. Bizi itin, çalıştırın, bundan gocunmayız. Ama bizi yalnız bırakmayın. Biz finallere sadece giden takım değil, finali kazanan takım olmak istiyoruz. Dünya Kupası'ndan alnımızın akıyla çıkacağız.'' 
     
     "Brezilya ve Kosta Rika" 
     Dünya Kupası finallerinde aynı grupta yer aldığımız Brezilya ve Kosta Rika takımları hakkında bilgi de veren Güneş, şunları söyledi 
     ''Brezilya, Suudi Arabistan maçında Avrupa'daki oyuncularını oynatmadı. Teknik özellikleri yine ön plandaydı. Ancak, daha önce 4-4-2 oynayan Brezilya'nın bu maçta 3-5-2 oynadığını gördük. Bu 
     kadrolarında da iyi oyuncuları vardı. Tempo düşüktü ama, oyunun hakimi Brezilya idi. Kosta Rika da 3-5-2 oynuyor. Teknik kapasiteleri fazla, takım oyununu iyi oynuyorlar, hadlerini bilerek oynuyorlar. Çin'i ise henüz izlemedim. Benim gördüğüm şu ana kadar iyi bir Türkiye'nin başarılı olacağıdır.'' 
     
     "30 futbolcu kadroda" 
     Şenol Güneş, Milli Takım'ın şu anda 30 kişilik geniş bir kadroya sahip olduğunu da vurgulayarak, ''Dışarıda kalan oyuncular küsmesin'' dedi. 
     Şu anda kadroya çağırmadığı Tümer, Tolga, Ayhan gibi oyuncuların da gelişimlerini izlediklerini kaydeden Güneş, ''TC vatantaşı olan tüm futbolculara kapımız açıktır. Şu anda kadromuzdaki oyuncuları geçen futbolcular olursa, onları da alabiliriz'' diye konuştu. 
     Güneş, takip ettikleri oyuncular arasında en çok sıkıntıyı kalecilerde çektiklerini de vurguladı. 
     
     "5 hazırlık maçı" 
     Şenol Güneş, Türkiye olarak finallere kadar 5 hazırlık maçı oynayacaklarını söyledi. 
     Milli Takımlar Teknik Direktörü Güneş, Ekvador maçının ardından 26 Mart'da Güney Kore, 17 Nisan'da Şili, 20 Mayıs'ta Hong Kong, 23 Mayıs'ta da Meksika ile hazırlık maçı yapacaklarını ifade etti. 
     
     "Sergen dışında tam kadro" 
     Milli Takım'ın Ekvador ile yarın oynayacağı maça sadece sakatlığı bulunan Sergen'in götürülmeyeceğini anlatan Güneş, ''Ancak, Hasan Şaş, Alpay, Ümit Karan, Emre Belözoğlu ve Okan maçta oynamayacak'' dedi. 
     Güneş, Sergen'in ameliyat olduğu için Hollanda'ya götürülmediğini belirterek, ''Eğer yürüyebilseydi O'nu da götürecektik. Prensip olarak tüm oyuncuların bu kampta olmalarını istiyoruz. Okan da imkan olursa İtalya'dan Hollanda'ya geçecek'' şeklinde konuştu. 
     Güneş, Hakan Ünsal ve Mustafa İzzet'in karşılaşmada ilk 11'de sahaya çıkacağını da açıkladı. 
     
     "Sergen konusu" 
     Güneş, bir soru üzerine de, Sergen'in çok yetenekli, hatta olağanüstü özellikleri olan bir futbolcu olduğunu belirtirken, bu futbolcunun zaman zaman da olağan dışı davranışlarının bulunduğunu söyledi. 
     Şenol Güneş, Sergen'in transferi ve sakatlıkları konusunda sıkıntılar yaşandığını da kaydederek, ''Bu dönemde Sergen'den yararlanmak istiyorduk. Ancak sakatlığı nedeniyle bu mümkün olamadı. 
     Bunu sadece Sergen için söylemiyorum. Yararlanamadığımız oyuncuların da peşinden gidemeyiz. Keşke sağlam olarak kadromuzda olsaydı'' diye konuştu. 
     






</TEXT>
</DOC>
