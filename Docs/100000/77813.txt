<DOC>
<DOCNO> 77813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo10.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbi maçlarda sinirler geriliyor kartlar havada uçuşuyor 
</HEADLINE>
<TEXT>

     Şampiyonluk mücadelesinin kızıştığı birinci ligde, derbi maçlar futbolcular açısından da oldukça gergin geçiyor. 
     Ezeli rakipler Fenerbahçe, Galatasaray ve Beşiktaş arasında oynanan derbi maçlarda haftalar öncesinde gerginleşmeye başlayan atmosfer saha içinde futbolculara da yansıyor. 
     Şampiyonluk mücadelesi veren iki ezeli rakip Beşiktaş ve Fenerbahçe'nin hafta sonu karşı karşıya geleceği derbi maçın atmosferi de şimdiden gerginleşmeye başladı. 
     ''Üç büyüklerin'' futbolcuları, bu sezon kendi aralarında yaptıkları mücadelelerde toplam 36 kart görürken, bu kartların 7'si kırmızı, 29'u da sarı oldu. 
     Sarı-kırmızılı futbolcular derbi maçlarda adeta başı çekerek, toplam 17 kart gördüler. Derbi mücadelelerinde hanelerine 4 kırmızı kart yazdıran Galatasaraylı futbolcular, 13 de sarı kart cezası aldı. 
     Beşiktaşlı futbolcular 2 kırmızı, 8 sarı kart, Fenerbahçeli futbolcular ise 1'i kırmızı, 8 sarı kart gördüler. 
     
     En gergin maç 
     Bu sezon ligin en gergin derbi maçı 23. hafta Fenerbahçe'nin Galatasaray ile yaptığı karşılaşma oldu. 
     Fenerbahçe'nin 1-0 kazandığı bu maçta sarı-lacivertli futbolcular 3 sarı kart görürken, sarı-kırmızılı oyuncular 4 kırmızı, 3 de sarı kartla cezalandırıldılar. 
     Ligin 9. haftasındaki Beşiktaş-Galatasaray derbisinde ise siyah-beyazlılar 4, sarı-kırmızılı futbolcular da 5 sarı kart görmüşlerdi. 
     Derbi maçlarda en agresif futbolcular Fenerbahçeli Zoran Mirkoviç ve Galatasaraylı Emre Aşık oldu. 
     Sarı-lacivertlilerin Yugoslav futbolcusu, takımının bu sezon yaptığı 3 derbi maçta da kart görürken, 1 kırmızı ve 2 sarı kart cezası aldı. 
     Galatasaray'da Emre ise takımının 4 derbi maçının 3'ünde kart görürken, bunların 1'i kırmızı, 2'si sarı oldu. 
     Bu arada, bu iki oyuncunun ardından Galatasaraylı Bülent Akın da 3 sarı kartıyla derbilerin hırçınları arasında yer alıyor. 
     






</TEXT>
</DOC>
