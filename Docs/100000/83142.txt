<DOC>
<DOCNO> 83142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/guncel/gun03.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye iskelete çarptı 
</HEADLINE>
<TEXT>

B.Çekmece’de yapımına başlanan Hükümet Konağı’nın temelinden iskelet çıktı. İnşaat durduruldu. Araştırma başlatıldı. İskeletler Adli Tıp’ta inceleniyor 
     BÜLENT ÖZDEMİR İstanbul 

     Büyükçekmece’de birkaç hafta önce inşaatına başlanan Hükümet Konağı’nın temelinde yüzlerce iskelet çıktı. İlçede büyük heyecana yol açan iskeletler incelenmek üzere Adli Tıp Kurumu’na gönderilirken, inşaat savcılık kararıyla durduruldu. 
     Konuyla ilgili araştırma başlatılırken, iskeletlerle ilgili birçok iddia ortaya atıldı. Bu iddialardan biri, bu kişileri Enver Paşa’nın öldürttüğü yolunda. Buna delil olarak da şu anda 2. derece tarihi eser olarak kabul edilen Enver Paşa’nın av köşkünün iskeletlerin bulunduğu yerin bitişiğinde olması gösteriliyor. Bir başka iddia ise, Osmanlı - Bulgar Savaşı’nda ölenlere ait olabileceği yönünde. 
     15 yıldır yapımı beklenen Hükümet Konağı inşaatında çıkan iskeletleri talihsizlik olarak değerlendiren Büyükçekmece Belediye Başkanı Dr. Hasan Akgün ise, "Bu kemikler büyük olasılıkla 100 - 150 yıllık. Bölgenin mezarlık olduğunu tahmin ediyoruz. Ancak Türkiye Cumhuriyeti tarihinde buranın bir mezarlık olduğuna dair kayıt yok. Çok daha eski tarihlere uzanıyor" dedi. 
     



 GÜNCEL 






















</TEXT>
</DOC>
