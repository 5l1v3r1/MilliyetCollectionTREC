<DOC>
<DOCNO> 69374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/spor/aspo.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
ERKEN ÖTEN HOROZU... 
</HEADLINE>
<TEXT>

Beşiktaş ve Galatasaray’ın kazanmalarıyla birlikte galibiyetten başka alternatifi kalmayan Fenerbahçe, zorlu deplasmanda istediğini aldı 
Savunma hatasıyla yediği gole, Revivo’nun muhteşem frikiğiyle karşılık veren Sarı-Lacivertli takım, ikinci yarıda Serhat’ın sayısıyla galibiyeti kaptı 
     FENERBAHÇE, şampiyonluk yolundaki önemli bir virajı kayıpsız kapattı. Denizlispor 16. dakikada Mirkovic’in ters vuruşu ile öne geçmesine rağmen üstünlüğünü koruyamadı. 24’te Revivo’nun ustalık dolu friğiyle eşitliği sağlayan Sarı - Lacivertli ekip, ikinci yarıda 55. dakikada Serhat ile üç puanı getiren golü buldu. Kaleci Rüştü yaptığı kurtarışlarla maçın kahramanı oldu. İki takımın da birer şutu direkten döndü. 
     
Kötü yönetti      MUSTAFA Çulcu tedirgin ve dikkatsizdi. Faul düdüklerinde istikrarı sağlayamadı, iki tarafa da haksız düdükler çaldı. Fenerbahçe’nin ilk golündeki frikikte İlyas koluyla değil, göğsüyle topu düzeltti. Ayrıca Rapajc’in yine ilk yarıda yan hakemin üzerine attığı top kart gerektirirdi. 
     
Rüştü için üç defa...      FENERBAHÇE’nin yıldız kalecisi Rüştü uzun bir aradan sonra yine sahneye çıktı, takımına galibiyeti getiren isim oldu. Muhteşem kurtarışlarıyla verdiği güvenin yanı sıra takımını sakinleştirmesi ve oyunu yönetmesi de mükemmeldi. Kaptan Ogün, Rüştü’nün oyununu değerlendirirken, maçın da özetini yaptı "İnanılmaz kurtarışlar yaptı. Bana göre bir kez daha Avrupa’nın en iyi kalecisi olduğunu gösterdi." 
     

</TEXT>
</DOC>
