<DOC>
<DOCNO> 81886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/soneko09.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "İç pazara sunulan ürünler de kontrol ediliyor" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, ''Geçen yıl önce hayvancılığımızı, sonra sütü yerden yere vurdular. Şimdi de domates ve biberle uğraşıyorlar. Bunun arkasında lobiler var'' dedi. 
     ''Bölgesel Tarım Politakaları 6. Değerlendirme Toplantısı'' için Bolu'da bulunan Bakan Gökalp, bugün Bolu'nun Seben İlçesi'nde incelemelerde bulundu ve İlçe Kaymakanlığını ziyaret ederek, Kaymakan ve İlçe Tarım Müdürü'nden Seben'deki çalışmalar hakkında bilgi aldı. 
     Daha sonra ilçe merkezinde yürüyen ve kendisini karşılayan vatandaşlarla sohbet eden Bakan Gökalp, son günlerde hormon konusundaki spekülasyonlara değindi ve ''Lobilerin faaliyetleri ters tepti, lobilerin hazırladığı bu tezgahı tersine çevireceğiz'' dedi. 
     Gökalp, bir gazetecinin ''İzmir'in Menemen İlçesi'nde çilek üreticileri Erman Toroğlu'nu protesto ediyorlar. Bu konuda ne diyorsunuz'' sorusuna ise ''ben isimler üzerinde konuşmam. Ben çilek, domates, biber üreticisinin, tüm köylünün her zaman yanındayım'' şeklinde yanıt verdi. Bakan, devamla şunları söyledi 
     ''Günlerdir memlekette hormon konusu konuşuluyor. Ben gıda profesörüyüm, tarım bakanıyım, aynı zamanda bu konuda birçok incelemem oldu. Türk üreticisinin ürettiği ürünlerin hiç birisinde hormon yoktur. Hormon kati suretle yoktur. Bugün bazı gazetelerde yer aldı. 
     Biz iç ve dış pazara sürdüğümüz her ürünün mutlaka kontrolünü yapıyoruz. İç pazara sürülen ürünün kontrolü yapılmıyor diye bir şey yok.'' 
     
     "BUNUN ARKASINDA LOBİLER VAR" 
     Tarım ürünlerinde ancak binde 1 sıkıntı ortaya çıktığını anlatan Gökalp, konuyla ilgili hem üreticileri hem de kendi birimlerini, daha duyarlı olmaları konusunda sık sık uyardığını bildirdi. 
     Gökalp, ''Türkiye'de bu konuda bir sıkıntı yok. Geçen yıl önce hayvancılğımızı, sonra sütü yerden yere vurdular. Şimdi de domates ve biberle uğraşıyorlar. Bunun arkasında lobiler var'' dedi. 
     Bakan Gökalp, üç sene önce elmanın sınır ticareti altında Türkiye'ye girdiğini ifade ederken, ''Türkiye'ye sınır ticareti adı altında giren elma, aile fotoğrafında yer alan ve söylersem hemen hatırlayacağız bir ilde bulunan fabrikada işleniyordu. Biz bunu da engelledik'' diye konuştu. 
     Bu arada Gökalp'in MHP Seben İlçe Merkezi'ni ziyareti öncesinde, Tenzile İnci isimli yaşlı kadın, 5 yaşındaki Dilek adlı torunuyla birlikte Dereboyu köyünde bulunan evlerinin yangında yandığını ifade ederek, bakandan bir ev istedi. 
     Bakan Gökalp, Dilek'i kucağına alarak bir süre sevdikten sonra, ''Bu konuda gereğinin yapılması için ilgili arkadaşlara talimat vereceğiz'' dedi. 
     Gökalp, daha sonra Alpagut Köyü'nde Özel İdare tarafından yaptırılan seralarda incelemelerde bulundu. 
     Bakan Gökalp, ziyaret ettiği serada yetiştirilen domatesleri inceledi, ''bunlar hormonlu mu, hormonsuz mu'' diye espri yaptı. 
     





</TEXT>
</DOC>
