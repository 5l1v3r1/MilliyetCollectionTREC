<DOC>
<DOCNO> 62812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo19.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İhan Mansız "Metin-Ali-Feyyaz'dan bile daha iyi hava yakaladık" 
</HEADLINE>
<TEXT>

     Beşiktaş'ın golcü futbolcusu İlhan Mansız, takımda mükemmel bir arkadaşlık ortamı içinde, tam bir kolej havası yaşandığını belirterek, ''Beşiktaş camiasının için rahat olsun. 
     Hasret kaldığımız şampiyonluğa bu sezon ulaşacağız'' dedi. 
     İlhan, ''www.ilhanmansiz.org'' adresli internet sitesinde yaptığı açıklamada, hedeflerinin, ligin ikinci yarısına fırtına gibi girerek, deplasmanda Trabzonspor'u yenmek olduğunu belirtti. 
     Trabzonspor'u yenecek güçte olduklarını, sezon sonunda da şampiyonluğa ulaşacaklarını iddia eden İlhan, ''Bunu, takım akradaşlarıma, hocama ve yöneticilerime güvenerek söylüyorum. Futbol hayatım boyunca yer aldığım en iyi ekip bir araya gelmiş durumda'' görüşünü aktardı. 
     Taraftarların da iyi ve kötü günlerinde kendilerine hep destek verdiğini, tüm bunlar bir araya gelince, beraberinde başarının da geldiğini ifade eden İlhan Mansız, şunları kaydetti 
     ''Taraftar olarak takip ettiğim dönemde, Metin-Ali-Feyyaz üçlüsünün yer aldığı, Rıza ağabeyin kaptanlık yaptığı kadrodan bile daha iyi bir hava yakaladığımızı iddia edebilirim. Herkes sorumluluğunun bilincinde. 
     Ben, takımın içinde yer alan bir futbolcu olarak, şampiyon olacağımıza inanıyorum. Bireysel olarak da terimin son damlasına kadar mücadele edeceğime söz veriyorum.'' 
     
     Sakatlık korkusu... 
     İlhan, Antalya kampında antrenman sırasında sakatlandığında dünyanın başına yıkıldığını belirterek, ''Tam kendime gelmişken, böylesi bir sakatlığı kaldırabilecek durumda değildim'' dedi. 
     Sakatlandığında aklından bin bir türlü şey geçmeye başladığını, kulüp doktorlarıyla birlikte, adalesinde yırtık olabileceğini düşündüklerini anlatan İlhan, yapılan muayenede durumun korktukları kadar vahim olmadığının ve tedavi sonrası ikinci yarının ilk maçında forma giyebileceğinin ortaya çıkmasının kendisini sevindirdiğini aktardı. 
     






</TEXT>
</DOC>
