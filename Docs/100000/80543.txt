<DOC>
<DOCNO> 80543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun17.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çernobil faciasının 16. yılında kurbanlar anılacak 
</HEADLINE>
<TEXT>

     Tarihin en büyük sivil nükleer kazası Çernobil faciasının 16. yılında, Ukrayna Devlet Başkanı Leonid Kuçma ve hükümet üyeleri, kurbanları anma törenine katıldılar. 
     Kuçma, Başbakan Anatoli Kinah ve bazı bakanların da katıldığı tören, başkent Kiev yakınlarında facia kurbanlarına ithaf edilen kilisede düzenlendi. 
     Çanlar çalarken askerler kilise önündeki iki küçük anıta çelenk bıraktılar, sonra tören kıtası saygı atışı yaptı. Törene, aralarında öğrencilerin de bulunduğu yüzlerce kişi katıldı. 
     Çernobil'deki santralin dördüncü reaktöründe patlamaların olduğu saatte de dün gece bazı kiliselerde ayinler düzenlendi. 
     Çernobil'deki dördüncü reaktör, 26 Nisan 1986'da saat 01.23'te iki patlamayla havaya uçmuş, 10 gün boyunca reaktörden radyasyon yayılmış, uzmanlara göre Hiroşima'ya atılan atom bombalarından en az 200 tanesinin yayabileceği miktardaki radyasyon, bulutlarla Ukrayna, 
     Belarus, Rusya ve batı Avrupa'ya taşınmıştı. 
     Facia, bütün bu ülkelerde binlerce kişinin çeşitli hastalıklara yakalanarak ölmesine yol açmıştı. 
     Kiev yönetimi, uluslararası mali yardım alarak Çernobil santralini Aralık 2000'de kapatmıştı. 
     





</TEXT>
</DOC>
