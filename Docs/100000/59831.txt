<DOC>
<DOCNO> 59831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/yazar/sazak.html </URL>
<DATE> 2001/12/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Sen de tıkla 
</HEADLINE>
<TEXT>

     Türkiye Eğitim Gönüllüleri Vakfı TEGV yeni yıla girerken 20 bin öğrenciye destek amaçlı kampanya başlattı. 
     Tıkla... 
     Eğitime katkıda bulun. 
     İnternet üzerinden başlatılan on - line kampanya "1 Milyon Çocuk İçin 1 Milyon Tık" sloganıyla tanıtılıyor. NTV televizyonu da canlı yayında kampanyaya destek veriyor. 
     TEGV tarafından 2001 Ocak ayında başlatılan "1 Milyon Çocuk İçin Eğitim Kampanyası" yıl içinde çeşitli etkinliklerle sürdürülmüş, son olarak Beşiktaş'ın efsane kaptanı 'Şifo Mehmet'in jübilesiyle doruğa çıkmıştı. Vakfın kampanyadan sağladığı gelir 3 trilyon lirayı buldu. 
     Bağışlar, Türkiye'nin 67 ayrı yerinde kurulu 'eğitim parkları' üzerinden 200 bin çocuğa ulaştırılıyor. Bilgisayardan müziğe kadar çeşitli dallarda okul dışı eğitim olanağı sağlanan çocuklara, gönüllülerce destek veriliyor. 
     TEGV Başkanı İbrahim Betil'in kampanyanın hedefi konusundaki sözleri aydınlatıcıdır 
     "Türkiye'nin uzun vadede ekonomik krizden çıkmasının en önemli yolu eğitim. Aksi halde ülke geri kalmaya mahkum. Bunun sorumluluğu da devleti yöneten siyasilerde. Kriz bunun mazereti olamaz. 
     Eğer krizden çıkmak istiyorsak iki yöntem var. Birincisi el avuç açıp dilenciliğe devam etmek. İkinci çare ise kendi insanına güvenip, toplumun geleceğine yatırım yapmak." 
     Türkiye Eğitim Gönüllüleri Vakfı da bunu yapıyor. 
     1 milyon çocuğun eğitim - öğretim alanını genişletiyor. Onları çağdaş kuşaklar olarak geleceğe hazırlıyor. 
     Bu ülkenin geleceğine yatırım için 1 milyon internet ziyaretçisinden biri olmak istiyorsanız NTV - MSNBC web sitesine girmeniz yetecek. Ana sayfada bulunan kampanya linki, kullanıcıları doğrudan kampanya sayfasına yönlendirecek. 
     Web sayfası ziyaret edildiğinde kampanya sponsoru olan şirketler her internet kullanıcısı için 1 milyon lira bağışta bulunacaklar. 
     Siz tık'layacaksınız. Katkıyı onlar yapacak. 
     Bilgisayar ortamındaki kampanya bilişim sektörüne de katkıyı amaçlıyor. Apple - Bilkom, IBS Yazılım gibi bilgisayar şirketleri sponsorlar arasında. 
     Okan Bayülgen'in sunduğu kampanyaya geniş sanatçı desteği var 
     Fazıl Say, Sertab Erener, Mazhar Alanson, Candan Erçetin, Mirkelam, Levent Yüksel NTV'nin canlı yayın konukları, ayrıca Tarkan, Sezen Aksu ve Athena konserlerine bağlantı yapılacakmış. Basketbolun "12 dev adam"ı da eğitim gönüllüsü olacak. 
     Her 50 tıkta bir çocuğa eğitim olanağı sağlanacak. 
     Yardım kampanyası üç günde 1 milyon ziyaretçi sayısına ulaşana kadar sürdürülecek. Böylece 1 trilyon lira toplanacak. 
     20 bin çocuğun eğitimi için. 
     Sen de tıkla... 
     2002'de her şey gönlünüzce olsun. Güzel yıllar. 
     
     







Yeni yıla bakarken 


Ben ve biz, galip... 


Sam Amca’nın en uzun yılı 


Geç bile kalındı 


IMF’ye ne veriyor, ne istiyoruz 


Yılbaşı dediğin... 


Sen de tıkla 


İyi yıllar, yeni yıllar 


Ben aslında 2001'i çok sevmiştim 


Bankaların biletini IMF kesmiş 


</TEXT>
</DOC>
