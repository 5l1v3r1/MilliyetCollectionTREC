<DOC>
<DOCNO> 51817 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/spor/spo03.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Luce’den barış çubuğu 
</HEADLINE>
<TEXT>

Galatasaray’ın Rumen hocası, Bülent ve Hakan’ı milli takıma çağırdığı için sitemde bulunduğu Şenol Güneş’e, rövanş öncesi Florya’daki kendi idman sahasını teklif etti 
     ERHAN TELLİ 

     LUCESCU, Avusturya maçı öncesinde sakatlıkları süren iki oyuncusu Bülent Korkmaz ve Hakan Ünsal’ı milli maç kadrosuna aldığı için sitem ettiği meslekdaşı Güneş’e jest yaptı. Rumen hoca, Ali Sami Yen’de oynanacak olan rövanş maçı için Metin Oktay Tesisleri’nde kamp yapan Ay-Yıldızlı ekibe, kendi takımına idman yaptırdığı, soyunma odasına yakın olan sahanın verilmesini istedi. 
     TEKNİK Direktör Lucescu, kendi takımını üst sahada çalıştırmayı kabul ederken, idman saatlerinin çakışmaması için de önlem aldı. Milli Takım oyuncularının Avusturya maçı için konsantrasyonlarının bozulmamasını isteyen tecrübeli hoca, Galatasaray’ın antrenmanını saat 18.00’den 15.30’a çekti. Yönetici Abdürrahim Albayrak da, millilerin rahat ettirilmesi için Florya’da olağanüstü hal ilan etti. 
     
     Aslan’dan topbaşı 
     SARI - Kırmızılı takım Diyarbakırspor ile oynanacak lig maçı için hazırlıklarına bugün yeniden başlayacak. Hafif sakatlıkları bulunan Perez ve Capone de arkadaşlarıyla birlikte çalışacak. Milli takımdan dönecek olan Kolombiyalı file bekçisi Mondragon ise kulüp doktorları tarafından bir kez daha kontrolden geçirilecek. Uruguaylı Fleurquin’in milli takıma gidip gitmeyeceği ise perşembe günü netlik kazanacak. 
     
     Yakın takip 
     LUCESCU, Romanya’da transfer çalışmalarında bulundu. Rumen çalıştırıcı Anderlecht’te oynayan Stoica ile Romanya Birinci Lig takımların Bacau’nun forvet oyuncusu Katalin’i yakın takibe aldı. Romanya’da bu oyuncuların menajerleri ile görüşen Lucescu bu konuda yönetim kuruluna da bilgi verecek. Bu arada Fatih Akyel için perşembe günü Mallorca ile son kez masaya oturulacak. Samsunlu Kenan için de temasa geçildi. 
     
     Roma mağlup 
     ŞAMPİYONLAR Ligi’nde Galatasaray’ın rakipleri arasında yer alan Roma, İtalya Kupası’nda aradığını bulamadı. Üçüncü tur ilk maçında Piacenza ile rakip sahada karşı karşıya gelen Roma, sahadan 2 - 1 mağlup ayrıldı. Cim - Bom’un bir diğer rakibi İspanyol Barcelona ise ligde kendi evinde Valladolid’i 4 - 0 yendi, yükselişini sürdürdü. 
     



 SPOR 






















</TEXT>
</DOC>
