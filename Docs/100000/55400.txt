<DOC>
<DOCNO> 55400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/dunya/adun.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Roketlerin hedefi ARAFAT 
</HEADLINE>
<TEXT>

İsrail’in Kudüs ve Hayfa’daki bombalı intihar saldırılarına verdiği cevap Arafat’a yöneldi. Helikopterler Arafat’ın Gazze’deki karargah ve konutuna roket yağdırdı. Çok sayıda yaralı var 
     DIŞ HABERLER SERVİSİ 

     İsrail’de haftasonu 26 kişinin ölümüne, 200’ün üstünde insanın yaralanmasına neden olan saldırıların ardından İsrail misillemede bulunmakta gecikmedi. Dün bir araya gelen İsrail Başbakanı Ariel Şaron, Savunma Bakanı Binyamin Ben Eliezer ve Dışişleri Bakanı Şimon Peres misilleme kararı aldı, birkaç saat sonra İsrail helikopterleri Filistin lideri Yaser Arafat’ın Gazze’deki karargahını ve konutunu füze yağmuruna tuttu. Saldırı sonucunda çok sayıda kişi yaralandı. 
     ABD ziyaretini kısa keserek, Tel Aviv’e dönen Şaron, "ayağının tozuyla" üst düzey güvenlik görevlileriyle bir istişare toplantısı yaptı. Yaklaşık üç saat süren toplantıda Genelkurmay Başkanlığı ve İsrail gizli servis birimlerinin üst düzey yetkilileri de hazır bulundu. Toplantıdan İsrail’i kan gölüne çeviren intihar saldırılarına misilleme kararı alınırken, İsrail güçleri bu kararı uygulamaya geçirmekte gecikmedi. 
     Toplantıdan kısa bir süre sonra, İsrail’e ait saldırı helikopterleri Arafat’ın Gazze’de karargahının bulunduğu bölgeye operasyon düzenledi. Helikopterlerden ateşlenen çok sayıda füzeden bazıları Arafat’ın karargahına ve evine isabet etti. Arafat’ın iki helikopteri ve helikopter iniş alanı da saldırı da tahnip oldu. Çok sayıda ambulansın olay yerine hareket ettiği gözlendi. 
     
     Arafat’a suikast endişesi 
     Öte yandan İsrail’in terör saldırılarından sonra Filistin Lideri Yaser Arafat’ı hedef alan bir saldırıya girişmesinden endişe duyan uluslararası kamuoyunun bunu önlemek için büyük çaba harcadığı belirtiliyor. Başta Washington olmak üzere, AB, BM ve ılımlı Arap ilkeleri liderlerinin bir yandan İsrail’e soğukkanlı olma çağrısı yaparken diğer yandan Arafat’a bir an önce radikal Filistinli örgütlere karşı harekete geçmesi için baskı yaptıkları belirtiliyor. 
     Aşırı sağcı bakanlar, Arafat’ın devrilmesi için de açık bir kampanya başlattı. Şas Partisi Lideri Eli Yishai, "Bir an önce hükümet bu konuda karar almalı" derken, koalisyondaki aşırı sağcı blokun lideri Avigdor Lieberman, "Arafat’ı devirme zamanı geldi. Arafat’ı ve rejimini devirdikten sonra Filistin topraklarını 4 kantona bölüp, Arafat’a bağlı olmayan 4 yerel komutanın idaresine bırakmalıyız" önerisinde bulundu. 
     



 DÜNYA 













</TEXT>
</DOC>
