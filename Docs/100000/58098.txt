<DOC>
<DOCNO> 58098 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun09.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göktaşlarında yaşamın ana kaynakları bulundu 
</HEADLINE>
<TEXT>

     Amerikan Havacılık ve Uzay dairesi NASA bilim adamları, iki ayrı karbon meteor parçasında, şeker ve yaşamın oluşumunu sağlayan organik bileşimler saptadı. 
     Dr. Cooper ve arkadaşları, Murchinson ve Murray meteorlarında, az oranda, ''dihydroksiyacetone'' olarak bilinen şeker ve şekere benzer maddeler buldular. 
     Karbonik göktaşları üzerinde yapılan araştırmada şeker bileşimlerine ilk kez rastlandığı belirtilirken, bilim adamları, bu yeni bulguların ışığında, Dünya'ya yaşamın uzaydan geldiğinin düşünülebileceğini bildiriyorlar. 
     Aynı göktaşları üzerinde daha önce yapılan araştırmalarda, yaşamın oluşumunu sağlayan karbon temelli organik bileşimlerden aminoasit ve karboksilik asite rastlanmıştı. 
     Dr. Cooper, göktaşlarında saptanan diğer bileşimlerde, hücre metabolizmasının oluşumunda glikoz gibi kritik rol oynayan şeker benzeri maddelerin olabileceğini kaydetti. 
     Meteor parçalarından birinde 1982 yılında az miktarda şeker saptayan araştırmacılar, meteorun Dünya'ya çarpmasından sonra şeker bulaşmış olabileceğini düşünmüştü. 
     NASA Ames laboratuvarlarında yapılan araştırma, Nature dergisinin 20 Aralık sayısında yayımlandı. 
     Dünya'da yaşamın başlamasını sağlayan bileşimlerin uzaydan meteorlarla gelmiş olabileceğine işaret eden araştırmacılar, yeni bulguların yaşamı sağlayan maddelerin Dünya'da nasıl oluştuğu sorusuna bir cevap olabileceğini vurguluyor. 
     Bilim adamları, uzun zamandan beri, Dünya'daki yaşamı, kuyruklu yıldızlar ve meteorlar vasıtasıyla gelen organik bileşimlerin başlattığını düşünüyordu. 
     Bir başka teori, Dünya'da ilk yaşamın şekerle başlamadığı tezini savunuyor. Bu teoride şekerin, çabuk dağılıp çözülmeye meyilli olduğu ve Dünya'da ilk yaşamın başlaması sırasına kadar kalmamış olabileceği düşünülüyor. 
     Karbon meteor olarak bilinen Murchinson meteor parçası, 1969 yılında Avustralya'da bulundu. Önceki araştırmalarda meteor parçasında aminoasit gibi bileşimlere raslandı. Murray adı verilen karbonik meteor parçası, 1950 yılında dünyaya düşmüştü. 
     






</TEXT>
</DOC>
