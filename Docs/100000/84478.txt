<DOC>
<DOCNO> 84478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo07.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Mükemmel savunma 
</HEADLINE>
<TEXT>

Uruguay’ın elindeki hücumcular kaliteli. Ama akına iyi çıkamıyor. Savunmasına daha çok güveniyor. Çünkü kolay gol yemiyor 
     Mehmet Demirkol 

     A Grubu 
     Fonseca, Recoba, Forlan, Magallanes, Dario Silva ve De Los Santos gibi Avrupa’da kendini kanıtlamış hücumculara sahip Uruguay. Ama onlar daha çok Montero ve Lembo’lu savunmalarına güveniyorlar. Kalede geçilmez Carini var. Dünyanın en iyilerinden biri olduğuna kimsenin şüphesi yok, ama nedense Juventus ona güvenmiyor. 
     Oyunlarını yine savunma üzerine kuracaklar. Çok az yiyorlar, ama karşılarında golcü rakipler var. Aynı zamanda savunmaları da sağlam olan rakipler. Bu, Uruguay’ın şansını azaltıyor. Çünkü iyi isimlere sahip olmalarına rağmen bir türlü iyi akına çıkamıyorlar. Elemelerde oynadıkları 18 maçta sadece 19 gol atabilmiş olmaları önemli bir veri. Bu sıkıntılarına bir çözüm bulamazlarsa işleri çok zor olacak. 
     
Yıldız adayı      Alvaro Recoba 
     Bir söylentiye göre Recoba’nın haftalığı, Ronaldo’dan, Vieri’den İtalya’daki tüm oyunculardan yüksek. Onu, Inter’e getiren ve böyle bir sözleşme yaptıran, Nacional formasıyla henüz 18 yaşındayken oynadığı 51 maçta 57 gol atışı. Muhteşem şut tekniği olduğunu biliyoruz. Ama bilinmesi gereken, bunun doğuştan gelen bir yetenek olduğu. O, Beckham gibi sabah akşam frikik çalışmıyor. Ancak Recoba, İtalya’da bir türlü kendisinden bekleneni veremiyor. Önümüzdeki dönemde İspanya’ya gitmek istediğini açıkladı. Bunun mümkün olabilmesi için Dünya Kupası’na damgasını vurması şart. 
     

</TEXT>
</DOC>
