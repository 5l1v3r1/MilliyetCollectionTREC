<DOC>
<DOCNO> 58672 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/siyaset/siy02.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’li bakanların akraba kadrolaşması dikkat çekti 
</HEADLINE>
<TEXT>
Ailece yönetiyorlar 
Devlet Bakanı Şuayip Üşenmez, oğlunu danışman Sağlık Bakanı Osman Durmuş, kardeşini Personel Daire Başkanı Tarım Bakanı Hüsnü Yusuf Gökalp, kardeşini İl Sağlık Müdürü yaptı 
     AYDIN HASAN Ankara 

     DSP - MHP - ANAP koalisyon hükümeti döneminde, MHP’li bakanlıklardaki "akraba kadrolaşması" dikkat çekici boyutlara ulaştı. MHP’li bakanlar, "kardeş, oğul, yeğen" gibi yakın akrabalarını, bürokraside önemli noktalara getirdiler. 
     Yakınlarını yanında çalıştırarak dikkat çeken bakanlardan biri MHP’li Devlet Bakanı Şuayip Üşenmez oldu. Üşenmez, oğlu Alperen Üşenmez’i, önce kendisine müşavir danışman yaptı. Üşenmez, tepkiler üzerine, Başbakanlık Müşaviri yaptığı oğlunu yine MHP’li olan Devlet Bakanı Abdülhaluk Çay’ın yanında basın müşavirliğine getirdi. 
     Alınan bilgilere göre, bakan oğlu Alperen Üşenmez’in daha yüksek maaş alabilmesi için yeni bir girişimde daha bulundu. Üşenmez, oğlunun Enerji Piyasaları Düzenleme Kurulu’nda uzman olarak çalışabilmesi için "torpil" yaptı. Alperen Üşenmez’in Başbakanlığın Koza Sokak’taki binasının ikinci katında, önümüzdeki günlerde uzman olarak göreve başlayacağı belirtildi. Devlet Bakanı Üşenmez, akrabası olan Atilla Üşenmez’i de müşavir olarak kendi kadrosuna aldı. 
     
     Sağlık’ta iki kardeşe torpil 
     İlginç kadrolaşmalardan biri de Sağlık Bakanlığı’nda yaşandı. Sağlık Bakanı Osman Durmuş, kardeşi Fuat Durmuş’u, Personel Daire Başkanlığı görevine getirdi. Diğer kardeşi Fatih Durmuş’u da 75. Yıl Ağız ve Diş Sağlığı Hastenesi’nde görevlendirdi. Durmuş, MHP Genel Başkanı ve Başbakan Yardımcısı Devlet Bahçeli’nin koruma polisi Zinnur Çoban’ı da İdari ve Mali İşler Daire Başkanı yaptı. 
     Fuat Durmuş, Zinnur Çoban ve Özel Kalem Müdürü Vedat Kulaksız, bakanlıkta üst bürokrasiyi pasifize eden bir etkinlik kurdu. Bunun üzerine, dönemin Sağlık Bakanlığı Müsteşarı Prof. Dr. Haluk Tokuçoğlu, önce gizli bir genelge yayımladı, ardından da görevinden istifa etti. 
     
     Çetin’in yeğeni genel müdür 
     Tarım Bakanı Hüsnü Yusuf Gökalp de kardeşi Fikri Yücel Gökalp’in Sivas Sağlık İl Müdürü olmasında rol oynadı. Gökalp, kardeşini unutmayarak İl Müdürlüğü’ne ambulans göndertti. Koray Aydın’ın partide güç kaybetmesinden sonra MHP’nin partideki ikinci adamı olan Şefkat Çetin de, akraba kadrolaşması listesinde yer alan bir isim oldu. Çetin, siyasi gücünü kullanarak, yeğeni Seyit Yücel’in Şeker Fabrikaları Genel Müdürü ve Yönetim Kurulu Başkanı olmasını sağladı. Yücel, Şekerspor Kulübü’nün de başına geçti. 
     
     Kardeşine ambulans yolladı 
     Tarım Bakanı Hüsnü Yusuf Gökalp, siyasi etkinliğini kullanarak, kardeşi Fikri Yücel Gökalp’in solda Sivas Sağlık İl Müdürü olmasında rol oynadı. İl Müdürlüğü’ne ambulans da gönderten Gökalp, Sivas’taki törene katılarak kardeşi ile birlikte memleketinde siyasi şov yaptı. 
     



 SİYASET 

















</TEXT>
</DOC>
