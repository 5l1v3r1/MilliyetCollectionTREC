<DOC>
<DOCNO> 68215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/spor/spo04.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TRABZON’DA SAMBA 
</HEADLINE>
<TEXT>

Bordo - Mavililer, Samsunspor’un ardından İstanbulspor’u da yenerek, düzlüğe çıktı. Brezilyalı Aurelio, başarılı futbolunu iki gollü süsleyerek, takımına galibiyeti kazandırdı 
     Tarihi galibiyet 
     KARADENİZ ekibi, ligde beş yıldır yenemediği İstanbulspor’u Aurelio’nun her iki yarıda attığı gollerle geçip, taraftarının yüzünü güldürdü. Maça hızlı başlayan Trabzon, henüz ilk dakikada Zafer’in pasıyla buluşan Aurelio’nun golüyle ağları havalandırdı. 5. dakikada Güven’in şutunda top üst direkten dönerken, Zafer ve Aurelio ile yakalanan pozizyonları Zdravkov başarıyla önledi. 
     
     Hasret bitti 
     İKİNCİ devreye de iyi başlayan ev sahibi, Hami’nin korner atışında Zafer’in aşırdığı topu Aurelio’nun tamamlamasıyla iyice rahatladı. Bordo - Mavili takım, daha sonra birçok gol fırsatı buldu, ancak değerlendiremedi. İstanbulspor ise beş haftalık galibiyet hasretini sürdürdü. Cezası nedeniyle iki maç aradan sonra Avni Aker’e çıkan Trabzon’u 20 bin taraftar yalnız bırakmadı. 
     
     Da Silva kadro dışı 
     TRABZONSPOR’DA önceki günkü son çalışmada hafif sakatlık geçiren Da Silva, oynayabilecek durumda olmasına rağmen parasal sıkıntılar nedeniyle sorun çıkartınca kadro dışı bırakıldı. Teknik Direktör Briegel, Brezilyalı oyuncuyu kadroya almadı. Maçın hakemi Kuddusi Müftüoğlu, 88. dakikada sakatlık geçirirken, kısa sürede yeniden oyuna döndü. Beşiktaş maçında olay çıkaran 29 taraftar stada alınmadı. 
     



 SPOR 





























</TEXT>
</DOC>
