<DOC>
<DOCNO> 73348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/siyaset/siy01.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmayın, dava açın 
</HEADLINE>
<TEXT>

Yargıtay Başsavcısı Sabih Kanadoğlu, Erdoğan ve Gürtuna’nın izin almadan yargılanmasını istedi. İkilinin siyasi yaşamları tehlikeye girdi 
     ERSAN ATAR Ankara 

     Yargıtay Cumhuriyet Başsavcısı Sabih Kanadoğlu, AKP Genel Başkanı Recep Tayyip Erdoğan ve İstanbul Büyükşehir Belediye Başkanı Ali Müfit Gürtuna’nın siyasi yaşamlarını sona erdirebilecek iki önemli adım attı. Kanadoğlu, İstanbul Başsavcılığı’ndan Erdoğan ve Gürtuna hakkında "izin istemeksizin" soruşturma yapıp dava açmasını Danıştay’dan da bu iki ismi yasal takipten kurtaran kararını yeniden gözden geçirmesini istedi. 
     İçişleri Bakanlığı, 7 Eylül 2001’de, Erdoğan ve Gürtuna hakkında, TCK’nın 313. maddesinde tanımlanan "çete" suçunu işledikleri gerekçesiyle yargılanabilmeleri için izin vermişti. Ancak Danıştay 2. Dairesi, bu soruşturma iznini kaldırınca Erdoğan ile Gürtuna’nın belediyedeki çete iddiaları nedeniyle yargılanmalarının önü kapandı. 
     İçişleri Bakanlığı’nda başlayan hukuki "hata" sürecine el koyan Kanadoğlu, Danıştay 2. Dairesi’ne gönderdiği "itiraz yazısı"nda, dairenin bu kararı verdiği dönemde TCK’nın 313. maddesinin DGM kapsamında olması nedeniyle "zaten izin alınması gerekmediğini", Danıştay’ın o dönemde böyle bir başvuruyu inceleme yetkisi olmadığını belirtti. 
     DGM Yasası değiştikten sonra 313. madde kapsamındaki suçlardan soruşturma yürütülebilmesi ve dava açılabilmesinin izne bağlı hale geldiğini anlatan Kanadoğlu, Danıştay 2. Dairesi’nden eski kararını gözden geçirmesini, Erdoğan ile Gürtuna’nın "çete" suçlarından yargılanabilmesi için izin verilmesini istedi. 
     Kanadoğlu’nun, 2. Daire’nin başkanı ve bir üyesinin değişmesinden sonra yaptığı bu başvuru sonunda, çete suçlaması için de "izin" çıkarsa Erdoğan ile Gürtuna hakkındaki soruşturmayı doğrudan Yargıtay Başsavcılığı yürütecek ve Yargıtay’da "çete kurmakötan dava açılacak. 
     
Yargılansınlar      Kanadoğlu, Erdoğan ile Gürtuna’nın haklarındaki, "çete", "görevi kötüye kullanma" ve "rüşvet, zimmetlerine para geçirme, ihaleye fesat karıştırma" suçlamalarını yerinde gördü. Sayılanların "yüz kızartıcı suç" olması nedeniyle soruşturma iznine gerek olmadığı sonucuna varan Kanadoğlu, "görevsizlik kararı" vererek, bu dosyayı İstanbul Cumhuriyet Başsavcılığı’na soruşturma yapması ve dava açmasını isteyerek gönderdi. 
     İhalelerle ilgili olarak, belediyenin alt düzey çalışanları hakkında dava açıldığını hatırlatan Kanadoğlu, Erdoğan ve Gürtuna’nın sorumluluğunda olan ihaleler nedeniyle, bu iki isim hakkında dava açılmamış olmasının da bir çelişki olduğunu vurguladı. İstanbul Başsavcılığı, Kanadoğlu’nun "suç duyurusu" mahiyetindeki "görevsizlik kararını" dikkate alarak, Erdoğan ve Gürtuna hakkında öncelikle soruşturma ve dava açabilecek. 
     



 SİYASET 












</TEXT>
</DOC>
