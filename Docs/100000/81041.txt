<DOC>
<DOCNO> 81041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sondun30.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika ordusundan gazetecilere askeri eğitim 
</HEADLINE>
<TEXT>

     Belçika Silahlı Kuvvetleri, olası askeri operasyonlara katılarak gazetecilik görevlerini yapmak isteyen basın mensupları için stajlar düzenlemeye devam ediyor. 
     Silahlı Kuvvetler Enformasyon Merkezi SID , sadece profesyonel gazetecilerin kabul edildiği stajlarda teorik ve pratik askeri uygulamalar hakkında bilgiler verildiğini, ülkenin çeşitli komando eğitim merkezlerinde tatbikatlar yaptırıldığını bildirdi. 
     Staja katılan gazeteciler önce Genelkurmay Başkanlığı'nda bilgilendirme kurslarını izliyor, daha sonra askeri hastanede ilkyardım dersleri görüyor. Nükleer, bakteriyolojik ve kimyasal silahlar üzerine de eğitim alan gazeteciler, daha sonra piyade ve komando tatbikatlarına katılıyor. 
     Stajlarda ''başarılı olan'' gazetecilerin, ülke içinde veya dışında olası askeri operasyonları izlemek için kolaylıkla izin alabilecekleri ve görevlerini yaparken, Silahlı Kuvvetler'den ''destek ve anlayış görecekleri'' ifade ediliyor. 
     SID, bu hafta bir yenisi başlayacak staja, gazeteci, fotoğrafçı ve kameramanların katılabileceğini, stajın ücretsiz olduğunu, katılımcıların tüm sorularının askeri uzmanlar tarafından yanıtlanacağını duyurdu. 
     Staja katılanlara, ''savaş halinde muhatap olacakları tüm tehdit ve tehlikelerin anlatılacağı'' bildirildi. 
     





</TEXT>
</DOC>
