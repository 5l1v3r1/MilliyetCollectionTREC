<DOC>
<DOCNO> 82708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/guncel/gun02.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı’ndan meyve ve sebze için izin çıktı 
</HEADLINE>
<TEXT>
Gönül rahatlığıyla çilek ve biber yeyin 
     NESLİHAN CUYAR 

     Tarım Bakanı Hüsnü Yusuf Gökalp, Almanya’dan dönen biberlerde yanlışlıkla pamuk ilacı kullanıldığını, ayrıca gıda sağlık sertifikası yerine bitki sertifikasıyla yola çıkarıldığını açıkladı. İç piyasadaki meyve ve sebzelerin analizinin hassas bir şekilde yapıldığını da savunan Gökalp, "İç piyasada biberleri vatandaş gönül rahatlığıyla yiyebilir" dedi. Çırağan Sarayı’ndaki törende "Tüketici Onur Ödülü"nü alan Gökalp, çilekte kullanılan hormonun "çiçeklenme aşamasında" uygulandığını da belirterek, "Kullanmadığımız bir şeyin analizini niye yapalım. Hormon, çiçeklenme aşamasında kullanılır ve ondan sonra kalmaz. Hormon organik bir maddedir, belirli bir süre sonra dağılır gider" dedi. 
     19 Mayıs Üniversitesi Ziraat Fakültesi’nden Prof. Dr. Ferhat Odabaş ise, çilekte hiçbir şekilde hormon kullanılmadığını iddia ederek, "Hormon uygulaması daha çok sera yetiştiriciliğinde kullanılıyor. Çilek için böyle bir şey söz konusu değil. Çünkü çilek çeşitleri aşılandığı için artık zaten iri" dedi. 
     



 GÜNCEL 
















</TEXT>
</DOC>
