<DOC>
<DOCNO> 53923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sonspo09.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Interli Emre ''Topu ayağımda tutmayı seviyorum, tekmeler de beni'' 
</HEADLINE>
<TEXT>

     İtalya Futbol Ligi'nde forma giyen milli futbolcu Emre Belözoğlu, amacının Avrupa'da Türk'ün adını duyurmak, Türk futbolunun varlığını hissettirmek olduğunu söyledi. 
     Genç futbolcu, kendisine ait ''www.emrebelozoglu.net'' adlı internet sitesinde yaptığı açıklamada, uzun bir aradan sonra Ipswich Town ile yapılan UEFA Kupası maçında ilk 11'de sahaya çıkma fırsatı bulduğunu vurguladı. Emre, ''Bunun heyecanını da yaşamadım değil. Ne de olsa Galatasaray forması ile bu kupayı havaya kaldırma onurunu tattım'' diye konuştu. 
     Bir futbolcunun en büyük düşmanının sakatlık olduğunu belirten Emre Belözoğlu, şunları söyledi 
     ''Kariyerimin henüz başında olmama rağmen, sakatlık problemiyle sık sık boğuşan bir futbolcuyum. Orta sahada ve topla çok fazla oynadığım için risk taşıyorum. Biraz da topu ayağımda tutmayı sevdiğim için tekmeler de beni çok seviyor. Bu nedenle çok sık sakatlanıyorum. 
     1-0 yenildiğimiz Ipswich Town maçının 68. dakikasında daha önceden de 
     varolan adalemdeki sakatlık nüksetti. Ağrılar giderek arttığı için oyundan çıkmak istedim. Halbuki 90 dakikayı bitirip kendimi göstermek istiyordum. Benim de amacım, diğer arkadaşlarım gibi Avrupa'da Türk'ün adını duyurmak, Türk futbolunun varlığını hissettirmek. Bu yüzden böyle hırs yapıyorum. Ancak futboldan uzun süre kopmamak için küçük bir ağrıyı bile dikkate alıp önemli bir sinyal olarak görmeliyim. Ben de öyle yaptım ve oyundan çıkmak istedim. Ben çıktıktan sonra da Inter golü yedi. Sakatlığım çok önemli değil. Ama bir İngiliz takımından gol yemeden evimize dönmek isterdik. Yine de 1-0'lık skor avantajlı bir skor sayılır. Rövanş maçında yine ilk 11'de sahaya çıkmak için büyük mücadele vereceğim.'' 
     






</TEXT>
</DOC>
