<DOC>
<DOCNO> 56906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/ekonomi/eko08.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
100 bininci Doblo’dan Malibu sürprizi çıktı 
</HEADLINE>
<TEXT>

Tofaş, 100 bininci Doblo’nun üretimi töreninde, dünyada ilk kez Türkiye’de piyasaya sürülecek olan Malibu’yu tanıttı 
     FATİH ÇINAR Bursa 

     Tofaş, Bursa fabrikasında üretip dünyanın birçok ülkesine ihraç ettiği Fiat Doblo’nun 100 binincisini üretti. Doblo’nun en zengin donanımlı ve 1.6 litre, 103 beygir gücündeki yeni versiyonu Malibu da kamuoyuna tanıtıldı. 
     2000 yılı sonunda lanse edilen Fiat Doblo, 12 aylık süre içinde başta İtalya, Almanya, Fransa olmak üzere 43 ülkeye ihraç edilerek 580 milyon dolar döviz girdisi sağladı. Bursa fabrikasındaki törende konuşan Tofaş CEO’su Jan Nahum, Doblo’nun Türkiye’nin umut kaynağı olduğunu kaydetti. 
     
"Avrupa kıskanacak"      Nahum, "Haftada 6 gün, 3 vardiya şeklinde üretilen Doblo’lalarla, Tempra’dan sonra ihracatta zirveye ulaştık. Bugün 100 binincisi üretilen araç yetersiz sayılan Türk oto sanayisi kanısını öldürdü. Yeni model Malibu Avrupa’da Türkiye’den 45 gün sonra satılmaya başlayacak. Türk tüketicisi 1.5 ay önce bu araca sahip olabilecek. Bu geldiğimiz yeri gösteriyor" dedi. 
     Fiat’ın 18 fabrikasını kapatma kararının Tofaş’ın fırsatı olduğunu kaydeden Jan Nahum, "Doblo halen büyüyen bir proje, sekiz yıllık ömür belirledik. Önümüzdeki yıllar yeni modellerini devreye sokacağız. Ayrıca dünyanın diğer taraflarında ekonomik olarak üretilmesi mümkün olmayan modellerin üretimini de üzerimize alabiliriz" dedi. 
     
Sokak yaratıcılığı      Endüstrideki darboğazı da eleştiren Nahum, "Bu ekonomide her an her şey olabilir, biz sokak yaratıcılığı sistemini geliştiriyoruz" dedi. Tofaş’ın insan kaynağı sorunu olmadığını, Fiat’ın fabrikalarına Türk yönetici transfer ettiklerini, Çin, Mısır ve İtalya’ya yöneticiler ve takımlar gönderdiklerini ifade eden Nahum, son olarak İtalya’da bir fabrikaya Tofaş yönetici transfer edeceklerini kaydetti. 
     
Anadol’u solladı      Bir yılda toplam 100 bin adet üretilen Fiat Doblo, Türkiye’nin ilk yerli otomobili olan Anadolu solladı. Anadol, 14 yıllık bir dönemde 80 bin adet üretilmişti. Yine Tofaş’ın en çok satan modellerinden Murat 124 ise 100 bin adetlik üretim hacmine 4 yıl gibi kısa bir sürede ulaştı. 
     Tofaş CEO’su Jan Nahum, Tofaş’ın bu proje sayesinde yeniden üretim ve ihracat şampiyonu olduğunu söyledi. 
     "Tempra" ile 1995 - 1996 yıllarında yapılan ihracatın, Türkiye’nin otomotivdeki ihracat atılımının başlangıcı olduğunu belirten Nahum, Doblo projesi ile de 2001 yılında Türk otomotiv sanayiinin en öndeki şirketi konumuna geldiklerini, hatta Türk endüstrisinin en fazla ihracat yapan kuruluşu olduklarını kaydetti. 
     



 EKONOMİ 


















</TEXT>
</DOC>
