<DOC>
<DOCNO> 79482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sonspo15.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant şaşırdı "Türkiye'de zaman zaman gariplikler oluyor" 
</HEADLINE>
<TEXT>

     Fenerbahçe Teknik Direktörü Werner Lorant, Galatasaray'ın yarın Ankaragücü ile yapacağı maçın ilk açıklanan hakemi Serdar Tatlı'nın değiştirilmesine şaşırdığını belirterek, ''Türkiye'de zaman zaman gariplikler oluyor'' dedi. 
     Samandıra Tesisleri'nde düzenlediği basın toplantısında, kendisine yöneltilen soruları yanıtlayan Lorant, daha önce böyle bir durumla Almanya'da da karşılaştığını ifade etti. Ancak, Almanya'da bu tür konuların konuşulmadığını ve böyle olaylar olmadığını vurgulayan Alman teknik adam, şöyle konuştu 
     ''Serdar Tatlı'nın değiştirilmesine şaşırdım. Eğer gerçekten sakatlıksa, bunu kabul edebilirim. Ben olaya sakatlık açısından bakmak istiyorum. Futbolcular da sakatlanıyor, bu bakımdan hakemler de sakatlanabilir. Türkiye'de zaman zaman böyle gariplikler oluyor. 
     Hakemler hakkında açıklama yapmıyorum, ancak belki lig bitiminde konuşabilirim.'' Şampiyonluk mücadelesindeki rakipleri Galatasaray'ın, Ankaragücü karşısında alacağı herhangi bir sonucun kendilerini ilgilendirmediğini kaydeden Lorant, Trabzonspor maçında elde edecekleri 3 puanı düşündüklerini söyledi. 
     Lorant, hiçbir zaman sahaya sürpriz kadro sürmediğine de değinerek, ''Benim için önemli olan futbolcularımın antrenmanda ve bir önceki maçta sergilediği performanstır. Milli futbolcularımın sakat dönmemesine sevindim. Yarınki maçta da 3 puanı getirecek oyuncular görev yapacak'' diye konuştu. 
     Beşiktaş maçı ile ilgili soruları da yanıtlayan Alman çalıştırıcı, derbi maçta elde ettikleri galibiyetin hak edilmemiş gibi gösterilmeye çalışıldığını ileri sürdü. 
     Derbi maçta Beşiktaş karşısına iyi hazırlanarak çıktıklarını anlatan Lorant, siyah-beyazlı takımın BJK İnönü Stadı'nda yaptığı maçları kasetten izleyip, zaman zaman da rakibinin evinde oynadığı maçları stattan takip ederek hazırlandığını dile getirdi. 
     Almanya'da tedavisi süren kaleci Rüştü'ye tedavi olması için önümüzdeki haftaya kadar izin verdiğini kaydeden Lorant, milli kalecinin sakatlığının geçip bir an önce dönmesini beklediğini söyledi. 
     Lorant, Rüştü ile transfer konusunda bir görüşme yapmadığını vurguladı. 
     





</TEXT>
</DOC>
