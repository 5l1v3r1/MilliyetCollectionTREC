<DOC>
<DOCNO> 77831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur04.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu kadarı olmaz Ayağına tığ batan çocuğa fıtık ameliyatı yaptılar 
</HEADLINE>
<TEXT>

     Ayağına tığ batan çocuğa, SSK Eskişehir Hastanesi'nde fıtık ameliyatı yapılması Yüksek Sağlık Şurası'nda görüşüldü. 
     Yüksek Sağlık Şurası son toplantısında, 1999 yılında SSK Eskişehir Hastanesi'ne ayağına tığ battığı için getirilen 4 yaşındaki Hilal Öztürk'e fıtık ameliyatı yapılmasını ele aldı. 
     Şurada yapılan görüşmeler sonunda, 1999 yılında ayağına tığ battığı için SSK Eskişehir Hastanesi'ne kaldırılan 4 yaşındaki Hilal Öztürk'ün ortopedi uzmanı tarafından muayene edildiği, yabancı cismin çıkarılması için yatış yapıldığı belirlendi. 
     Boş yatak aranırken Öztürk'ün, yakınları tarafından genel cerrahi servisindeki boş yatağa yatırıldığı ve bu yatağın daha önce Genel Cerrahi Uzmanı Dr. Sıtkı Ünal tarafından fıtık teşhisi konularak tetkikleri yapılan aynı yaştaki bir başka kız çocuğuna ait olduğu anlaşıldı. 
     Şura sonucuna göre, Hilal Öztürk, servis hemşiresi Fatma Kaya tarafından fıtık ameliyatı olacak zannedilerek ameliyata hazırlandı ve ameliyathaneye götürüldü. Dr. Sıtkı Ünal da ameliyathaneye gelen hastanın dosyasını inceledikten sonra hastaya bakmadan fıtık ameliyatı yaptı. 
     Ayağında tığ olan Hilal Öztürk 1 ay sonra tekrar hastaneye yatırıldı, ayağındaki yabancı cisim çıkarıldı ve taburcu edildi. 
     
     DOKTORUN SAVUNMASI 
     Dr. Sıtkı Ünal, ifadesinde, 3 yaşındaki kız çocuğu Gülcihan Nur Döngel'i poliklinikte muayene ettiğini, fıtık teşhisi koyduğunu ve ameliyat yapmak için listesine aldığını anlattı. 
     Ünal, ifadesinde, hastayı ameliyat gününe kadar evine yolladığını, hastanın Hilal öztürk ile aynı gün hastaneye getirildiğini, sabah vizitini yaptıktan sonra ameliyathaneye gittiğini, yaşı küçük olduğu için önce kız çocuğundan ameliyata başlamayı uygun görerek hasta çocuğu ameliyathaneye aldığını söyledi. 
     Çocuğu sedye üzerinde görünce hastasına benzetemediğini hemşirelere söylediğini, onların da hasta dosyasını getirdiklerini, dosyayı inceledikten sonra itirazından vazgeçtiğini belirten Ünal, çocuğu ameliyata aldığını, ameliyatta çocukta fıtık teşhis edilemeyince yanlış teşhis koyduğunu düşündüğünü ifade etti. 
     Dr. Ünal, ifadesinde, narkozun etkisinden kurtulan çocuk uyanırken, servis hemşiresi Emel Kaya'nın ameliyathaneye gelerek yanlış hastanın ameliyat edildiğini kendisine bildirdiğini ve daha sonra kendi hastasını da ameliyat ettiğini beyan etti. 
     Yüksek Sağlık Şurası, konuyla ilgili kararı gelecek ay yapılacak toplantıda verecek. 
     






</TEXT>
</DOC>
