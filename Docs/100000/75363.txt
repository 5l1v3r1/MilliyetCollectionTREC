<DOC>
<DOCNO> 75363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur12.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Soyguncu kasadaki 90 milyardan sadece 24 milyarını almış 
</HEADLINE>
<TEXT>

     Akbank Kaynarca Şubesi'ni soyan kişinin, içinde 90 milyar lira bulunan kasadan sadece 24 milyar lira aldığı belirlendi. 
     Alınan bilgiye göre, Deniz Caddesi 9 numarada bulunan Akbank Kaynarca Şubesi'ndeki soygunla ilgili para sayma işlemleri tamamlandı. 
     Banka yetkilileri, soyguncunun içinde 90 milyar lira bulunan kasadan sadece 24 milyar lira aldığının ortaya çıktığını kaydettiler. 
     Bankadan çıktıktan sonra Destan Van'ın kullandığı 34 TCM 62 plakalı taksiye binen soyguncunun, yaklaşık bir kilometre uzaklıktaki Okçular Sokak üzerinde inerek, yaya olarak kaçtığı anlaşıldı. 
     Soyguncunun, taksimetrede 999 bin lira yazmasına rağmen, taksi sürücüsü Van'a 2 milyon lira verdiği belirlendi. 
     Taksi sürücüsü Destan Van gazetecilere olayı anlatırken, ''Arabama bindi, bir süre sonra da indi. Ben olağanüstü birşey görmedim'' diye konuştu. 
     Soyguncunun elinde ya da üzerinde tabanca görmediğini belirten taksi sürücüsünün, Pendik İlçe Emniyet Müdürlüğü Asayiş Büro Amirliği'nde bilgisine başvuruldu. 
     Taksinin bağlı bulunduğu Sekmen Taksi Durağı'nın sahibi Alparslan Sekmen ise, Destan Van'ın kendilerine, ''müşteri gibi taksiye binen soyguncunun biraz heyecanlı olduğunu'' ve ''Birisi beni takip ediyor'' diyerek oradan uzaklaşmasını istediğini anlattığını söyledi. 
     






</TEXT>
</DOC>
