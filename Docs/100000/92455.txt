<DOC>
<DOCNO> 92455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo01.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Perugia Başkanı'ndan Ahn'a üstü kapalı tehdit.. 
</HEADLINE>
<TEXT>

     Perugia Kulübü Başkanı Luciano Gaucci, 17. Dünya Kupası'nın 2. turunda İtalya'ya uzatmada ''altın gol'' atarak Güney Kore'nin çeyrek finale yükselmesini sağlayan futbolcu Ahn Jung-Hwan'ın kulüple sözleşmesinin devam ettiğini belirtti. 
     Başkan Gaucci, Ahn'ın futbol kariyerini İtalya'nın Perugia takımında sürdürmek istemediği şeklindeki açıklamaya inanmadığını belirterek, ''Ahn'ın kendisinin bu türde bir açıklama yaptığını sanmıyorum, bu açıklama muhtemelen bu oyuncunun menajerliği tarafından yapılmıştır'' dedi. 
     Gaucci, Ahn'ın kulüple üç yıllık sözleşmesi bulunduğunu kaydederek, ''Ahn kulübe dönmezse bu, Ahn'ın artık futbol oynamak istemediği anlamına gelir'' dedi. 
     Ahn, 17. Dünya Kupası'nın 2. turunda İtalya'ya uzatmada ''altın gol'' atarak Güney Kore'nin çeyrek finale yükselmesini sağlamıştı. 
     Maçın ardından Perugia Kulübü Başkanı Luciano Gaucci, ülkesinin elenmesine sinirlenerek, İtalyanlara ''altın gol''ü atan Ahn'ın bundan sonra takımlarında oynayamayacağını, İtalyan futbolunu yıkan bir kişiye para ödemeye hiç niyeti olmadığını söylemişti. 
     Perugia Sözcüsü Paolo Giovagnoni, dünkü açıklamasında 2 yıl önce Güney Kore'nin Busan I.Cons takımından kiralanan Ahn'ı satın aldıklarını bildirmişti. 
     





</TEXT>
</DOC>
