<DOC>
<DOCNO> 72183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo04.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tutto Sport "Emre Valencia yolunda.." 
</HEADLINE>
<TEXT>

     İtalyan spor gazetelerinden Tutto Sport, İnter'de oynayan Emre Belözoğlu'nun İspanya'nın Valencia kulübüne gidebileceğini iddia etti. 
     Gazetenin haberinde, Fiorentina'dan Domenico Morfeo'yu almak isteyen İnter'in, bu durumda bazı oyuncularından vazgeçmek zorunda olacağı belirtildi. 
     Tutto Sport, Morfeo'nun gelmesi durumunda İnter'in Emre'yi Valencia'dan Rodriquez Guillen Vicente ile takas yoluna gidebileceği olasılığını ortaya attı. 
     Gazete, Türk futbolcu için, ''Her bağlantı 22 yaşındaki Türk futbolcu Emre Belözoğlu'na çıkıyor. Biraz sakatlıkların, biraz da fiziki gücün suçundan Hector Cuper'in ısrar ettiği oyunculardan biri olamadı. Ama elbetteki Emre, Morfeo'ya göre daha genç ve işlenebilir bir futbolcu'' ifadelerini kullandı. 
     Haberde ayrıca, gelecek sezon büyük olasılıkla İtalya veya Avrupa'da yeni bir takımı çalıştıracağı söylenen Fatih Terim'in eski öğrencisi Emre'yi isteyebileceği de öne sürüldü. 
     Öte yandan, ligde kötü sonuçlar alan ve hedeflerinden uzaklaşan A.C Milan ile ilgili çizme basınında yer alan transfer pazarı haberlerinde Ümit Davala, ''büyük olasılıkla kalması onaylanacak'' futbolcular arasında gösterildi. 
     Önceleri Ümit'i satış listesine koyan İtalyan basını, bu sefer Türk futbolcunun kalacağı yönünde görüş bildiriyor. 
     Tutto Sport gazetesi, Ümit'in, Galatasaray ve Parma takımları tarafından istendiğini de iddia etti. 
     Kırmızı siyahlı kulübün 2. başkanı Adriano Galliani, Rui Costa, Filippo İnzaghi ve Shevchenko üçlüsüne dokunulmayacağını kaydederken, teknik direktör Carlo Ancelotti, futbolcuları, ''Sadece maaşı düşünüyorsunuz'' diyerek uyardı. 
     Alınan kötü sonuçlar sonrasında Galliani'nin futbolculara para cezası vermeyi gündeme getireceği söyleniyor. 
     






</TEXT>
</DOC>
