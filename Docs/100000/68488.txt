<DOC>
<DOCNO> 68488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko21.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigortalı depremzedelere ödemeler başladı 
</HEADLINE>
<TEXT>

     Afyon Sultandağı depremi mağdurlarından zorunlu deprem sigortası olanlara tazminat ödemeleri bugün başladı. 
     Doğal Afet Sigortaları Kurumu'dan DASK alınan bilgiye göre, depremde konutları hasara uğrayan sigorta poliçesi sahiplerinden, hasar tespit işlemleri gerçekleştirilen 367'sine, toplam 386 milyar 557 milyon 60 bin lira tutarında tazminat ödemesi yapılacak. 
     Deprem sigortası bulunan Afyon ve Konya'daki depremzedelere bugün başlayan tazminat ödemeleri, Ziraat ve İş Bankası şubeleri aracılığıyla yapılıyor. 
     Sigortalı depremzedeler, nüfus cüzdanının yanı sıra tazminat tutarı 2.5 milyar liranın üzerindeyse vergi kimlik numaralarıyla gidecekleri Konya Akşehir'de İş Bankası, Afyon Merkez'de İş Bankası, Bolvadin ve Çobanlar'da Bolvadin İş Bankası, Çay'da Ziraat Bankası ve Sultandağı'nda da Ziraat Bankası şubelerinden tazminatlarını alabilecekler. 
     Bu arada, DASK yetkilileri, tazminatlarını alan bazı depremzedelerin tazminat ödemeleri için DASK merkezini arayarak teşekkür ettiklerini de bildirdiler. 
     İlk bölüm tazminat ödemelerinin Kurban Bayramı'ndan önce sigortalılara ulaştırılabilmesi amacıyla dün yola çıkan Doğal Afet Sigortaları Kurumu DASK Genel Koordinatörü Hüseyin Yunak ile 4 kişilik bir ekip de bugün yerleşim birimlerini ziyaret ediyor. 
     Hüseyin Yunak yaptığı açıklamada, ''Afyon Merkez ilçeden 123, Çobanlar ilçesinden 21, Bolvadin ilçesinden 32, Çay ilçesinden 66, Sultandağı ilçesinden 58 ve Akşehir'den 67 olmak üzere toplam 367 kişiye ön ödemelerini gerçekleştirdik. Kesin hasar tespitinin ardından da ödemelerin tamamı yapılacak'' dedi. 
     DASK'tan dün yapılan açıklamada, herhangi bir nedenle bu ilk ödemede tazminatını alamayan sigortalıların hasarlarının da önümüzdeki günlerde hızla tazmin edileceği duyurulmuştu. 
     






</TEXT>
</DOC>
