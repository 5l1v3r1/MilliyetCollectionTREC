<DOC>
<DOCNO> 99350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun29.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Pet şişe ve içecek kutu için depozito kararına karşı dava açıldı. 
</HEADLINE>
<TEXT>

     Almanya'da yaklaşık 7 bin 500 perakendeci, federal hükümet tarafından alınan ve 1 Ocak 2003 tarihinde yürürlüğe girecek, pet şişe ve içecek kutuları için depozito alınmasını öngören kararın iptal edilmesi amacıyla Berlin İdari Mahkemesi'nde dava açtı. 
     Alman Perakendeciler Birliği HDE tarafından Berlin'de yapılan açıklamada, dava açan perakendeciler arasında, gıda maddesi üreticileri, süpermarketler, içecek üreticileri, büfeler, fırıncılar ve benzincilerin bulunduğu belirtildi. 
     Açıklamada, dava açan perakendecilerin Alman piyasasındaki içecek pazarının yüzde 80'ini temsil ettiği, kutu ve pet şişelerden depozito alınmasının özellikle küçük ve orta ölçekli işletmelere ek yük getireceği ifade edildi. 
     Federal hükümetin aldığı karar uyarınca, 1 Ocak 2003 tarihinden itibaren bira, coca-cola, su ve limonatalı içecekler ihtiva eden kutu ve pet şişeler için 25 cent, 1 litreden daha büyük şişeler için de 50 cent depozito alınacak. 
     





</TEXT>
</DOC>
