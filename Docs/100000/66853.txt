<DOC>
<DOCNO> 66853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/guncel/gun08.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Şifreli kanal kapatılır mı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     RTÜK, "genel ahlak, toplum huzuru ve Türk aile yapısına" ilişkin maddeyi ihlal ettiği gerekcesiyle şifreli yayın yapan Cine 5 televizyonuna 15 günlük kapatma cezası verdi. Bunun ardından, şifreli bir kanalın kapatılıp kapatılmayacağı sorusu gündeme geldi Görüşler şöyle 
     
     Nuri Kayış RTÜK Başkanı 
Ayrım yapmıyoruz      RTÜK’te şifreli şifresiz, paralı - parasız kanal ayrımı yoktur. O nedenle şifreli kanallardaki ihlallerde RTÜK tarafından değerlendirilir ve gerek görülürse ceza uygulanır. Cine 5 bugüne kadar 13 defa kapatma cezası almıştır. Bu cezalar 1 - 3 gün arasındaydı. Tüm cezaların nedeni erotik ve pornografik film göstererek yayın yapmasıydı. Tüm uyarılara ve cezalara karşın aynı yayınlara devam etmeleri nedeniyle Üst Kurul 15 günlük yayın durdurma cesasını uygun gördü. Yayın kuruluşunun bu cezaya karşın yargı yoluna gitmesi ve İdare Mahkesi’nde dava açması mümkündür. CINE 5 abone usulü çalışıyor. Ancak yasa gereği şifreli yayın kanallarını da denetim altında tutuyoruz. Bilirkişi raporları bize bu konuda ışık tutuyor. 
     
     M. Ali Şahin AKP Milletvekili 
Kanallar denetlenmeli      RTÜK Başkanı, medya dünyasından buraya getirilmiş olan biridir. Demokrat, ilkeli bir insandır. Türkiye’de şu anda yürürlülükte bulunan yasalar hangi sonucu gösteriyorsa, RTÜK’de bu yasaları uygulayarak karar vermek zorundadır. Ancak geçtiğimiz yıl RTÜK yasasında bazı değişiklikler yapıldı. Cumhurbaşkanı bu değişiklikler ile ilgili yasayı veto etti. Yasa parlamentoda yeniden görüşülmeyi bekliyor. Orada TV’lerin kapatılmalarıyla ilgili yeni bir düzenleme vardı. Daha ziyade para cezası öngörülüyordu. Parlemanto RTÜK Yasası’nı yeniden ele alarak Cumhurbaşkanı’nın itirazlarını değerlendirip bu yasayı yeniden çıkartırsa ekran karartma cezası da hafifletilmiş olur. Şifreli kanallarda denetime tutulmalı. Denetim dışında hiç bir kurum kalamaz. 
     
     Ali Baransel RTÜK eski Bşk. 
Ekran karartma üzücü      Günümüzde televizyonların karartılması elbette üzücü bir tablodur. Şu anda uygulanan RTÜK Yasası maalesef bir tepki çerçevesi oluşturmaktadır. Yasanın öncelikle yeniden gözden geçirilerek, çağın gerektirdiği hükümlere yer verilmelidir. Yasa bu haliyle uygulamada kaldığı sürece ekranların kararması üzülerek belirteyim devam edecektir. Maalesef 3954 sayılı yasada bu konuda flu bir düzenleme sözkonusu, o nedenle bu konuya da kesin bir açıklık getirilmesi kaçınılmaz zorunluluk olarak ortaya çıkıyor. Orada net bir hüküm olmadığı için üyelerin takdirleriyle oluyor. Ama tabii en önemlisi bu aşırı reyting kaygısı televizyonların sorumlu ve seviyeli yayıncılık anlayışından uzaklaşmalarının başlıca nedenidir. 
     
     Mehmet Sevim TÜKODER Bşk. 
Keyfi bir davranış      Genel ahlak kavramı göreceli bir kavram. Kişilere ve o kişilerin toplumdaki statüsüne göre değişebilecek, yorumlanacak bir kavram. Bu tip televizyon kapatmaları doğru bulmuyorum. Şifreli kanallar abonelik sistemi ile tercih edilen kanallardır. Genel ahlak deyimini gerekçe göstererek kapatmak keyfi bir davranıştır. RTÜK ahlaktan ne anladığını belirlerse, televizyonlarda ona uygun düzenleme yapabilirler. Kişi şifreli kanalları parasını vererek alıyor. RTÜK kapatınca o hizmeti alamıyor. RTÜK yetkilisine göre, ahlaki açıdan uygun olmayabilir, ama o kanalı tercih edenlerin olaya bakışı daha farklıdır. Burada tüketici mağduriyeti vardır. Zarar gören RTÜK’e başvurmalıdır. Kanalın sorumluluğu yoktur. Kanal abonelerin böyle durumlarda protesto etmeleri gerekiyor. 
     



 GÜNCEL 




















</TEXT>
</DOC>
