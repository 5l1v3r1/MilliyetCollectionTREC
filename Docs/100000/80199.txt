<DOC>
<DOCNO> 80199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sontur10.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yoga ayini... 
</HEADLINE>
<TEXT>

     Yoganın kendi geliştirdiği bir türü olan ''Sahaja Yoga''yı insanlara tanıtmak amacıyla dünyayı dolaşan Hintli yoga üstadı Shri Mataji Nirmala Devi, Lütfi Kırdar Uluslararası Kongre ve Sergi Sarayı'nda geniş katılımlı bir yoga seansı yaptı. 
     Ücretsiz ve herkese açık olan seans öncesinde Sahaja Yoga öğretisi hakkında bilgi verildi. Seans öncesi, salonda tütsüler yakıldı ve rahatlatıcı etkisi olduğu söylenen mistik doğu müzikleri çalındı. 
     Daha sonra taraftarlarının tamamen doldurduğu salona giren Devi, içeridekilere, ''Tüm gerçeği arayanları sevgiyle selamlıyorum'' diye seslendi. 
     Türkiye'de çok sayıda sufinin olduğunu söyleyen Devi, spiritüel açıdan sufilerin gelişmiş olduklarını ifade etti. 
     Ruhun nasıl açıklanabileceğini kimsenin bilmediğini vurgulayan Devi, ''Ruhani hayatla sizler tanrının gücüyle bağlantılı oluyorsunuz. 
     Bu bambaşka bir alandır. Sufiler, bunu izah edemedikleri için çok güzel sözler yazdılar. Fakat zamanı geldi, siz Tanrı'nın ruhani gücüyle bağlantı kurup ruhani hayata başlamalısınız'' dedi. 
     Devi, her zaman yüce güçle bağlantılı olunması gerektiğini ifade ederek, ''İnsan hayatında kötülük, açgözlülük ve kıskançlık dolu. Bu sorun dünyanın her yerine yayılıyor. Ne zaman insanoğlu ruhani hayata geçerse, global var oluşu anlayacak, saf sevgi okyanusuna girecek. 
     Onun içinde hiçbir hırs yok'' diye konuştu. 
     
     FRANSIZLARA ELEŞTİRİ 

     Devi salonda bulunanlara hitaben, ''Ben sizin gerçeği direkt olarak bilmenizi istiyorum. Avrupa ülkeleri arasında Fransa saçma sapan şeyler yapıyor. Fransızların yemekleri çok kokulu ve çok aşırı içki içiyorlar. Aşırı kokulu peynir yiyorlar'' dedi. 
     Fransa'nın ahlaki bir bozukluk içinde olduğunu iddia eden Devi, ''Sonra da kalkıp kültürden bahsediyorlar'' şeklinde konuştu. 
     Devi, Türklerin, Fransızların tam tersine farklı, yetenekli ve bir o kadar da aklı başında olduklarını ifade ederek, ''Hep böyle kalın. 
     Lütfen kültürünüzden ayrılmayın ve kültürünüze tutunun'' diye konuştu. 
     Soruları da yanıtlayan Devi, bir izleyicinin dünyada şu anda yogaya ihtiyacı olan tek ülkenin İsrail olduğunu söylemesi üzerine, ''Tarihten kaynaklanan bir şekilde saçmalıyorlar'' dedi. 
     Devi, daha sonra salonu dolduran binlerce kişiye kısa bir yoga seansı yaptırdı. 
     Salondakilere, ellerini öne uzatarak ve başlarının üzerinde gezdirerek, içlerindeki pozitif ve negatif enerjiyi hissetmelerini söyleyen Devi, seans sonunda ''Artık hepiniz aydınlandınız, tebrik ederim'' diye konuştu. 
     Seansın ardından Hindistan'dan gelen bir grup, Hint müziği ezgilerini yöresel enstrümanlarıyla çaldılar. 
     





</TEXT>
</DOC>
