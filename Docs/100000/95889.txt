<DOC>
<DOCNO> 95889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sontur32.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''Seçim artık kaçınılmaz hale geldi'' 
</HEADLINE>
<TEXT>

     Siyaset kulislerinde sabah erken saatlerden itibaren aynı konu tartışılıyor. 
     Başbakan Ecevit'in gazetemiz yazarları Derya Sazak ve Fikret Bila ile yaptığı söyleşide, "Derviş giderse ben de kalmam" sözlerinden sonra gözler Devlet Bahçeli'ye çevrildi. 
     MHP kulislerinden yayılan haber ve yarı resmi yayın organı Orta Doğu gazetesinde çıkan, "Bahçeli Ecevit'e 2 gün süre verdi. Derviş Çarşamba günü Bakanlar Kurulu toplantısına girerse biz girmeyeceğiz" haberi ipleri gerdi. 
     Ancak Bahçeli merakla beklenen basın toplantısında geri adım attı ve Derviş ile ilgili sorular üzerine Derviş'in hükümette bulunmasını etik bulmadığını tekrarladı ve "Karar Başbakan'ın" demekle yetindi. 
     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Ortak hareket eden bir cephenin sahneye koymaya çalıştığı siyasi senaryolara, milletin hakemliğine gidilerek bir cevap verilmesi artık gerekli ve kaçınılmaz hale gelmiştir'' dedi. 
     MHP'nin ''oyunu bozarak'' seçimin 3 Kasım 2002 tarihinde yapılması için TBMM'yi 1 Eylül'de olağanüstü toplantıya çağırdığını belirten Bahçeli, ''Emanetin asli sahibine başvurulmasından ve ortaya çıkacak gerçek millet iradesinden kimsenin endişe etmemesi gerekir'' diye konuştu. 
     MHP Genel Başkanı, Devlet Bakanı ve Başbakan Yardımcısı Bahçeli, partisinin AR-GE binasında basın toplantısı düzenleyerek, son siyasi gelişmelere ilişkin açıklamalarda bulundu. 
     Türk siyasi hayatında çok hızlı gelişmelerin yaşandığı çalkantılı bir dönemden geçildiğini belirten Bahçeli, ''Türkiye artık dönüşü olmayan bir erken seçim sürecine girmiştir'' dedi. 
     Gelinen bu noktada bir durum değerlendirmesi yapmak ve MHP'nin görüşlerini Türk milleti ile paylaşmak istediğini ifade eden Bahçeli, ''Türkiye'nin gündemine bilinçli olarak taşınan siyasi belirsizlik ve yönetim boşluğu tartışmalarının giderek tırmandırıldığını, ekonomik ve siyasi istikrarı hedefleyen bir kampanya başlatıldığını'' kaydetti. 
     Bahçeli, şöyle devam etti 
     ''Bunun amacının da böyle bir tehdit ve şantaj ortamında Türkiye'de siyaset kurumunu yeniden tanzim etmek olduğu anlaşılmıştır. 
     Ortak hareket eden bir cephenin bu amaçla sahneye koymaya çalıştığı siyasi senaryolara, milletin hakemliğine gidilerek bir cevap verilmesi artık gerekli ve kaçınılmaz hale gelmiştir. 
     Milliyetçi Hareket Partisi bu oyunu bozmuş ve seçimlerin 3 Kasım 2002 tarihinde yapılması için TBMM'yi 1 Eylül'de olağanüstü toplantıya çağırmıştır. 
     Emanetin asli sahibine başvurulmasından ve ortaya çıkacak gerçek millet iradesinden kimsenin endişe etmemesi gerekir.'' 
     
     EN UYGUNU 3 KASIM 

     MHP Genel Başkanı, Devlet Bakanı ve Başbakan Yardımcısı Bahçeli, ''seçimlerin ileriye atılması için suni gerekçe ve bahane yaratma arayışlarının, Türkiye'ye büyük zararlar vereceğini belirterek, ''3 Kasım tarihi, bu bakımdan en uygun tarih olarak karşımızdadır'' dedi. 
     Bahçeli, partisinin AR-GE binasında düzenlediği basın toplantısında, ''Türkiye'nin önünü açmak, siyasi ve ekonomik istikrar ortamının ileride telafisi imkansız ölçülerde zarar görmesini önlemek amacıyla başlatılan bu sürecin artık dönüşü bulunmadığını'' kaydetti. 
     ''Erken seçimleri zorunlu kılan şartlar, seçim hazırlıkları için gerekli yasal süreler ışığında seçimlerin en erken bir dönemde yapılmasını da zorunlu kılmaktadır'' diyen Bahçeli, ''seçimlerin ileriye atılması için suni gerekçe ve bahane yaratma arayışlarının Türkiye'ye büyük zararlar vereceğini'' bildirdi. Bahçeli, ''3 Kasım tarihi bu bakımdan en uygun tarih olarak karşımızdadır'' dedi. 
     Seçime gidilen bugünkü süreçte, her siyasi partinin, her kurum ve kuruluşun bir ''ciddiyet, samimiyet ve dürüstlük imtihanı''ndan geçeceğinin unutulmaması gerektiğini vurgulayan Bahçeli, ''Bu hassas dönemde Türkiye'nin çıkarlarını her türlü siyasi gelecek hesabının üstünde tutan bir anlayışla hareket edilmesi, herkes için asgari bir ahlaki sorumluluktur'' dedi. Bahçeli, sözlerini şöyle sürdürdü 
     ''Her şey Türk milletinin önünde cereyan edecektir. Siyasi belirsizlik ortamının bilerek ağırlaştırılması ve Türkiye'nin bir kaos ortamına sürüklenmesinin bedeli ve vebali çok ağır olacaktır. 
     Böyle bir ortamdan siyasi çıkar sağlamayı düşünenler ve krizin içinden kurtarıcı çıkabileceğini ümit edenler varsa bilmelidirler ki, bu enkazın altında kendileri de kalacaklardır. Böyle bir hareket karşılıksız kalmayacak ve bunun hesabı da mutlaka bir gün sorulacaktır. Bugünkü şartlarda 57. Cumhuriyet Hükümeti görevinin başındadır. DSP'de yaşanan gelişmeler sonucu hükümetin parlamentodaki desteği azalmış ancak güvenoyu eşiğinin altına inilmemiştir.'' 
     
     HÜKÜMET ARTIK SEÇİM HÜKÜMETİ 

     HP Genel Başkanı, Devlet Bakanı ve Başbakan Yardımcısı Devlet Bahçeli, ''57. Hükümet, artık Türkiye'yi sağlıklı ve düzenli bir biçimde seçime götürecek, bu anlayışla görev yapacak bir seçim hükümeti niteliğinde görülmelidir'' dedi. 
     Bahçeli, düzenlediği basın toplantısında, erken seçim sürecini gerekli hale getiren siyasi senaryoların, şimdi de Meclis aritmetiğindeki son değişikliklerle ve bazı muhalefet partilerinin desteğiyle parlamento çatısı altında sahneye koyulmaya çalışıldığının anlaşıldığını söyledi. Bu senaryoların değişmeyen hedefinin MHP olduğunu öne süren Bahçeli, ''Çok renkli bu ortak cephenin amacının, bir hükümet krizi yaratarak MHP'yi dışarıda bırakacak yeni bir hükümetle seçimlerin ertelenmesi olduğu anlaşılmıştır. Bunun için can simidi olarak sarıldıkları ortak bahane de Avrupa Birliği'dir'' diye konuştu. 
     Milletin her siyasi partinin hangi siyasi hareketle hareket ettiğini, hangi ahlaki temelde yeni ittifaklar oluşturulmaya çalışıldığını, bu arayışlarda hangi siyasi pazarlıkların belirleyici olduğunu izleyeceğini ve değerlendireceğini anlatan Bahçeli, hükümetin görevinin son bulması için gerekli şartlar ve Anayasal prosedürün bilindiğini kaydetti. 
     
     ''HÜKÜMETİ SONA ERDİRMEK, KOALİSYONUN ELİNDE'' 

     Bahçeli, sözlerini şöyle sürdürdü 
     ''Bugünkü parlamento aritmetiğinde, hükümeti sona erdirmek, koalisyon ortaklarının elindedir. Bunun yolu ve usulü de bellidir. 
     Ancak belli olmayan seçime gidilen bu süreçte bugünkü hükümetin yerine ne konulacağıdır. 
     Yeni bir hükümet kurulması sürecinde izlenecek usuller ve belirleyici olacak demokratik teamüller de ortadadır. Hal böyleyken, bu sürecin de şimdiden yönlendirilmesine çalışıldığı ve Meclis'te birinci parti olan MHP dışında bir blok oluşturularak bu suni birlikteliğin bir hükümete dönüşmesi amacıyla Sayın Cumhurbaşkanımızın da etkilenmesi için çaba sarfedildiği esefle görülmektedir. Siyasi ahlaka sığmayan bu zorlamaların bir sonuç vermeyeceği bilinmektedir.'' Bahçeli, bu hassas dönemde Türkiye'nin önüne bir de böyle bir hükümet krizi çıkarılmasının ağır bir bedeli ve kestirilemeyecek sonuçları olabileceğine işaret ederek, ''Bu bakımdan seçimlere bugünkü hükümetle gidilmesi, bütün bu tehlikeleri bertaraf edecek yegane yol olacaktır. Bu durumda, 57. Hükümet, artık Türkiye'yi sağlıklı ve düzenli bir biçimde seçime götürecek, bu anlayışla görev yapacak bir seçim hükümeti niteliğinde görülmelidir'' dedi. Bahçeli, bu süreçte, ekonomik programın, hiçbir sapma olmaksızın kararlılıkla uygulanacağını, seçim hesabına dayalı uygulamalara kesinlikle izin verilmeyeceğini bildirdi. 
     
     SİYASİ PARTİLERİN TUTUMLARI 

     Son bir hafta içinde yaşanan siyasi gelişmeleri değerlendiren Bahçeli, Türkiye'nin gündemine erken seçimin girmesiyle birlikte ''siyasi partilerin tutarlı olmaktan uzak ve sürekli değişen tutum ve yaklaşımlar sergilediğini'' söyledi. 
     ''Son zamana kadar ısrarla erken seçim değil, hemen seçim isteyen muhalefet partilerimizin, konu önlerine gelince seçimi ileriye bırakmak için sürekli bahane ve gerekçe üretme gayreti içine girdikleri, sürekli yeni şartlar öne sürdükleri görülmektedir'' diyen Bahçeli, hükümet ortakları arasında da erken seçim tarihi konusunda bir görüşbirliği bulunmadığını kaydetti. Bahçeli, MHP'nin tutumunun ise her yönüyle tutarlı olduğunu, bunu dürüstçe ve bütün açıklığıyla ortaya koyduğunu savundu. 
     
     ''AB EKSENİNDE SİYASİ MANEVRA ARAYIŞLARI'' 

     Geçen hafta yaşananlar sonucu safların giderek belirginleştiği ve gerçek niyetlerin giderek açıklık kazandığının görüldüğünü ifade eden Bahçeli, bu çerçevede AB ekseninde tasarlanan bir siyasi senaryonun hayata geçirilmesinin amaçlandığını vurguladı. 
     Bahçeli, seçim sürecine ilişkin temel konularda AB ekseninde siyasi manevra arayışlarının ön plana çıktığını belirterek, ''Bu amaçla taktik ittifaklar, ortak hareket edecek bloklar oluşturulmaya çalışılmaktadır. AB yeni siyasi oluşumların ve suni ittifakların varlık sebebi haline gelmiştir'' diye konuştu. 
     Seçim sürecinde yeni hükümet modelleri ve seçim tarihine ilişkin seçeneklerin de aynı zeminde tartışıldığını hatırlatan Bahçeli, bu çerçevede AB takvimiyle seçim takvimi arasında organik bir bağ kurulmasına çalışıldığını söyledi. 
     Aynı şekilde erken seçimin bir AB referandumuna dönüştürülmesinin amaçlandığının da ortaya çıktığına işaret eden Bahçeli, şunları kaydetti 
     ''Bu platformda buluşan çevrelerin, ilk önce 57. Hükümet'in görevden ayrılması, bundan sonra da AB koalisyonu olarak adlandırılan yeni bir hükümetin kurulması için her zorlamaya başvurmayı düşündükleri görülmektedir. 
     AB'nin dayattığı idam, anadilde eğitim ve yayın konularındaki ittifak arayışlarının da yeni hükümet modelinin altyapısını oluşturabileceğinin düşünüldüğü anlaşılmaktadır. 
     Bazı muhalefet partilerinin de bu yeni aile fotoğrafı içinde yer almaya hazırlandıkları görülmektedir. 
     Hangi ahlaki temele dayanacağı zamanla daha iyi görülecek olan bu yeni bloklaşma için siyasi pazarlık sürecinin başladığı haberleri de basınımıza yansımıştır. Bu pazarlıkların merkezinde siyasi yasaklar konusunun bulunduğu da basında ifade edilmektedir.'' 
     
     28 ŞUBAT'I YAŞAYANLAR... 

     ''Yakın geçmişte yaşanan ve 28 Şubat süreci olarak da adlandırılan tecrübeyi yaşayanların, şimdi siyasi gelecek hesabıyla böyle bir zeminde yürütülen bir pazarlığın tarafı olmalarının her bakımdan ibret verici olduğunu'' ifade eden Bahçeli, ''Bütün bu senaryoların en öncelikli hedefi, aslında seçimlerin önümüzdeki yıla bırakılmasının sağlanmasıdır. Ancak taktik düşüncelerle ve AB bağlantılı hesaplarla seçim tarihi konusunda farklı ve çelişen görüşler de dile getirilmektedir'' dedi. 
     Bugün seçim tarihi konusunda MHP'nin 3 Kasım önerisinin yanı sıra iki alternatifin daha tartışıldığını hatırlatan Bahçeli, AB eksenli bu senaryoların uygulamaya konulabilmesi için gerçeklere dayanmayan iddialarda bulunulduğunu ve Türk milletinin bunlara inanması için büyük bir kampanya yürütüldüğünü söyledi. 
     
     HODRİ MEYDAN 

     MHP Genel Başkanı, Devlet Bakanı ve Başbakan Yardımcısı Devlet Bahçeli, AB'nin Türkiye'ye müzakere takvimi verip vermeyeceği kararının siyasi çerçevesinin, Ekim ayındaki Brüksel zirvesinde belli olacağını belirterek, 29 Eylül veya 6 Ekim'de seçim yapılması durumunda, AB yasalarının Meclis'ten geçmesinin en erken Aralık sonuna doğru mümkün olabileceğini söyledi. 
     Bahçeli, partisinin AR-GE binasında düzenlediği basın toplantısında, AB takvimi ve seçimle ilgili dile getirilen görüş ve iddiaların, gerçeklerle ne ölçüde bağdaştığının ve bu tutumların samimiyet derecesinin Türk milleti tarafından bütün çıplaklığıyla görülmesi ve anlaşılmasının artık kaçınılmaz olduğunu belirtti. 
     ''AB'yi bir kurtarıcı olarak kullanmak isteyen bütün siyasi partileri de açık ve dürüst bir tutum almaya ve iddialarının arkasında durarak, bunları fiiliyatta gösterecek somut adımlar atmaya davet etmek istiyoruz'' diyen Bahçeli, şunları kaydetti 
     ''Seçimlerin, AB takvimi bahanesiyle 29 Eylül veya 6 Ekim tarihlerinde yapılması önerilerinin samimiyet ve ciddiyet derecesi üzerinde kısaca durmak istiyorum. 
     Avrupa Birliği, bu aşamada, hangi ülkeleri üye alarak genişleyeceğini bu yıl içinde kararlaştıracaktır. AB'nin Türkiye'ye ilişkin gerçek düşünceleri de bu süreçte açıklığa kavuşacaktır. 
     Ancak AB'nin bu konudaki anlayışı, iddia edildiğinin aksine, Aralık Kopenhag Zirvesi'nden önce şekillenecektir. 24-25 Ekim 2002 tarihinde Brüksel'de yapılacak AB özel zirvesinde, genişleme konusu ve Türkiye'nin konumuna ilişkin siyasi çerçeve ortaya çıkacaktır. 
     Bu konuda AB'nin benimseyeceği yaklaşım, AB Komisyonu'nun 16-19 Ekim 2002 tarihleri arasında açıklanması beklenen aday ülkeler ilerleme raporlarında yer alan tespit ve öneriler ışığında, bunlara dayalı olarak şekillenecektir. 
     14 Aralık 2002 tarihinde yapılacak Kopenhag Zirvesi'nde de bu 
     konudaki karar, daha önce şekillenen bu siyasi çerçeve içinde hukuki etki doğuracak şekilde sonuçlandırılacaktır. 
     Avrupa Birliği takvimine ilişkin objektif gerçekler bunlardır. Bu gerçekler şunu göstermektedir Türkiye'ye müzakere tarihi verilmesi veya verilmemesi hakkındaki kararın siyasi çerçevesi, Aralık Kopenhag Zirvesi'nden önce, Ekim ayındaki Brüksel zirvesinde ortaya çıkacaktır.'' 
     
     ''GEÇERLİ DAYANAKLARI YOK'' 

     Devlet Bahçeli, seçimlerden sonra oluşacak yeni hükümetin Aralık ayında, AB'den tarih alabilmek için gerekli yasaları çıkarmasına zaman tanınması gerekçesiyle, seçimlerin MHP'nin önerdiği 3 Kasım'dan önce yapılması önerilerinin geçerli dayanağının olmadığını savundu. 
     Bahçeli, bunun yanında ikinci bir gerçeğin daha hatırlanmasının yerinde olacağını kaydederek, ''Türkiye'de seçimler, 29 Eylül veya 6 Ekim tarihinde yapılırsa, seçim sonrası Meclis'in açılması, yeni hükümetin görevine başlaması, komisyonların kurularak AB yasalarını görüşmesi ve bunların Genel Kurul'da ele alınarak, yasalaşması için gerekli süreçte, Anayasa, seçim mevzuatı ve Meclis içtüzüğünün de süreleri belirlenen 9 aşamadan geçilmesi zorunludur. Bu da en azından 3 aylık bir süreyi gerektirmektedir'' diye konuştu. 
     Devlet Bahçeli, 18 Nisan 1999 seçimlerinden sonra, Meclis komisyonlarının ancak 15 Haziran'da kurulabildiğini anımsatarak, ''Bu gerçek ışığında, AB takvimi bahane edilerek önerilen 29 Eylül veya 6 Ekim tarihlerinde seçim yapılması durumunda, AB yasalarının Meclis'ten geçmesi en erken Aralık sonuna doğru mümkün olabilecektir'' dedi. 
     
     ''GERÇEK AMAÇLARI NE '' 

     Bu durumda, sadece Ekim ayındaki Brüksel Zirvesi'nin değil, 14 Aralık'taki Kopenhag Zirvesi vadesinin de aşılacağını dile getiren Bahçeli, sözlerini şöyle sürdürdü 
     ''Bu gerçekler karşısında, seçimlerin Eylül veya Ekim'de yapılması önerilerinin AB takvimi gerekçesiyle izahı yapılamayacağına göre, bu önerinin sahiplerinin gerçek amaçlarının ne olduğunu Türk milletine açıklamalarını bekliyoruz. 
     AB platformunda siyaset yapmak isteyenlerin gerçek amaçları aslında ortadadır. 
     Bu cephe, Kıbrıs'ın AB'ye üye olarak kabul edildiği görülmeden, AB'nin Türkiye'nin adaylık sürecine ilişkin niyetleri hakkındaki gerçekler ortaya çıkmadan ve bunlar Türk milletince anlaşılmadan önce hayal ve umut tacirliği yapmak imkanını son bir kere elde tutarak seçimlere gidilmesini istemektedirler. 
     Bazı siyasi partiler de hukuki sorunlarını bu yolla aşabilmek ümidini taşımaktadırlar.'' 
     
     ''HÜKÜMET OLUŞUMUNA İLİŞKİN TERCİH VE TAKDİR'' 

     Seçim sürecini AB'ye dayalı olarak yönlendirmek isteyenlerin en temel önceliğinin, ''seçimlerin mümkün olduğu kadar ileri bir tarihe bırakılması olduğunu'' savunan Bahçeli, AB takvimi ve özellikle 14 Aralık Kopenhag Zirvesi süresinin ''bu temel tercihe kılıf oluşturacak bir araç olarak görüldüğünü'' söyledi. 
     Bahçeli, şunları kaydetti 
     ''Koalisyon ortağımız ANAP'ın da içinde bulunacağını açıkladığı bu görüşün sahipleri, idam ve anadilde eğitim ve yayın konularında atılması gerekli adımlar hususunda hükümet içindeki görüş ayrılıklarının siyasi krizin temel nedeni olduğunu savunmakta ve AB'nin bu üç konudaki ön şartlarının Aralık ayından önce yerine getirilmesinin, kendileri için hükümetten ve seçim tarihinden de önce gelen en önemli misyon olduğunu söylemektedir. 
     ANAP Genel Başkanı Sayın Yılmaz, geçtiğimiz hafta sonu yaptığı açıklamalarda, hükümette kalışlarının ve seçim tarihinin AB yasalarına bağlı olduğunu, Aralık Kopenhag Zirvesi öncesi bu uyum yasalarının çıkartılması amacıyla her imkanı deneyeceklerini, bunun için her hükümet oluşumunun içinde yer almaya da hazır bulunduklarını ifade etmişlerdir. 
     Hükümet oluşumuna ilişkin tercih ve takdir, tabiatıyla kendilerine aittir. 
     Ben sadece, AB'den tarih alma beklentilerine dayalı senaryolar hakkındaki görüşlerimi belirteceğim ve bu yaklaşımın geçerliliğini savunanlara Türk milleti önünde açık bir çağrıda bulunacağım.'' Bahçeli, Kopenhag siyasi kriterlerinin uyum çerçevesine idam cezasının kaldırılması, anadilde eğitim ve yayın konularının, Türkiye'nin AB'ye üyelik sürecine ilişkin tartışmalarının odak noktasını oluşturduğunu söyledi. 
     Türkiye'nin üyelik müzakereleri için tarih almasının bu üç konuya kilitlendiğini belirten Bahçeli, ''Bu üç konuda AB'nin ön şartlarını aynen kabul edersek Türkiye'nin AB üyeliği yolunun açılacağı ve Aralık zirvesinde müzakerelere başlanması kararı çıkacağı yolunda Türk toplumunda çok aşırı beklentiler yaratılmıştır'' diye konuştu. 
     





</TEXT>
</DOC>
