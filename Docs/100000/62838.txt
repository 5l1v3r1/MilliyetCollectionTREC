<DOC>
<DOCNO> 62838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur26.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Terör örgütü "yaşlı kadınları" kullanıyor 
</HEADLINE>
<TEXT>

     Diyarbakır'da gerçekleştirilen operasyonda ele geçirilen dokümanlardan, terör örgütü PKK'nın kırsaldaki ve cezaevindeki teröristleriyle irtibatlarında "yaşlı kadınları" kurye olarak kullandığı belirlendi. 
     Diyarbakır Valiliği'nden yapılan yazılı açıklamada, Van'da terör örgütü PKK'ya katılmak üzereyken yakalanan 3 örgüt mensubunun verdiği ifadeler sonucunda, Diyarbakır İl Jandarma Komutanlığı'nca operasyon gerçekleştirildiği belirtildi. 
     İl merkezi ile kırsal alanda terör örgütüne lojistik destek ve eleman sağlayıp kırsala aktaran ve örgüt adına faliyetler yürüten 22 kişinin yakalandığı ifade edilen açıklamada, bunlardan 16'sının tutuklandığı, 3'nün tutuksuz yargılanmak üzere serbest bırakıldığı ve diğer 3 kişinin ise serbest bırakıldığı kaydedildi. 
     Tutuklanan şahıslar arasında Sur Belde Belediyesi Encümen üyesi Hatip Alay ile HADEP üyesi 5 kişinin ve TAY-DER Tutuklu Aileleri Yardımlaşma Derneği üyesi bir kişinin de bulunduğu belirtilen açıklamada, şahısların ev ve işyerlerinde yapılan aramalarda, bol miktarda örgütsel doküman, yasak yayın, yurtdışından teröristlere gönderilen paralara ait banka kayıtları ile kuryeler vasıtasıyla ulaştırılan talimatların ele geçirildiği vurgulandı. 
     






</TEXT>
</DOC>
