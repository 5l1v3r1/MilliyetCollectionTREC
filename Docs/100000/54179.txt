<DOC>
<DOCNO> 54179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/soneko05.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Böylesi de var...Çalıştığı kurum için şarkı besteledi, şiir yazdı 
</HEADLINE>
<TEXT>

     Tariş'te makam şoförü olarak çalışan amatör müzisyen Burhan Çifçi, söz ve bestesi kendisine ait ''Zeytinyağı Tariş'' adlı single yanında, içinde ''Tarişim'' adlı şiirin bulunduğu şiir kitabını, Tariş Zeytinyağı Birliği'nin sponsorluğunda yakında çıkarmaya hazırlanıyor. 
     Burhan Çifçi, ''çalıştığım kurumu da çok seviyorum, müzik ve şiiri de. Hayatımdaki bu en önemli unsurlar biraraya gelince single ve kitap ortaya çıktı'' dedi. 
     Müzikle uzun yıllardır ilgilendiğini anlatan Çifçi, tek başına müzikten geçimini sağlayamayınca Tariş'te makam şoförü olarak işe başladığını ve iki yıldır sürdürdüğünü kaydetti. 
     Bugüne kadar 109 beste yaptığını, 300 de şiiri bulunduğunu anlatan Çifçi, şöyle konuştu 
     ''Yaptığım bestelerden seçtiğim eserlerimi, Mayıs ayında stüdyoya girerek albüm haline getireceğim. Bu albümde Zeytinyağı Tariş adlı bestem de var. Bu besteyi sponsor bulmak amacıyla değil, gönülden yaptım. Ege ve zeytinyağını bu bestemde anlatmaya çalışırken Tariş'in önemini vurguladım. Öncelikle single yayınlandı. Tarişim adlı şiirimi ise albüm çalışması ortada yokken, kuruma ilk adım attığım sırada yazdım. Kitabımda bu şiirimle birlikte 100'e yakın şiirim yer alıyor.'' Tariş Zeytinyağı Birliği'nin kendisine albüm ve kitabında sponsor olmasından büyük mutluluk duyduğunu anlatan Burhan Çifçi, albüm ve kitabındaki tüm eserleri özenle hazırladığını yayınlanmasını sabırsızlıkla beklediğini söyledi. 
     






</TEXT>
</DOC>
