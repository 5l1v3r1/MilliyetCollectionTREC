<DOC>
<DOCNO> 69136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sondun10.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Buda'nın 2 bin 600 yıllık parmağını 100 bin kişi karşıladı 
</HEADLINE>
<TEXT>

     Çin'deki bir tapınakta bulunan ve Tayvan'daki bir diğer Budist tapınağında sergilenmek üzere bu ülkeye getirilen Buda'nın 2600 yıllık parmağının parçasını, başkent Taipei'de yaklaşık 100 bir Tayvanlı karşıladı. 
     Parmağın bulunduğu Çin'in Xian kentindeki Famen Tapınağı'ndan getirilen ve 1 ay boyunca Tayvan'ın Kaohsiung bölgesindeki Fokuang Budist tapınağında kalacak olan Buda'nın parmağını karşılamak üzere başkent Taipei Havaalanı'nda toplanan binlerce kişi, bir törenin düzenleneceği stada götürülmesi sırasında parmağa alkışlarla eşlik etti. 
     Parmağın nakil işleminin sorunsuz tamamlanması için yoğun güvenlik önlemlerinin alındığı ve nakil işlemini, Tayvanlı Buda rahiplerinin yanı sıra Xian kentinden gelen rahiplerden oluşan yüz kişilik heyetin izlediği belirtildi. 
     Buda'nın parmağının gelişi, ''toplumu kötülüklerden arındıracak'' diye değerlendirilirken, parmak parçasının Çin'den Tayvan'a getirilmesi, 1949'da ayrılan iki ülke arasında o tarihten bu yana yapılan en büyük ''dinsel değiştokuş'' olma özelliğini taşıyor. 
     






</TEXT>
</DOC>
