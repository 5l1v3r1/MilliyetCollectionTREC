<DOC>
<DOCNO> 85809 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/aspo.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Afrika güneşi çarptı 
</HEADLINE>
<TEXT>

Milli Takım, Hong Kong Turnuvası finalinde Güney Afrika engeline takıldı. Ay-Yıldızlı ekip ikinci yarıda yediği iki golle yenilerek Dünya Kupası öncesi son uyarısını aldı 
     3 Haziran’da Dünya Kupası’nın ilk maçında mücadele edeceği Brezilya için son provasını G.Afrika ile yapan Milli Takım iki golle mağlup oldu. Hong Kong Turnuvası finalinin ilk yarısında daha etkili görünen Ay - Yıldızlı ekip, gollük pozisyonlarda başarılı olamadı. İkinci 45 dakikada değişen kadroyla aksayan savunmanın ilk hatasını golle ödeten McCarthy, bitime dakikalar kala ikinci faturayı da kesti. Milli Takım, İskoçya’nın Hong Kong’u 4 - 0 yenmesi üzerine turnuvayı averajla üçüncü sırada tamamladı 
     
10 numara Yıldıray’ın      MİLLİ Takım’daki 23 oyuncunun sırt numaraları açıklandı. FIFA’ya bildirilen liste şöyle oluştu 1 Rüştü, 2 Emre Aşık, 3 Bülent Korkmaz, 4 Fatih Akyel, 5 Alpay, 6 Arif, 7 Okan, 8 Tugay, 9 Hakan Şükür, 10 Yıldıray Baştürk, 11 Hasan Şaş, 12 Ömer Çatkıç, 13 Mustafa İzzet, 14 Tayfur, 15 Nihat, 16 Ümit Özat, 17 İlhan Mansız, 18 Ergün Pembe, 19 Abdullah, 20 Hakan Ünsal, 21 Emre Belözoğlu, 22 Ümit Davala, 23 Zafer. 
     
"Ders çıkaracağız"Şenol Güneş, Güney Afrika karşısında aldıkları yenilginin hiçbir önemi olmadığını belirtti, "Hatalarımızı gördük. Ancak yine de kaybetmek güzel değil" diye konuştu 
     A Milli Takım Teknik Direktörü Şenol Güneş, sakatlıklar ve nem yüzünden gerçek performanslarını gösteremediklerini söyledi. Güneş, bir çok gol pozisyonuna girdiklerini kaydetti, "Ancak bunları değerlendiremedik. Biz de kazanabilirdik. Hazırlık maçı da olsa kaybetmek tabii ki güzel değil. Yine de bu yenilgiden ders çıkaracağız. Hatalarımızı gördük" ifadelerini kullandı. 
     FİNALLERE kadar önlerinde 10 günlük bir sürenin bulunduğunu belirten Şenol Güneş, şöyle konuştu "Hedeflerimiz açısından kaybımız yok. Futbolcularımın performansları daha da yükselecek. Sadece bu yenilginin getirdiği moral bozukluğunu gidermeliyiz. Hong Kong’ta futbolcularımın son form durumlarını görme fırsatı buldum. Kimse merak etmesin. Brezilya maçına hazır olacağız." 
     
Hong Kong’ta son idman      AY-YILDIZLI ekibimiz, Antalya kampının ardından ikinci etap çalışmaları için gittiği Hong Kong’taki hazırlıklarını bugün noktalayacak. Milli Takım, yarın özel uçakla Kore’ye geçip, grubumuzdaki ilk maç olan Brezilya karşılaşmasının çalışmalarını sürdürecek. Bu arada Güney Afrika maçı öncesinde otelin önündeki parkta kısa bir yürüyüş yapan oyuncularla gazetecilerin röportaj yapmasına Şenol Güneş tepki gösterdi. 
     



 SPOR 




























</TEXT>
</DOC>
