<DOC>
<DOCNO> 89701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sontur15.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Kıbrıs meselesinin çözümü için son tarih 24 Ekim" 
</HEADLINE>
<TEXT>

     DYP Genel Başkanı Tansu Çiller, AB konusunda öncelikle ele alınması gereken Kıbrıs meselesinin 24 Ekim 2002 tarihine kadar çözülmesi gerektiğini belirterek, ''24 Ekim'e 
     kadar bu meseleyi çözmek gibi tarihi bir sorumluluğumuz vardır. Bunu yapmayan, bunu görmeyen sayın Ecevit, tarih önünde sorumludur'' dedi. DYP TBMM Grup Toplantısı, Milli Futbol Takımımızın Çin ile yaptığı maç nedeniyle saat 12.00'de başladı. Toplantıda bayan milletvekilleri Ayfer Yılmaz ile Sevgi Esen, genel başkanlığa seçilişinin 9. yıldönümü dolayısıyla Çiller'e çiçek sundular. Ardından da kadın kollarından sorumlu Genel Başkan Yardımcısı Ümran Akkan, 81 il kadın kolları başkanlarının saçlarından bir tutam kesilerek oluşturulan süpürgeyi Çiller'e hediye etti. Akkan,''57. hükümeti süpürmek için size saçımızı süpürge ettik de getirdik'' dedi. Ayrıca, Ankara İl Örgütü de bir seçim sandığı armağan etti. Çiller, en hoşuna giden hediyenin iki turlu seçimin sembolü olan sandık olduğunu ifade ederek, ''Sandığın içinden bir ikinci tur sandığı çıktı, onun içinden de tabii kırat şaha kalkmış çıktı'' dedi. Daha sonra da partiye katılımlar dolayısıyla kısa bir tören düzenlendi. MİSK eski genel başkanı, MHP Merkez Yürütme Kurulu eski üyesi ve MHP Genel Başkan Adayı Mete Beşen, DYP'ye katılması nedeniyle yaptığı konuşmada, ''Rahşan Hanımın hakaretlerinin gölgesinde imzalanan ortaklık anlaşmasına karşın hükümetin ve MHP'nin iktidarda başarısız olduğunu'' savundu. 
     
     MİLLİ TAKIMI KUTLADI 
     Daha sonra kürsüye çıkan Çiller, konuşmasına milli takımı kutlayarak başladı. Türkiye'nin bir mucizeler ülkesi olduğunu, başarılara mahkum bir kaderi bulunduğunu ifade eden Çiller, ''Bugün Dünya Kupasında ikinci tura atladık ve Çin'i mağlup ederek tur atlayan milli takımımızı bağrımıza basıyor ve kutluyoruz. Türkiye'nin kaderi başarıdır ve bu başarı ya bizim olacak ya bizim olacaktır'' dedi. 
     Bugün Türkiye'nin en köklü siyasi hareketi DYP'ye genel başkan seçilişinin 9. yıldönümü olduğunu hatırlatan Çiller, ''Cenab-ı Allah bana birçok onurlu duruşu nasip etmiştir. Analık, başbakanlık, hocalık ve genel başkanlık. Bunların içinde en onurla taşıdığım bilesiniz ki, bu büyük camianın genel başkanlığıdır. Buradan ilan etmek istiyorum ki, 10. yılımız, tur atladığımız, şampiyonluğa yürüdüğümüz yıl olacaktır. Tek başına iktidarız. Hedefimiz budur'' diye konuştu. 
     Çiller, bu ülkenin kaderinin başarı ve şampiyonluk, şampiyonluğa giden yolda tek engelin ise Hükümet olduğunu belirterek, hükümet gittiğinde ülkenin önünün açılacağını söyledi. 
     Kızılay meydanının milli maç zaferi nedeniyle bayram yerine dönüştüğünü de hatırlatan Çiller, ''Asıl bu hükümetin gittiği gün gelin de milletteki bayramı görün. O gün milletin gerçek bayramı olacak'' diye konuştu. 
     
     ''KIBRIS ÖNCELİKLİ SORUN'' 
     Çiller, AB konusunda öncelikle hükümetin varlığının ve bu konudaki kararlılığının şart olduğunu belirterek, hükümetin devamı için bu işin birilerine ihale ettirilmesi gibi bir siyasi istismarın kapısı olamayacaklarını vurguladı. 
     AB için öncelikli sorunun Kıbrıs, bu konudaki son tarihin de 24 Ekim olduğunu vurgulayan Çiller, bu sorunun bu tarihe kadar çözülmemesi durumunda haritada, ''tüm Kıbrıs'ın AB içinde, ancak Kıbrıs'ın kuzey kesiminin ise AB'ye karşı işgal altında görüneceği'' uyarısında bulundu. 
     Çiller, ''Tarihi bir uyarıda bulunuyorum buradan. 24 Ekim'e kadar bu meseleyi çözmek gibi bir tarihi sorumluluğumuz vardır. Bunu yapmayan, bunu görmeyen sayın Ecevit, tarih önünde sorumludur'' dedi. 
     ''Kıbrıs'ı bu meseleden ayırıyoruz'' denilerek işin içinden çıkılamayacağını ifade eden Çiller, ''Sayın Ecevit, Kıbrıs meselesini biz bu meseleden ayırıyoruz diyorsa endişe ederim ki, kendisi dünyanın gerçeklerinden ayrılmıştır'' görüşünü savundu. 
     Çiller, Kıbrıs da dahil AB konusunda bütün öncelikli meselelerin, TBMM'de yapılacak tarihi bir toplantıda, bütün muhalefet partilerinin de katılımıyla ele alınması gerektiğini söyledi. 
     
     ''HÜKÜMET TAAHHÜTLERİNİ YERİNE GETİRMEDİ'' 
     Hükümetin Mart ayında sonuçlandırması gereken kısa vadeli taahhütlerini yerine getirmediğini kaydeden Çiller, hükümetin bu konularda hiç bir tezinin de bulunmadığını savundu. Çiller, taahhütler arasında yer alan yayın konusunda, kendilerinin TRT İNT'ten bölge ülkelerine ait dillerde haber yayını yapılmasını, altta da resmi dil Türkçeyle altyazının yer almasını önerdiklerini hatırlattı. Çiller, eğitim konusunda ise başka dilleri öğrenme hakkı çerçevesinde devletin denetiminde özel kurslar düzenlenebileceği önerisinde bulunduklarını anlatarak, ''Bizim projelerimiz bunlar. Peki hükümetin projeleri nedir '' diye sordu. 
     AB'nin önündeki asıl engelin Ulusal Programda verdiği taahhütleri bile yerine getirmeyen Hükümet olduğunu savunan Çiller, kısa vadede çözülmesi gereken sorunlar yerine orta vadede 2004 yılında çözülmesi gereken idam meselesinin siyasi istismar konusu yapılıp, hükümeti bu şekilde devam ettirmek isteyenlerin oyununa gelmeyeceklerini bildirdi. 
     Seçimin kaçınılmaz olduğunu vurgulayan Çiller, azınlık hükümetine talip olduklarını, bu olmadığı taktirde AB hedefinde kenetlenen, Siyasi Partiler ve Seçim Yasası değişikliklerini gerçekleştirerek, tercih sistemini ve iki turlu seçimi getiren ve seçim tarihini belirleyen daha geniş tabanlı bir seçim hükümetinden yana olduklarını söyledi. 
     





</TEXT>
</DOC>
