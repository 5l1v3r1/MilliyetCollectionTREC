<DOC>
<DOCNO> 69882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur23.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremde yıkılan binanın müteahitine 20 milyar ceza 
</HEADLINE>
<TEXT>

     Kocaeli'nin Derince İlçesi'nde, 2 kişinin öldüğü, 3 kişinin de yaralandığı bir binanın müteahhiti, 2 depremzedenin açtığı davada, toplam 20 milyar 140 milyon lira maddi tazminat ödemeye mahkum edildi. 
     3. Asliye Hukuk Mahkemesi'ndeki duruşmada, davacı Orhan Köse'nin 
     avukatı Gülser Özbey, dava dosyasındaki bütün belgelerin tamamlandığını ifade ederek, karar verilmesi talebinde bulundu. Müteahhit Ömer Alkan'ın avukatı Bülent Kocaata da, bilirkişinin bina hakkında verdiği rapora itiraz ederek, yeniden bilirkişi tayin edilmesini istedi. Mahkeme heyeti, toplanan delillere göre, müteahhit Ömer Alkan'ı binanın yıkılmasında yüzde 60 oranında kusurlu buldu. Alkan, davacı Orhan Köse'ye ve başka bir dosyada aynı istemle dava açan Nurcan Devecier'e 10'ar milyar 70'er milyon lira maddi tazminat ödemeye mahkum edildi. Davacılardan Orhan Köse, 2 yıldır süren davanın sonuçlanmasından memnun olduğunu söyledi. Müteahhitin maddi tazminat ödemeye mahkum edilmesinin örnek karar olacağını ifade eden Köse, şöyle konuştu ''Derince Yavuz Sultan Mahallesi Canan Sokak'ta müteahhit Ömer Alkan'ın yaptığı 5 katlı binadan ben de daire almıştım. Bu bina depremde yıkıldı, 2 kişi öldü ve 3 kişi yaralandı. Ben de 4 saat enkaz altında kaldım. Ancak, bizim binamız yıkılmasına rağmen çevremizdeki diğer binalara birşey olmadı. Bu yüzden maddi tazminat davası açtık. Binanın projeye uygun yapılmadığı ve noksan malzeme kullanıldığı tespit edildi. Dava süresince 8 ayrı bilirkişi heyeti de, binanın noksan malzemelerden yapıldığını belirledi.'' 
     






</TEXT>
</DOC>
