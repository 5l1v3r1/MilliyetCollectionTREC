<DOC>
<DOCNO> 64216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/guncel/gun01.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç iletişimciler Oscar’larını aldı 
</HEADLINE>
<TEXT>

Aydın Doğan Vakfı’nın düzenlediği 13. Genç İletişimciler Yarışması’nın galiplerine önceki akşam ödülleri verildi... 
     ÖMER ERBİL İstanbul 

     Aydın Doğan Vakfı’nın nitelikli medya mensubu yetişmesine katkı sağlamak ve genç gazateci adaylarını teşvik etmek amacıyla, İletişim Fakülteleri arasında geleneksel olarak düzenlediği "13. Genç İletişimciler Yarışması" ödül töreni önceki akşam Hürriyet Medya Towers Çetin Emeç Salonu’nda yapıldı. Gecede 564 öğrencinin arasından dereceye girmeyi başaran 166 gence plaketleri verildi. 
     
     En iyi 11 vakıf arasında 
     Törende konuşan TBMM Başkanı Ömer İzgi, "Özgür basın, demokratik rejimlerin olmazsa olmazıdır. Türk basını yurttaşlarımızın gözü, kulağı ve sesi olma görevini bugüne kadar başarıyla yerine getirmiştir" dedi. Vakıflardan Sorumlu Devlet Bakanı Nejat Arseven ise şunları söyledi "Karikatür yarışmasında dünyanın önemli çizerlerini buluşturduğu ve genç iletişimcileri teşvik ettiği için bu yıl en iyi 11 vakıf içerisinde Aydın Doğan Vakfı da yer aldı. Diğer vakıfların da Aydın Doğan Vakfı’nı örnek almasını umuyoruz." 
     
     Önlerini açıyoruz 
     Aydın Doğan Vakfı Başkan Vekili Sema Doğan ise "Şirketlerin kazandıklarının bir kısmını topluma geri vermesi gerekir. Bu amaçla kurulan vakfımızda önemli adımlar atıyoruz. Vakfımız karikatür yarışması dünyaca önem kazandı. Vakıf ayrıca genç iletişimcilerin de önünü açtı" diye konuştu. Konuşmaların ardından TBMM Başkanı Ömer İzgi, Devlet Bakanları Nejat Arseven, Şükrü Sina Gürel, İstanbul Valisi Erol Çakır, YÖK Başkanı Kemal Gürüz, Milliyet Gazetesi Genel Yayın Yönetmeni Mehmet Y. Yılmaz, Hürriyet Gazetesi Genel Yayın Yönetmeni Ertuğrul Özkök, Doğan Holding Stratejik - İletişim Direktörü Begümhan Doğan, gençlere ödüllerini verdi. 
     

</TEXT>
</DOC>
