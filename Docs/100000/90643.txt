<DOC>
<DOCNO> 90643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/spor/spo02.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Silva operasyonu 
</HEADLINE>
<TEXT>

Fenerbahçe, Brezilya Milli Takımı’nın yıldızı için harekete geçti. Sarı - Lacivertli yöneticilerden Sadettin Saran ve Hakan Kutlualp, Gilberto Silva’nın kulübü Atletico Minero ile masaya oturdu 
     YALÇIN TÜRK 

     Brezilya’ya uçtular 
     ALMEYDA’NIN bitmeyen isteklerinden tükenen Fenerbahçe, Brezilya Milli Takımı’nın yıldızı Gilberto Silva için düğmeye bastı. Sarı - Lacivertli yöneticilerden Sadettin Saran ile Hakan Bilal Kutlualp, Brezilya’ya giderek yıldız futbolcunun işini bitirebilmek için harekete geçtiler. Silva’nın kulübü Atletico Minero ile pazarlık masasına oturan Saran ve Kutlualp, bonservis konusunda uzlaşma noktası aradı. 
     
     Silva da istekli 
     FENERBAHÇE’NİN teklifine sıcak bakan Gilberto Silva’nın İstanbul’a gelmek istediği öğrenildi. Futbolcunun bu sıcak yaklaşımı karşısında yönetim de işi hızlandırma kararı aldı. Eğer iki kulüp arasında kesin anlaşma ilk sıcak temasta sağlanırsa, Silva’nın Dünya Kupası Finalleri’nin ardından hemen imza için İstanbul’a getirileceği öğrenildi. Teknik Direktör Lorant’ın da Gilberto Silva’nın transferine sıcak baktığı öğrenildi. 
     
Ortega’ya erteleme      Hava bozulmasın 
     FENERBAHÇE’NİN her şartta anlaşma sağladığı Ortega’nın daha önce açıklanan imza töreni programı Milli Takım’ın çeyrek finale çıkması nedeniyle ertelendi. Cumartesi günü Ay - Yıldızlı ekibimizin Senegal ile oynayacağı maçı hesaba katan Fenerbahçe, tur atlanması durumunda tüm Türkiye’de yaşanacak olan coşkuyu bozmamak için Ortega’dan bir gün daha geç gelmesini istedi. Arjantinli futbolcu pazar günü İstanbul’da olacak. 
     
     Kulüpten açıklama 
     ORTEGA’NIN Avrupa’nın birçok takımının transfer listesinde olduğu haberlerinin yeniden gündeme getirilmesi üzerine Fenerbahçe Yönetimi, bir açıklama yaptı. Kulübün internet sitesinde, son günlerde transfer konusunda anlamsız spekülasyonlar yapıldığına dikkat çekildi. Ortega’nın sözleşme imzaladığı ve başka bir takıma transfer olmasının mümkün olmadığı da bildirildi. 
     
     Büyük bir yıldız’ 
     SİTEDE yapılan açıklamada şu görüşlere yer verildi "Özellikle Ortega, dünyanın sayılı lider futbolcularından biridir. Bu sebeple Newcastle ve Manchester United gibi dünyadaki üst düzey kulüplerin talip olması doğaldır. Ancak Fenerbahçe bu müstesna futbolcuyu çok büyük fedakarlık ve başarıyla renklerine kesin olarak bağlamıştır. Başka bir kulübe transfer olması mümkün değildir. Bu konuda taraftarlarımızı rahat olmaya davet ediyoruz." 
     
Revivo’ya imza jesti      FENERBAHÇE Yönetimi, sezon başlamadan önce Revivo ile masaya oturma kararı aldı. Sarı - Lacivertlililer, İsrailli futbolcuya süper bir teklif götürüp, iki yıllık daha imza atmasını istiyorlar. Yönetimin bu jestini duyan Revivo’nun morali de düzeldi. Yıldız futbolcu ayrıca anketlerde 10 numaralı formanın kendisinde kalmasını isteyen taraftarlara teşekkür etti. 
     
Almeyda Gitmem      İTALYAN gazeteleri Fenerbahçe’nin gündeminde yer alan Arjantinli Almeyda’nın Sarı-Lacivertliler’e son kez "Hayır" yanıtı verdiğini iddia etti. Haberde Parma Kulübü Başkanı Stefano Tanzi ile görüşen Almeyda’nın İtalyan Ligi’nde oynamak istediğini söylediği de belirtildi. Ayrıca İtalyan gazeteleri, Lazio ile temasta olan yıldız futbolcunun Emre Belözoğlu’na takas olarak Inter’e gidebileceğini de vurguladı. 
     



 SPOR 


































</TEXT>
</DOC>
