<DOC>
<DOCNO> 69065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/guncel/agun.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tabloyu silmeye koca bir yıl yetmedi 
</HEADLINE>
<TEXT>

Geçen kurban bayramında TEM otoyolu yanındaki kurban rezaletini manşete taşımıştık. Dün aynı yere tekrar uğradık. Gördük ki değişen hiçbir şey olmamış 
     ŞÜKRAN ÖZÇAKMAK İstanbul 

     Geçen yıl Kurban Bayramı’nda tanık olduğumuz manzaralar bu yıl aynen tekrarlandı. Yasak olmasına rağmen yine sokak araları, cami avluları, otoyol kenarları, evlerin önü açık hava mezbahasına dönüştü. Turistler de hayatlarında ilk kez tanık oldukları bu ilginç manzaraları ilgiyle izledi, bazıları izlemekle kalmayıp fotoğraflarını çekti. 
     
     YOL KENARINDA KESİM 
     İstanbul’da belediye, 245 kesim ve satış yeri belirledi. Ancak Avrupa Birliği yolundaki Türkiye’nin kurtulmak istediği manzaraların önüne geçemedi. Hem kesim yerleri yetersiz kaldı, hem de vatandaş yasağa uyma konusunda son derece gönülsüz davrandı. Özellikle TEM Otoyolu’nun kenarı kurban kesenlerin gözdesiydi. Sabah erken saatlerde TEM manzaralı yeşil alanda yerlerini alan vatandaşlar, birkaç saat içinde her yanı kızıla boyadı. 
     
     CEZAYA ALDIRMADILAR 
     Özellikle İstanbul’un varoşları olarak bilinen Bağcılar, Alibeyköy, Küçükçekmece, Ümraniye gibi yerlerde, vatandaş kesim yeri aramak yerine en yakın boş alanı tercih etti. Belirlenen alanlar dışında kesim yapanlara verilecek 25 ile 2 milyar arasında değişen para cezası kimseyi korkutmadı. Çünkü vatandaşlar, belediyenin "böylesine mübarek bir günde" ceza keseceğine inanmıyordu. Nitekim öyle oldu. 
     
     DERİLER POLİSE EMANET 
     Sağlıksız koşullarda kesilen kurbanlar için vatandaş kendine göre tedbir aldı. Kimi kurbanlık hayvanın altına naylon serdi, kimi açtığı çukura sakatatları gömdü. Çocuklar da kurban manzaralarını seyrettiler. Bazı vatandaşlar da kahvaltısını açık havada kestiği hayvanın kavurmasıyla yaptı. Bu arada kurban derilerini Türk Hava Kurumu dışındaki kişi ve kurumların toplamaması için bazı kesim alanlarında polis görevlendirildi. 
     
Vali Çakır Kaçak kesimi basın denetledi      İSTANBUL Milliyet 

     Bahçelievler Huzurevi, Bayrampaşa Çevik Kuvvet Müdürlüğü ve Darülaceze’yi ziyaretl eden İstanbul Valisi Erol Çakır, kaçak kurban kesimine ilişkin soruları, "Münferit olaylar dışında kaçak kesim olmamıştır. Kesimler belirlenen alanlarda, çok düzenli gerçekleşmiştir" diye yanıtladı. Kesimlerin uygun yapılıp yapılmadığının nasıl denetlendiği sorusu için de Çakır, "Basın denetliyor ya" ifadesini kullandı. 
     Büyükşehir Belediye Başkanı Ali Müfit Gürtuna da, Ümraniye’deki kurban kesim yerini denetleyerek, çalışmaların önceki yıllara göre çok daha iyiye gittiğini söyledi. Gürtuna, "Geçtiğimiz sene bunu ciddi olarak başlattık. Belediye, emniyet, diyanet hizmetleri olarak vatandaşımızın bilinç seviyesi, her sene daha iyiye gidiyor. Gelecek sene bundan daha iyi olacak" diye konuştu. 
     Öte yandan, Ankara’da bahçede kurban kesen komşularından rahatsız olanlar zabıtaya ihbar telefonu yağdırdı. Batıkent’te ise cadde kenarında kurban kesen 4 aileye belediye ekipleri ceza olarak kurban pisliklerini taşıttı. 
     
Uzmanlar boş yere konuştu      Kurban Bayramı öncesinde uzmanların "Çocuklarınızı kesim alanlarına yaklaştırmayın, bu onlarda ruhsal sorunlara yol açabalir" uyarısına neredeyse hiçbir aile aldırış etmedi. Kesim alanlarına gelen vatandaşlar, çocuklarını uzaklaştırmadığı gibi özellikle yanlarına çağırıp kesimi izlettirdi. Bazıları bununla da yetinmeyip kurban kesmeye alışsın diye çocuğunun eline bıçak tutuşturdu. Kurban kafaları ise daha önceki yıllardan kesim alanlarına aşina olan çocuklara oyuncak oldu. 
     
Çocuğa kurban kestirdiler...      FARUK DEVECİ DHA 

     Gözlerinin önünde kurban kesilmesinin çocuklarda olumsuz etkilere yol açabileciği yolundaki uyarılarına rağmen Şanlıurfa’de 10 yaşındaki bir çocuğun eline bıçak verildi. Kasaplık yapan babası Yusuf Pesen’e yardım eden 10 yaşındaki Ahmet, müşterilerinin kurbanlarını sırayla tek tek kesti. Dükkanın önünde kurban kesen Yusuf Pelen’e zabıtaların müdahale etmemesi dikkati çekti. 
     
Japonlar şaştı kaldı bu işe...      TEM otoyolu yanında kurban kesen onlarca insanı gören Japon turistler, ne olduğunu anlamak için araçlarından inip hayretle kurbanların kesilişini izledi. Bazı turistler izlemekle kalmadı, kendilerine çok yabancı olan bu durumu fotoğrafla ölümsüzleştirdi. 
     



 GÜNCEL 



















</TEXT>
</DOC>
