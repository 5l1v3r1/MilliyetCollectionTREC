<DOC>
<DOCNO> 67614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun26.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalı bilim adamları kedi kopyalamayı başardı 
</HEADLINE>
<TEXT>

     ABD'deki Texas Üniversitesi'nde yürütülen CopyCat adlı bir araştırma projesi kapsamında, geçen yılın sonlarında bir kedinin klonlandığı bildirildi. 
     Wall Street Journal gazetesi, projede görevli bilim adamlarına dayanarak, üniversitenin, kedinin sağlıklı ve genetik olarak ilk haliyle özdeş olduğunun doğrulanmasına kadar bu konuda resmi açıklama yapmayacağını yazdı. 
     Dünya genelindeki bilim adamları, daha önce fare ve çeşitli çiftlik hayvanlarını klonlamıştı, ancak şimdiye kadar evcil bir hayvan kopyalanmamıştı. 
     Projenin, Texas eyaletinin College Station kasabasında bulunan Genetic Saving And Clone adlı firmanın kurucusu 81 yaşındaki John Sperling'in 3.5 milyon dolardan fazla tutarda katkısıyla finanse edildiği belirtildi. 
     Sperling, gazeteye verdiği demeçte, üniversitedeki projeye mali destek sağlama karşılığında, firmasının, okulda geliştirilen herhangi bir evcil hayvan klonlama teknolojisinin lisansını elinde bulundurma hakkına sahip olduğunu söyledi. 
     John Sperling, teknolojiyi ilk olarak, sevilen hayvanları yenileriyle değiştirmek isteyen zenginlerin hizmetine sunmayı planladığını, ancak arama-kurtarma köpekleri gibi, toplumsal açıdan değerli hayvanların kopyalanmasında da kullanmayı düşündüğünü belirtti. 
     






</TEXT>
</DOC>
