<DOC>
<DOCNO> 57861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/siyaset/siy05.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırsal kadınının şikayeti şiddet 
</HEADLINE>
<TEXT>

     Ferah IŞIK DENİZLİ DHA 

     CHP Kadın Kolları’nın Denizli’de yaptığı eğitim çalışmasında, kırsal kesim kadınının en fazla şiddetten yakındığı ortaya çıktı. 
     Çalışma kapsamında, 2001 yılı başından bu yana 15 ayrı bölgede köy ve beldelerle kenar semtlerde kadınlarla yüz yüze görüşülerek kadın hakları, çocuk hakları, sağlık, menopoz, aile planlaması, çocuk işçiliğiyle ilgili bilgiler verildi. 
     
     CHP Denizli araştırması 
     Eğitim çalışmaları sırasında kadınlar ve kızlar, koca ve baba dayağından yakınarak ekonomik özgürlüğe sahip olamamanın ezikliğini yaşadıklarını söyledi. 
     CHP Denizli Merkez İlçe Kadın Kolları Başkanı Nafize Karabil, şiddetin Türk kadınının yazgısı haline geldiğini belirterek "Biz bu kafayla mı AB’ye gireceğiz. Cumhuriyet kadını olarak isyan ediyorum" dedi. Karabil, ailenin eğitim ve gelir durumu, sosyal konumu gibi konularda anket düzenlediklerini, ortaya çıkan tablonun üzüntü verici olduğunu söyledi. 
     Kadınların ekonomik bağımsızlığını kazanamamanın zorluklarını yaşadığını, özellikle varoşlarda ve köylerde kız çocuklarının hala okutulmadığını kaydeden Karabil, "Bu duruma kız çocuklarıyla anneleri isyan ediyor. Yaptığımız çalışmalarda şunu gördük ki, sorunların temelinde ekonomik sıkıntılarla eğitimsizlik yatıyor" diye konuştu. 
     



 SİYASET 













</TEXT>
</DOC>
