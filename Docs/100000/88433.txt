<DOC>
<DOCNO> 88433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/spor/spo01.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
DJALMINHA RÜZGARI 
</HEADLINE>
<TEXT>

Siyah - Beyazlılar, Deportivo’nun Brezilyalı yıldızını Galatasaray’ın elinden kapmak üzere. Başkan Lendoiro, Beşiktaş’ın cazip teklifinin ardından ünlü futbolcuyu Kartal’a verme kararı aldığını açıkladı 
     MEHMET ÇİFTÇİ BARCELONA 

     Başkan’dan onay 
     BEŞİKTAŞ, Galatasaray’ın da peşinde olduğu İspanya’nın Deportivo Coruna takımının formasını giyen Djalminha’nın işini bitirmek üzere. Deportivo Başkanı Augusto Cesar Lendoiro, dün yapılan yönetim kurulu toplantısının ardından Siyah - Beyazlılar’ın kendilerine ilettiği cazip teklifi değerlendirdiklerini ve kabul ettiklerini açıkladı. 
     
     "Teklif çok iyi" 
     BREZİLYALI yıldızla Galatasaray’ın da ilgilendiğini bildiklerini belirten Lendoiro, "Ancak Beşiktaş’ın önerdiği rakam daha iyi. Bize de bunu kabul etmekten başka yol görünmüyor. Şu anda ailesiyle birlikte tatilde bulunan Djalminha’ya da konuyu söyleyeceğiz. Kendisinin herhangi bir pürüz çıkartacağını zannetmiyorum" ifadelerini kullandı. 
     
     Djalminha gönüllü 
     SİYAH - Beyazlılar’ın Deportivo’ya yaklaşık 6 milyon Euro teklif ettiği, Galatasaray’ın ise 5 milyon Euro’nun üzerine çıkmadığı belirtildi. Bilindiği gibi Djalminha geçtiğimiz hafta Romanya’da Hagi ve Becali’yle bir araya gelmiş, burada, kendisinin Lucescu’nun konuğu olduğunu, onun yönetimindeki bir takımda oynamaktan mutluluk duyacağını söylemişti. 
     
Nouma toplantısı      MONDRAGON transferinde hayal kırıklığı yaşayan ve rotasını Nouma’ya çeviren Beşiktaş’ta siyahi futbolcunun transferi bunalıma dönüştü. Boynundan ur aldırmasıyla gündeme gelen sağlık problemi nedeniyle Nouma’nın transferini donduran yönetim dün olağanüstü toplandı. Taraftarlardan siyahi futbolcunun alınması yönünde yoğun baskı gören yönetimin dünkü toplantısı oldukça sert tartışmalara sahne oldu. Bu arada anlaşma sağlanan kaleci Göksel ile Cordoba’nın yarın imza atacağı açıklandı. Hammarby’nin 1.5 milyon dolar bonservis bedeli istediği Kennedy Bakırcıoğlu’nun transferi ise çıkmaza girdi. 
     
İtalyan dedikoduları      İTALYAN gazeteleri Beşiktaş’ın Lazio’lu Roberto Baronio’yu istediğini iddia ettiler. Geçen sezon Fiorentina’da kiralık oynayan Baronio’nun ise Lazio’da kalmak istediği yazıldı. Gazeteler Galatasaray’ın Kolombiyalı Martinez’i kiralayabileceğini belirtirken, Rüştü Rençber için Brescia’nın ısrarlı olduğunu da savundular. Ayrıca Lazio’nun Almeyda’ya karşılık Parma’ya Liverani’yi önerdiği belirtildi. 
     



 SPOR 































</TEXT>
</DOC>
