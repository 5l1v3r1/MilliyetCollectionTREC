<DOC>
<DOCNO> 65658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/spor/yurundul.html </URL>
<DATE> 2002/02/03/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Müthiş mücadele 
</HEADLINE>
<TEXT>

     İnönü Stadı’nda dün gece yüksek tempolu, müthiş mücadeleye sahne olan zevkli bir maç izledik. Beşiktaş ilk dakikadan itibaren oyunu tamamen karşı alana yıktı. Yüksek tempolu yoğun baskı, devre sonuna kadar devam etti. Ancak, Tümer’in asistiyle İlhan’ın kaçırdığı tek gol fırsatı hariç, üretkenlik sağlanamadı. Hırslı, agresif, atak futbola rağmen pozisyon sıkıntısının iki nedeni vardı. Biri, Samsunspor’un yüksek konstrasyon içinde çok başarıyla uyguladığı hareketli, gömülü alan savunmasıydı. Diğeri de Teknik Direktör Daum’un gereksiz yere sistem ve takım tertibiyle oynamasıydı. Dörtlü defans uygulamasından liberolu üçlüye dönmek ve de Khlestov’un yerine henüz hazır olmayan Tamer’i ilk onbirde görevlendirmek, alışılmış kurguyu bozdu. 
     İkinci yarıda Beşiktaş’ın baskısı daha da arttı. Rakibin üzerine çok adamlı müthiş bir tempoyla gittiler. Ama sıkışık alanda orta saha çeşitlemeleri ve kanat bindirmeleri istenilen ölçüde gelişmiyordu. Heyecan veren pozisyonlar arka arkaya yüklenmelerden geliyordu. Daum’un son bölüme girilirken yaptığı oyuncu değişiklikleri yeni bir katkı sağlamadı. Aksine, Samsunspor’un da ciddi kontratak girişimleri kısa bir süre de olsa gündeme geldi. 
     Son dakikalar, yine büyük bir hırsla, Beşiktaş’ın bindirmeleriyle geçti. Ancak Samsunspor, 18’in üstünde ve içinde mükemmel bir hava köprüsü kurmuştu. Sonuçta Beşiktaş, çok önemli iki puanı kaybetti. Siyah - Beyazlı takım çok içten, yürekli bir mücadele sergiledi, ama Daum’un teknik adam yanlışlarının da bu iki puanlık kayıpta önemli rolü vardı. 
     Samsunspor, büyük seyirci dezavantajında, kazanma hırsıyla dolu inanılmaz bir fizik kondisyon sergileyen Beşiktaş’tan bir puanı bileğinin hakkıyla, söke söke aldı. Her yönüyle kusursuz ve başarılı takım savunması uyguladılar. Orta saha presini hiç ihmal etmediler. Rakibin her bölgede baskı uygulaması yüzünden, çok kısa bir bölüm geniş alanda kontratak şansı buldular. Bunların neticeye gidemeyişindeki en önemli engel de Celil’in kolektif anlayıştan yoksun olmasıydı. Başta Baidoo olmak üzere üçlü defans bloku tam not aldı. İkinci devre ortasında Phiri’nin yerine giren Souza da olumlu icraatlarla takımına fayda sağladı. Bilhassa o girdikten sonra, Samsunspor gole yakın ataklar yaptı. 
     Hakem Serdar Tatlı, alışılmış başarılı ve objektif yönetimlerine bir yenisini daha ekledi. 
     



 SPOR 




























</TEXT>
</DOC>
