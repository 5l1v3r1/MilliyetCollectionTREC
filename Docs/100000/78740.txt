<DOC>
<DOCNO> 78740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur20.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk sinemasının "n'ayır, n'olamaz" diyen sesi toprağa verildi 
</HEADLINE>
<TEXT>

     Tiyatro, sinema ve dublaj sanatçısı Abdurrahman Palay'ın cenazesi, toprağa verildi. 
     Palay için ilk tören İstanbul Şehir Tiyatroları Harbiye Muhsin Ertuğrul Sahnesi'nde düzenlendi. İstanbul Büyükşehir Belediyesi Şehir Tiyatroları Genel Sanat Yönetmeni Şükrü Türen, törende yaptığı konuşmada, Palay'ın şehir tiyatrolarına hizmet vermiş büyükleri olduğunu ifade ederek, ''Başımız sağ olsun'' dedi. 
     Şehir Tiyatroları Sanatçısı Kamuran Usluer de, pek çok sanatçının Palay'dan çok şey öğrendiğini belirterek, ''Palay pek çok sinema yıldızına ruh vermiş, onları konuşturmuştu. Onlardan hiçbirini burada göremiyorum. Mesleğimizin kaderi bu'' dedi. 
     Usluer'in sözleri, törene katılan sanatçılar tarafından alkışlarla desteklendi. 
     Törenin ardından Teşvikiye Camii'ne götürülen Palay'ın cenazesi, öğle namazının ardından Zincirlikuyu Mezarlığı'nda toprağa verildi. 
     Teşvikiye Camii'ndeki cenaze töreninde basın mensuplarının sorularını cevaplandıran Tiyatro ve Sinema Oyuncusu İsmet Ay, Palay'ın seslendirdiği sinema yıldızlarının cenazesinde olmamasına tepki göstererek, ''Onun dublajı sayesinde bazı sanatçılar star oldu ve bunların hiçbiri burada yok. Ayıplıyorum ve üzülüyorum'' dedi. 
     Çağdaş Sinema Oyuncuları Derneği ÇASOD Başkanı Rutkay Aziz de, Palay'ın ''Türk sinemasının sesi'' olduğunu ifade ederek, ''Sinemacı arkadaşlarımız bunu kavrayamadılar ama bu vefayı, saygıyı göstermeleri gerekirdi'' diye konuştu. 
     Yönetmen ve Yapımcı Türker İnanoğlu da, ''Palay, bir dönem meşhur 'nevet ve nayır'ların yaratıcısıydı. Türk sinemasına ses verdi'' dedi. 
     Kültür Bakanı İstemihan Talay'ın çelenk gönderdiği cenaze törenine, Palay'ın çocukları Ceylan, Oya ve Rauf Palay'ın yanı sıra Çolpan İlhan, Mustafa Alabora, Ülkü Erakalın, Hadi Çaman ile sanatçı dostları katıldı. 
     





</TEXT>
</DOC>
