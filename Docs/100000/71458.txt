<DOC>
<DOCNO> 71458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sondun02.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağın Pentagon'a çarpma anının fotoğrafları yayınlandı 
</HEADLINE>
<TEXT>

     Yolcu uçağının çarpış anını gösteren ilk fotoğraflar yayınlandı. Çarpış anını gösteren 5 fotoğrafın Associated Press ve diğer medya kuruluşları tarafından yayınladığı belirtildi. Pentagon tarafından resmen yayınlanmamış olmasına karşın yetkililer, saldırıyı soruşturan yetkililerce de kullanılan fotoğrafların orjinal olduğunu teyit ettiler. Pentagon'un giriş kapısındaki gizli kamera tarafından kaydedilen görüntülerde teröristlerce kaçırılan American Airlines'a ait uçağın binaya çarptığı an bütün açıklığıyla görülüyor. 
     Çekilen ilk fotoğrafta sağ üst köşede, yerden sadece birkaç metre yukarıda uçağa ait olduğu sanılan küçük ve karaltı halindeki beyaz bir cisim görülüyor. İkinci fotoğrafta, çarpıştan hemen sonra oluşan beyaz renkte bir parlama dikkati çekiyor. Kamera tarafından çekilen üçüncü ve diğer fotoğraflardaysa kavuniçi renkte dev bir ateş kütlesi ile bina etrafından yükselen siyah dumanlar açıkça seçiliyor. Yetkililer, saldırının 11 Eylül saat 09.37'de yapılmış olmasına karşın, kayıt tarihi olarak niçin 12 Eylül saat 17.30'un görüldüğüne dair henüz bir açıklama yapmadı. Kayıt tarihinin, saldırıdan bir gün sonra görüntünün soruşturma amacıyla kataloglandığı sırada eklenmiş olabileceği bildirildi. 
     






</TEXT>
</DOC>
