<DOC>
<DOCNO> 96571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko11.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Toyota'nın Avrupa Başkanı ve CEO'su geliyor... 
</HEADLINE>
<TEXT>

     İptal edilen Yatırım Danışma Konseyi toplantısı davetlileri arasında yer alan, dünya otomotiv devlerinden Japon Toyota'nın ''veliahtı'' Dr. Shuhei Toyoda, Türkiye programını bozmayarak İstanbul'a geliyor. 
     Türkiye'daki yatırımlarını 2004 yılına kadar 750 milyon Euro seviyesine çıkarmayı hedefleyen Toyota'nın Avrupa Başkanı ve CEO'su Toyoda, diğer konukların aksine, ziyaret programını iptal etmeyerek yarın İstanbul'da bir basın toplantısı düzenleyecek. 
     Dr. Shuhei Toyoda, toplantıda Toyota'nın Türkiye yatırımları ve Avrupa hedeflerinin yanı sıra yabancı sermaye gözüyle Türkiye'de ele alınması gereken konuları değerlendirecek. 
     Toyoda ailesinin üyesi ve Toyota şirketinin kurucusu Kiichiro Toyoda'nın yeğeni olan Dr. Shuhei Toyoda, şirket genelinde Toyota Motor Europe TME Başkan ve CEO'luğunun yanı sıra, Toyota Motor Corporotion TMC Yönetim Kurulu Üyesi, Toyota Motor Manufactoring TMEM Başkanı ve CEO'su, Toyota Motor Manufactoring İngiltere Başkanı olarak da görev yapıyor. 
     Toyota Motor Corporation tarafından yapılan bir değerlendirmeye göre Japonya dışındaki fabrikaları arasında en üst kalite üretim yapan fabrikası olma başarısını yakalayan Toyota Türkiye, ihracata başladığı Şubat ayından bugüne kadar 10 bin adedin üzerinde Corolla ihracatı gerçekleştirdi. 
     Bugüne kadar en çok Polonya, Finlandiya, İsrail, Rusya, Macaristan, Slovenya, Almanya ve Kanarya adalarına ihracat gerçekleştiren Toyota Türkiye'nin, 31 Mart 2003 itibari ile sonlanacak 2002 mali yılındaki hedefi 25 farklı ülkeye toplam 40 bin adetlik araç ihracatı gerçekleştirmek. 
     Toyota Türkiye, halen üretilmekte ve ihraç edilmekte olan Sedan modeline, gelecek aydan itibaren Station Wagon versiyonu da ekleyecek. 
     Üçüncü modelle birlikte, yıllık üretimin 100 bin aracın üzerine çıkması ve 1 milyar Euro'nun üzerinde bir ihracat geliri elde edilmesi hedefleniyor. 
     
     SHUHEI TOYODA 

     Toyota şirketinin kurucusu Kiichiro Toyoda'nın yeğeni olan Dr. Shuhei Toyoda, 1947'de Toyota şehrinde doğdu. Shuhei Toyoda, Leeds Üniversitesi'nde aldığı Tribioloji doktorasından sonra 1977'de Toyota'ya katıldı. 
     İngiltere'deki çalışmaları öncesinde, Tamagawa Üniversitesi'nde lisans ve lisansüstü eğitimini tamamladı. Toyota'daki kariyeri, üretim, satın alma ve ürün geliştirme konularını da içeren geniş bir yelpazede devam etti. 
     Dr. Toyoda 1990'ların ortalarına denk gelen 4,5 yıl boyunca Toyota Motor Manufacturing'de İngiltere satın alma konusunda yöneticilik yaptı. 1996'da döndüğü Japonya'da bir proje ekibine katılarak, küçük segmentte yeni nesil bir otomobilin geliştirilmesinde çalıştı. 1997 yılında ise bu projenin baş mühendisi oldu. 1998 yılında atandığı Yönetim Kurulu üyeliğinden sonra da, küçük segmentteki yeni nesil otomobillerin geliştirilme çalışmalarını denetlemeyi sürdürdü. 
     Bugüne kadar, firmanın Japonya'daki 2 fabrikasına başkanlık eden Dr. Toyoda, Temmuz 2001'den itibaren, TMEM'in başkanı olarak Toyota'nın Avrupa'daki üretim operasyonlarını yönetiyor. Ayrıca, Nisan 2002 tarihinde kurulan Toyota Motor Europe holding şirketinin de Başkan ve CEO'su olarak görev yapıyor. 
     İş dışındaki ilgi alanları, astronomi ve tavla oynamak olan Shuhei Toyoda'nın biri kız 3 çocuğu bulunuyor. 
     Bugün yapılması planlanan, ancak daha sonra iptal edilen Yatırım Danışma Konseyi Toplantısı'na, Dr. Toyoda'nın yanı sıra, Ford Motor, Daimler Chrysler, Hyundaki Motor, Allianz AG, La Farge, Nestle, Siemens AG, Procter and Gamble, Microsoft, Oracle Corporation, Cisco Systems Inc., Pirelli SpA, The Coca Cola Company, Unilever N.V, Hewlett Packard gibi pek çok dev uluslararası kuruluşun Başkan ve CEO'ları davet edilmişti. 
     





</TEXT>
</DOC>
