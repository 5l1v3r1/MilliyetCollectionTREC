<DOC>
<DOCNO> 97749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo07.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adam kondisyon depoladı 
</HEADLINE>
<TEXT>

     A Milli Erkek Basketbol Takımı, 14. Dünya Şampiyonası hazırlıklarına bir günlük iznin ardından devam etti. 
     Ayhan Şahenk Spor Salonu'nda bu sabah yapılması gereken idmanın yeri değiştirilirken, milliler, Ataköy Marina içindeki Sports International Sağlık Merkezi'nde kondisyon aletleriyle çalışma yaptı. 
     Çalışmaya, Ümit Milli Takım aday kadrosunda yer alan Ender Arslan dışındaki bütün oyuncular katıldı. 
     Milliler, bu akşam Abdi İpekçi Spor Salonu'nda yapacağı idmanla hazırlıklarına devam edecek. 
     Antrenman sonrası milli oyunculardan İbrahim Kutluay ile Hidayet Türkoğlu, çalışmalarla ilgili görüşlerini açıkladı. 
     İtalya'daki Bormio kampının çok iyi geçtiğini anlatan İbrahim Kutluay, ''Henüz tam olarak hazır değiliz. Hazırlık maçları sonucunda hazır hale geleceğiz'' dedi. 
     Hidayet Türkoğlu ise, bugüne dek topsuz idmanlar yaptıklarını, bundan sonra oynayacakları hazırlık maçlarında eksiklerini daha iyi görerek, şampiyonaya her yönüyle mükemmel bir takım olarak gideceklerini söyledi. 
     





</TEXT>
</DOC>
