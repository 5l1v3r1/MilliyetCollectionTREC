<DOC>
<DOCNO> 51875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sondun32.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'in konuşması ''Kazaya kurban gitti''... 
</HEADLINE>
<TEXT>

     Dışişleri Bakanı İsmail Cem'in Birleşmiş Milletler BM Genel Kurulu'ndaki konuşması, New York'ta meydana gelen ''uçak kazasına kurban gitti''. 
     Bakanın konuşmaya başlamasından birkaç dakika önce, American Airlines havayollarına ait bir uçak, New York JFK havaalanından kalktıktan hemen sonra düştü. Bunun üzerine tüm dikkatler bu olay üzerinde yoğunlaştı ve BM binası içindeki TV ekranlarında, genel kurul salonu yerine kazanın meydana geldiği yere ait görüntüler yayınlanmaya başladı. İsmail Cem, konuşmasının en önemli kısmı olan Kıbrıs'la ilgili bölüme geldiğinde ise BM binasının dahili hoparlörlerinden, BM güvenlik şefinin kazayla ilgili açıklaması yayınlanıyordu. 
     Güvenlik şefinin konuşması, genel kurul salonu dahil, binanın her tarafından dinlenebildiğinden, Dışişleri Bakanı Cem konuşmasını kesmek zorunda kaldı. Bakan, güvenlik anonsunun tamamlanmasından sonra konuşmasına devam edebildi. 
     
</TEXT>
</DOC>
