<DOC>
<DOCNO> 85323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur18.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyguncusu "Dişlerimi yaptırmak için soydum" 
</HEADLINE>
<TEXT>

     Adana'da, oyuncak tabancayla İş Bankası şubesini soyan üniversite öğrencisinin yargılanmasına başlandı. 
     Adana 3. Ağır Ceza Mahkemesi'ndeki duruşmada, hakkında silahlı gasp suçundan 30 yıla kadar ağır hapis cezası istemiyle dava açılan tutuklu sanık Hüseyin Palabıyık 23 hazır bulundu. 
     Sanık Hüseyin Palabıyık, merkez Yüreğir İlçesi'ndeki İş Bankası Sarıçam Şubesi soygununu, dişlerini yaptırmak amacıyla gerçekleştirdiğini söyledi. 
     Soygunu tek başına planladığını belirten Hüseyin Palabıyık, ''Ailemin yardımıyla daha önce dişlerimi tedavi ettirmeye başlamıştım. 
     Ancak yarım kaldı. Okuldaki arkadaşlarım da bana maddi konuda destek olmadı. Adana'ya geldikten sonra dişlerimin tedavisini tamamlamak amacıyla para arayışını sürdürdüm'' dedi. 
     Hüseyin Palabıyık, aradığı parayı bulamayınca banka soygunu gerçekleştirmeye karar verdiğini belirterek, şunları söyledi 
     ''Evimizin yakınında bulunan İş Bankası şubesini soymaya karar verdim. Evdeki oyuncak tabancayı alarak banka önüne geldim. Bir süre bekledikten sonra vazgeçerek oradan ayrıldım. Daha sonra tekrar gelip içeri girdim.'' Elindeki oyuncak tabancayı bir müşterinin başına dayayarak diğer eliyle de veznedara poşet uzatıp para doldurmasını istediğini belirten Hüseyin Palabıyık, ''Özellikle bozukluk olmasını istedim. Daha sonra görevliye bu kadar yeter diyerek bankadan çıktım. Kaçarken de yakalandım. Yaptığıma pişmanım'' dedi. 
     Duruşmada, sanık Hüseyin Palabıyık'ın başına oyuncak tabanca dayayarak tehdit ettiği banka müşterisi Ziya Tecirli ve veznedar Orhan Yavaş da tanık olarak dinlendi. 
     Mahkeme heyeti, sanık ve tanıkların dinlenmesinin ardından, karar verilmek üzere duruşmayı erteledi. 
     Kırıkkale Üniversitesi öğrencisi Sanık Hüseyin Palabıyık, 5 Nisan 2002 tarihinde oyuncak tabancayla İş Bankası Sarıçam Şubesi soygununu 
     gerçekleştirmiş ve aldığı 1 milyar 172 milyon lira ile kaçarken yakalanmıştı. 
     





</TEXT>
</DOC>
