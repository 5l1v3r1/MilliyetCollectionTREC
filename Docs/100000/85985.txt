<DOC>
<DOCNO> 85985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/ekonomi/eko06.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Servet affıyla para gelmez’ 
</HEADLINE>
<TEXT>

İSMMMO Başkanı Arıkan, Sermayeye eklenecek servetle ilgili vergi incelemesi olmayacağına dair güvence verilmeli’ dedi 
     EKONOMİ SERVİSİ 

     İstanbul Serbest Muhasebeci Mali Müşavirler Odası İSMMMO Başkanı Yahya Arıkan, bakanların imzasına açılan mini vergi paketi içinde yer alan sermayeye eklenecek servete vergi incelemesi yapılmamasına ilişkin düzenlemenin tek başına yeterli olmadığını belirtti. 
     Arıkan, Vergi Usul Kanunu’nun 30 -7’inci maddesine göre vergi inceleme elemanlarının her zaman harcama ve tasarrufları inceleme yetkisi olduğunu hatırlattı. Arıkan, "Bu madde düzeltilmeden, geçmişe yönelik vergi incelemesi yapılamayacağına dair güvence sağlanmadan, istenen amaca ulaşılmayacaktır" dedi. 
     Mali milatla birlikte ekonomide beyaz bir sayfa açılması gerektiğini de belirten Arıkan, kayıtdışı ekonominin önlenmesi ile ilgili düzenlemelerin bir bütün olarak ele alınması gerektiğini söyledi. Arıkan, enflasyon muhasebesine geçilmesi, harcamaların vergi matrahından düşürülebilmesi, nakit harcamalara sınır getirilmesi, belli büyüklüğün üzerindeki harcamaların kredi kartı veya bankalar aracılığıyla yapılması, faturasız stokların resmileştirilmesi ve vergide elektronik sistemin tamamlanması, kayda giren servete geriye dönük inceleme yapılmayacağı garantisi verilmesi gibi önlemlerin alınması halinde 200 milyar doların kayıtaltına alınabileceğini kaydetti. 
     



 EKONOMİ 


















</TEXT>
</DOC>
