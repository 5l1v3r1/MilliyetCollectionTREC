<DOC>
<DOCNO> 88374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur15.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Ecevit katılmazsa dünya kamuoyu önünde zaafiyet olur" 
</HEADLINE>
<TEXT>

     DYP Genel Başkanı Tansu Çiller, Başbakan Bülent Ecevit'in katılmadığı bir zirvenin dünya kamuoyu önünde Türkiye'de, ''Hükümetin, başbakanın olmadığı'' yönünde resim vereceğini söyledi. Çiller, ''Başbakan buraya gelme durumunda kalırsa, buraya sürüklenirse bu, Türkiye'de bir hükümet zaafiyetinin yok olduğu, bittiği anlamına gelmez'' dedi. 
     Çiller, Parlamento'da düzenlediği basın toplantısına, Türkiye'nin en öncelikli meselesinin ''Hükümet boşluğu'' olduğunu ifade ederek başladı. Türkiye'nin bundan daha öncelikli bir sorunu olmadığını kaydeden Çiller, ülkenin içinde bulunduğu konjonktürün çok aktif, cesaretli, dinamik kararlar alabilen ve uygulayabilen bir hükümete ihtiyaç duyurduğunu söyledi. 
     DYP Genel Başkanı Çiller, ekonomiden, AB'ye, Ortadoğu'daki operasyon olasılığından, NATO'da Putin'in yaptığı girişimlere, ABD'nin stratejik ortaklığına kadar uzanan gelişmelerin bir hükümet boşluğunu daha belirgin kıldığını ifade etti. 
     Zirvenin böyle bir ortamda toplanacağını belirten Çiller, şunları söyledi 
     ''Bize göre bu zirveye bakış açısı farklı olmalıdır. Mesele bu zirveye kimin katılıp katılmayacağı değildir. Bu zirvede neyin ele alınıp alınmayacağı meselesidir. Başbakan'ın bulunmadığı bir zirvenin dünya kamuoyu önünde bir hükümetin olmadığı, bir başbakanın olmadığı doğrultusunda resim vereceği bir gerçektir. Bu bir zaafiyet olur. Ama Sayın Başbakan buraya gelme durumunda kalırsa, buraya sürüklenirse bu, Türkiye'deki hükümet zaafiyetinin yok olduğu, bittiği anlamına gelmez. 
     Belirsizliğin bittiği anlamına gelmez. Dolayısıyla mesele kimin katılıp katılmayacağı meselesi değildir, mesele bu zirvede neyin tartışılıp tartışılmayacağıdır.'' 
     
     ''BAŞBAKAN YOKSA...'' 
     AB üyeliğinin çok önemli, çok acil bir konu olduğunu ifade eden DYP Genel Başkanı Çiller, ''Ama Türkiye'nin bütün acil meselelerini çözecek olan hükümetlerdir, özellikle de başbakanlardır. Eğer o yoksa zaten öbürlerine geçmek ve sonuç almak zordur'' dedi. Çiller, hiçbir ülkenin hükümet boşluğuyla AB'ye üyelik sürecini başarıyla tamamlayamadığını kaydederek, sözlerini şöyle sürdürdü 
     ''Dolayısıyla yarın milletin beklediği bir ışık var. Yarın belirlenecek gündemde böylesine önemli bir konunun da ele alınması gereği var. Bu gündemde böyle bir şuurun belirmesi milletin beklentisidir, bizim de beklentimizdir. Aksi takdirde taşıdığımız mesuliyet hükümetsiz de bu işlerin yapılabileceği resminin içinde olmamızı engeller. Endişemiz budur, beklentilerimiz bunlardır. Yarına kadar tezekkür edeceklerimiz de yine bunlardır.'' 
     
     ZİRVEYE KATILMAYI HALEN TARTIŞIYORUZ 
     DYP Genel Başkanı Tansu Çiller, hükümet meselesi çözülmeden AB meselesinin çözülemeyeceğini belirterek, ''Hükümet yoksa, hükümetin belirlenmiş politikaları da yok demektir'' dedi. Çiller, zirveye katılıp katılmamayı halen tezekkür müzakere ettiklerini de bildirdi. 
     Çiller, basın toplantısında gazetecilerin sorularını yanıtlarken, zirveye kimlerin katılıp katılmadığının ya da kendisinin katılıp, katılmamasının ayrıntı olduğunu belirterek, önemli olanın, Türkiye'nin en önemli sorununun hükümet meselesi olduğu gerçeğinin zirvede de kavranması olduğunu söyledi. 
     ''SEZER'E ULAŞABİLSEYDİK...'' 
     Cumhurbaşkanı Ahmet Necdet Sezer'e yoğun programı nedeniyle ulaşamadıklarını kaydeden Çiller, şöyle konuştu 
     ''Kendisine daha önce ulaşabilmiş olsaydık, liderler zirvesinin Meclis'in yerine konulamayacağını söyleyecektik. Anayasa'nın 104. 
     maddesi kapsamında Bakanlar Kurulu'nu toplayarak, siyasi istikrarı kurumsallaştıracak Siyasi Partiler ve Seçim Yasası değişiklikleri gibi birtakım görüşlerin ortaya çıkmasında öncülük etmesini isteyecektik ve hükümet boşluğu konusunda duyduğumuz endişeyi iletecektik.'' DYP Genel Başkanı Çiller, milletin, Başbakan'ın eksikliğini hissettiğini de ifade ederek, devletin zirvesinde milletin beklentisi doğrultusunda gündem oluşturulmasının önemli olduğunu yineledi. AB hedefi konusunda ''kırık çizgisi olmayan'' tek siyasi hareketin DYP olduğunu savunan Çiller, ''DYP bunun üzerinden siyasi hesaplar yaparak çıkar peşinde koşanların kapısı değildir'' dedi. 
     ''BAŞBAKAN YOKSA HÜKÜMET YOKTUR'' 
     Hükümet politikasının olmadığı yerde devlet politikasını oluşturmanın imkansızlığını vurgulayan Çiller, şöyle devam etti 
     ''Bize göre, hükümet meselesi çözülmeden AB meselesi çözülemez. 
     Hükümetin başının olmadığı, hükümet boşluğu bulunan bir yerde ülkeyi AB'ye taşıyan irade nasıl ortaya çıksın Bu, aldatmaca olur. Millet bunun şuuru içindedir. Devlet de bu gerçekle karşı karşıyadır. 
     Başbakan yoksa hükümet yoktur. Bu, dünya kamuoyu önünde tescil olur. 
     Bu resmin parçası olup bu mesuliyeti taşımak, üstlendiğimiz sorumlulukla bağdaşmaz.'' Çiller, AB Zirvesi'nin TBMM'nin yerine geçebilecek bir olay olmadığını ifade ederek, sözlerini şöyle tamamladı 
     ''Meclis kararlarının alınacağı yer Cumhurbaşkanlığı zirveleri değildir. Burada Hükümet'in koyduğu irade karşısında oluşacak temenniler gündeme gelebilir. Hükümet yoksa hükümetin belirlenmiş politikaları da yok demektir. Bu da zafiyet demektir. Bu zafiyetin parçası olmayız. Dileğimiz Türkiye'nin bir an önce dinamik bir hükümete kavuşması ve Türkiye'yi AB'ye taşıyacak iradenin oluşmasıdır.'' 
     





</TEXT>
</DOC>
