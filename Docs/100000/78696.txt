<DOC>
<DOCNO> 78696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sonspo01.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet'ten NBA'i hedefleyenlere tavsiye ''Yaptığınız işi sevin'' 
</HEADLINE>
<TEXT>

     Amerikan Profesyonel Basketbol Ligi NBA'de Sacramento Kings takımı oyuncusu Hidayet Türkoğlu, NBA'i hedef alan gençlere, ''Çok çalışın, hedefe odaklanın ve yaptığınız işi sevin'' tavsiyelerinde bulundu. 
     Birleşmiş Milletler, NBA, Uluslararası Basketbol Federasyonu FIBA , Türk ve Yunan Basketbol Federasyonları'nın ortak girişimiyle bu yaz İstanbul'da düzenlenecek, ''Sınır Tanımayan Basketbol'' yaz kampında, Türk ve Yunan çocuklara basketbol öğretmeye hazırlanan Hidayet Türkoğlu, NBA tarafından düzenlenen bir tele-konferansta soruları yanıtladı. 
     Yugoslav asıllı ancak Yunanistan'da basketbol oynayan, Hidayet'in takım arkadaşı Peya Stoyakoviç de, Hidayet ile birlikte, İstanbul'da 5-8 Temmuz tarihleri arasında düzenlenecek yaz kampında, 5 gruba ayrılacak toplam 50 kişilik 12-14 yaş grubu çocuklara basketbol öğretecek. Hidayet, ''NBA'i hedef alan Türk ve Yunan çocuklarına ne tavsiye edersin '' sorusu üzerine, ''NBA oyuncusu olarak benim Türk ve Yunan çocuklarına tavsiyem, çok çalışın, hedefe odaklanın. Yaptığınız işi sevmeniz lazım. Sevmezseniz olmaz. Yeterli istek varsa, herşey arkasından gelir'' yanıtını verdi. Hidayet, bu kampın Türkiye'de gerçekleşecek olmasının kendisi için çok büyük önem taşıdığını ve Türkiye'yi iyi temsil etmek istediğini belirterek, kamptan herkesin iyi anılarla ayrılmasını ve Türkiye hakkında iyi düşünceler edinmesini istediğini söyledi. Yıldız basketbolcu, ''Kamp için çok heyecanlıyım. Sabırsızlıkla bekliyorum. Genellikle Türkiye'ye, milli takıma katılmak üzere gidiyorum. Şimdi, çocuklara birşeyler verme fırsatım olacak. Çocuklara, nelere dikkat etmeleri, hangi özelliklerini geliştirmeye çalışmaları konusunda bilgi vereceğiz'' dedi. Türkoğlu, kampta görev alacak Türk basketbolcular İbrahim Kutluay, Mirsat Türkcan ve Mehmet Okur'u göreceği için de çok memnun olduğunu belirterek, ''Birlikte liderlik deneyimlerimizi çocuklarla paylaşacağız'' diye konuştu. Basketbolda hangi oyuncuları kendisine örnek aldığı sorusu üzerine Hidayet, bir trafik kazasında ölen ünlü Yugoslav basketbolcu Drazan Petroviç'i çok beğendiğini, Avrupa'nın en iyisi olduğunu düşündüğünü söyledi. Hidayet, bunun dışında, halen NBA'de oynayan Tony Kukoç'u, uzun ve zayıf oluşu, ayrıca oyun tarzıyla kendisine benzettiğini kaydetti. Hidayet, ''Umarım kamptaki çocuklarda beni ve Peya'yı kendilerine model olarak seçerler'' dedi. Tele-konferansa katılan Peya Stoyakoviç de, ''Türkiye'ye gitmeyi sabırsızlıkla bekliyorum. Türk-Yunan halklarının yakınlaşması için basketbol ve çocuklarla yapılacak bu çalışma iyi bir fırsat olacak. Çocuklar umarım iyi anılarla dönerler. Ben de küçükken NBA yıldızlarını izler, onlar gibi olmak isterdim. Bu çocuklar NBA oyuncularıyla buluşacaklar. Bizi örnek alarak doğru yönde gitmelerine yardımcı olabileceğimizi düşünüyorum'' diye konuştu. Phoenix Suns takımının oyuncusu Jake Sakalidis de, tele-konferanstaki konuşmasında, ''Türk-Yunan ilişkileri her geçen gün daha iyiye gidiyor. Bana göre 5 yıl sonra Türk-Yunan ilişkileri çok daha iyi olacak. Türk oyuncular Yunanistan'da, Yunan oyuncular Türkiye'de oynuyor. Siyasette ne olursa olsun, spor sözkonusu olunca Türk veya Yunan olmak farketmez. Bu kamp ve benzeri faaliyetlerin faydasına inanıyorum'' dedi. 
     





</TEXT>
</DOC>
