<DOC>
<DOCNO> 64232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/siyaset/siy02.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa’ya Ermeni Yasası’nı hatırlattık 
</HEADLINE>
<TEXT>

Bakan Çakmakoğlu, "Unutmadık" deyince şaşıran Fransa Savunma Bakanı Richard, "Ermeni Yasası’nı Meclis çıkardı. Hükümetimin sorumluluğu yok. Biz hiç istemedik" dedi 
     UTKU ÇAKIRÖZER - ÖZGÜ EKŞİ Ankara 

     Milli Savunma Bakanı Sabahattin Çakmakoğlu, Ermeni Yasası nedeniyle bozulan ilişkileri düzeltip silah satmak için Ankara’ya gelen Fransa Savunma Bakanı Alain Richard’a, "İlişkiler düzeldi zannetmeyin. Yapılanı hiçbir zaman unutmayacağız" dedi. 
     Richard, Fransa parlamentosunun, Ermeni soykırım iddialarını meşrulaştıran yasayı kabul etmesinden bir yıl sonra, ilişkileri düzeltmek için Ankara’ya geldi. Başbakan Bülent Ecevit ve Çakmakoğlu ile bir araya gelen Richard, Genelkurmay Başkanı Orgeneral Hüseyin Kıvrıkoğlu ile de sürpriz bir görüşme yaptı. Fransa’ya tepkisini basının önünde dile getirmekten kaçınmayan Çakmakoğlu, diplomatik nezaket kurallarının dışına çıkarak, ziyaret için "Sözde Ermeni soykırımı tasarısı nedeniyle duraklama dönemine giren iki ülke ilişkilerini iyileştirme gezisi" dedi. Konuğuna hiç yakınlık göstermeyen Çakmakoğlu ikili görüşmede de rahatsızlığını şöyle dile getirdi 
     "Aralıkta bir askeri ihaleyi, alternatifi yetersiz olduğu için Fransız firmasına verdik. Buna bakıp ilişkiler düzeldi sanmayın. Yaşadığımız kötü dönem iki ülke arasındaki ilişkilerde her zaman hatırlanacak. Savunma ihalelerimizde Fransa aleyhine olumsuzluklar devam edebilir." 
     
     Richard, şaşırdı 
     Çakmakoğlu’nun sözleri, Türk F - 16’larına 190 milyon dolarlık Fransız sistemleri satmak için çaba gösteren Richard’da şok etkisi yaratırken, Ermeni yasası için, "Hükümetimin sorumluluğu yok. Yasayı Meclis çıkardı. Biz arzu etmedik" dedi. 
     



 SİYASET 












</TEXT>
</DOC>
