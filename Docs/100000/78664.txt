<DOC>
<DOCNO> 78664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun46.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem "Terör örgütünün adını değiştirmesi özünü değiştirmez" 
</HEADLINE>
<TEXT>

     Dışişleri Bakanı İsmail Cem, terör örgütü PKK'nın isim değişikliğiyle ilgili olarak, ''El Kaide ismini değiştirse herhalde AB için terör örgütü olmadığı anlamına gelmez'' dedi. 
     Cem, Türkiye-AB Ortaklık Konseyi Toplantısı'ndan sonra, AB dönem başkanı İspanya'nın Dışişleri Bakanı Josep Pique ve AB Komisyonu'nun genişlemeden sorumlu temsilcisi Günter Verheugen ile ortak basın toplantısı yaptı. 
     Basın toplantısında, terör örgütünün isim değiştirmesiyle ilgili bir soru üzerine Cem, terör örgütünün isim değiştirmesinin özünü değiştirmesi anlamına gelmediğini söyledi. 
     Cem, ortaklık konseyi toplantısında Türkiye-AB ilişkileri dışında Ortadoğu, Kıbrıs ve Yukarı Karabağ konularını da görüştüklerini bildirdi. 
     
     Kıbrıs'ta çözüm 
     Dışişleri Bakanı Cem, Kıbrıs'ta çözüme ulaşma konusunda ciddi bir fırsat bulunduğunu belirterek, bu şansın değerlendirilmesi gerektiğini kaydetti. Cem, adada iki tarafın mutabakatı ile varılacak çözümün herkesin yararına olduğunu vurguladı. 
     Türkiye -AB ilişkilerinin geliştirilmesi konusunda tarafların siyasi irade ve iyiniyete sahip olduğunu belirten Cem, Kopenhag kriterleri çerçevesinde reformları devam eden Türkiye'nin artık AB'den tam üyelik müzakerelerinin başlaması için bir takvim vermesini beklediğini söyledi. 
     İspanya Dışişleri Bakanı Pique ise ''bu konuda topun Türkiye'nin sahasında olduğunu'' söyleyerek, Kopenhag kriterlerinin siyasi boyutuyla ilgili beklentilerin karşılanması halinde AB'nin tam üyelik müzakerelerini başlatmak için bir tarih vermekte gecikmeyeceğini belirtti. 
     AB Komisyonu temsilcisi Verheugen de Türkiye'deki reformları cesaret verici olarak niteledi ve Türkiye'nin kriterleri karşılaması halinde, komisyon olarak, hemen birkaç hafta içinde müzakere takvimi vermek için hazırlıklarını tamamlayabileceğini ifade etti. 
     AB Komisyonu ve Konseyi temsilcileri, örgütlenme hakkı ve ifade özgürlüğü konusunda Türkiye'den daha fazla adım atmasını beklediklerini söylediler. 
     AB'nin terör örgütleri listesine PKK ve DHKP-C'nin alınıp alınmayacağına ilişkin bir soru üzerine İspanya Dışişleri Bakanı Pique, Brüksel'deki AB temsilcilerinin, Valencia'da yapılacak AB-Akdeniz toplantısından sonra bu konuda bir toplantı yapacağını belirtti, ancak birliğin kesin olarak nasıl bir tavır içine gireceği konusunda tatmin edici yanıt veremedi. 
     





</TEXT>
</DOC>
