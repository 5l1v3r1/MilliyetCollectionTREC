<DOC>
<DOCNO> 50725 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/soneko10.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsada haftaya bakış...Enflasyon verileri gölgede kaldı... 
</HEADLINE>
<TEXT>

     İstanbul Menkul Kıymetler Borsası, yüksek enflasyon rakamlarına karşın ek kredi desteğinin sağlanacağına ilişkin beklentilerle haftaya başladı. 
     Şeker Yatırım Menkul Değerler Kurumsal Finansman ve Araştırma Müdür Yardımcısı Aslı Yüksel, Borsa'da ek kaynağın gerçekleşmesinin belirleyici unsur olacağını bildirdi. 
     Yüksel, kısa vadeli yatırımcının 10,300 desteği alınmadan yeni pozisyon açmadan kaçınması gerektiğini kaydederek, endekste 9.500 desteğinin kırılması durumunda da 9,000'e kadar gerileme riski bulunduğunu söyledi. 
     Geçtiğimiz hafta endeksin 10.000'in üzerine çıkmakta zorlandığının görüldüğünü hatırlatan Yüksel, Cuma günü 10.000 puanın üzerinde gerçekleşen kapanış değerinin de bu desteğin alındığı anlamına gelmediğini vurguladı. 
     Yüksel, ''Bu hafta 9,500 puanı dip olarak görüyoruz ve en iyi alım bölgesi 9,700 olmak üzere talep yoğunlaşabilir ve alıcılar aktif hale gelebilir, yukarı hareketlerde ise 10,300 seviyesi de satışta kalabilir'' diye konuştu. 
     7 Kasım tarihli Hazine itfasının da piyasalarda dikkatle 
     izlendiğine işaret eden Aslı Yüksel, açıklanan enflasyon rakamlarının ek kaynak beklentilerinin gölgesinde kaldığını vurguladı. 
     






</TEXT>
</DOC>
