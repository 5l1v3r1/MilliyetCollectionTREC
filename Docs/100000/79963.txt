<DOC>
<DOCNO> 79963 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/soneko02.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ucuz ve sağlıklı yiyecek almanın yolları... 
</HEADLINE>
<TEXT>

     Sanayi ve Ticaret Bakanlığı, internet sitesinde, ucuz ve sağlıklı yiyecek satın almanın yollarını açıklıyor. 
     Bakanlığın, www.sanayi.gov.tr adresindeki sitesinde verilen bilgilere göre, un, bulgur, pirinç, makarna, nohut, mercimek, şeker gibi kuru besinler ile kapalı teneke, şişe veya kutularda satılan yemeklik margarin, sıvı yağ, zeytin ve salçaların aylık olarak satın alınmalı, et mutlaka buzlukta dondurularak ya da kavrularak saklanmalıdır. 
     Ekmek ve süt günlük satın alınmalı, haftalık alınacaksa yoğurt yaparak buzdolabında korunmalıdır. 
     Satın alınan malın maliyetini yükseltmesi nedeniyle veresiye alışveriş yapılmamalı, yiyeceklerin fiyat ve kalitesi değişik satıcılarla karşılaştırılmalı, haftalık alışverişler manav ve bakkallardan daha ucuz olan semt pazarlarından, aylık alışverişler ise, tüketim kooperatifleri gibi daha az karla satış yapan yerlerden yapılmalıdır. 
     
     Yiyecek satın alırken... 
     Sitede, yiyecek satın alırken dikkat edilmesi gereken noktalara da işaret ediliyor. 
     Buna göre, alışverişe giderken mutlaka nelerin satın alınacağını gösteren bir liste yapılmalı ancak, listede yeralmasına rağmen pazara az geldiği için fiyatı yüksek olan bir yiyeceğin yerine başka bir yiyecek tercih edilmelidir. 
     Turfanda sebzeden daha ucuz, lezzetli ve besleyici olan mevsimlik sebze ve meyve tercih edilirse az parayla daha dengeli beslenme sağlanmış olur. 
     Paketlenmiş besin satın alırken de dikkatli olunması gerekiyor. Çünkü, ödenen paranın bir bölümü kullanılan ambalaj için alınıyor. Paketlenmiş yiyecek ve içeceklerden en çok satın alınan konserve, süt, meyve suları, bisküvi ve meyve esansları, besin boyaları ve katkı maddeleri eklenerek hazırlanmış gıdalardır. Bunların hepsinin doğal ve taze olanları daha ucuz ve besleyicidir. 
     Paketin içinde neler olduğu üzerindeki etiketten incelenmeli, boya katılmamış olanları tercih edilmelidir. 
     Paketin veya ambalajın delik, hasarlı olmamasına ve son kullanma tarihine dikkat ederek alınız. Konserve ve süt kutularında yarık, çatlak, kapaklarda bombe dışa dönüklük olmamalıdır. Özellikle pastörize sütlerde şişenin üstündeki tarih bir günü, uzun ömürlü sütlerde bir ayı geçmemiş olmalıdır. 
     Kuru fasulye, nohut, mercimek, un, bulgur ve pirincin taşlı, topraklı, böceklenmiş ve küflenmiş olmamasına dikkat edilmelidir. 
     Meyvelerin iri ve gösterişli olanları değil, düzgün, çürüksüz, pörsümemiş, sulu ve lezzetli olanlarını seçilmeli. İri, gösterişli starking elmanın içi unlandığından, küçük Amasya elmasından daha lezzetsizdir. Portakalın kabuğu ince olanı, mandalinanın çekirdeksiz olanını seçiniz. 
     Yeşil yapraklı sebzelerin yaprağı bol ve yeşil olanları, patatesin yeşillenmemiş ve çillenmemiş olanları iyidir. Yeşil fasulyenin kırıldığında gevrek ve kılçıksız olanını seçiniz. 
     Yumurtanın en kalitelisi taze ve iri olanıdır. Yumurtanın sarısının koyu ve açık sarı olması besin değerini fazla etkilemez taze yumurtanın hava boşluğu küçüktür, hafif değildir ve sallanırken ses gelmez. 
     Balığın iri veya küçük olması besin değerini etkilemez, taze olması önemlidir. Taze balığın solungaçları kırmızı, pulları yapışık, görünüşü diridir. 
     Etin yağsız olanının besleyici değeri daha yüksektir. Süt kuzusunun etinin önemli bölümü sudur. Kahvaltılık margarinlerin su oranı da yemeklik margarinden daha yüksektir. 
     Saklama imkanı yoksa israfı azaltmak için gerektiğinden çok besin almayınız. 
     
     Saklama koşulları 
     Yiyecekleri satın almak kadar uygun koşullarda saklamak da önemlidir. 
     Pirinç, bulgur, kuru fasulye, nohut gibi besinleri içerindeki taş, toprak ve diğer yabancı maddeleri ayıkladıktan sonra bez torbalarda, yağları da kapalı olarak serin ve ışıksız yerlerde saklamak gerekiyor. 
     Taze sebzeler dayanıksızdırlar. Ispanak, marul gibi sebzeleri, köklerindeki çamur, toz ve toprakları gidecek şekilde yıkadıktan sonra naylon torbalara koyarak buzdolabında 3-5 gün saklayabilirsiniz. Diğer taze meyve ve sebzeleri de çamurluysa yıkadıktan sonra, çamurlu değilse yıkamadan naylon torbalara koyarak buzdolabında saklayınız. Naylon torbanın birkaç yerinde delik olursa, saklanırken fazla nemden çürümeleri önlenir. 
     Patatesi orta nemli, karanlık, hava akımı olan yerde, kuru soğanı serin ve kuru yerde saklayınız. 
     Pastörize sütü, yazın 1 gün, kışın 2-3 gün içinde tüketiniz. Hiç bir işlem görmemiş sütü önce kaynatınız ve iki gün içinde kullanınız. Uzun ömürlü sütü açtıktan sonra en geç üç gün içinde tüketiniz. 
     Ekmeği günlük alınız. Naylon torba içinde uzunca süre tutulan ekmek küflenebilir. Küfler görünür olabileceği gibi, gözle görünmeyebilir. Ekmek iki günden daha uzun bekleyecekse, buzluğa koyarak dondurunuz. Yenmeden bir saat önce buzluktan çıkarınız. 
     Eğer derin dondurucuya sahipseniz yiyeceklerinizi daha uzun süre saklayabilirsiniz. Ancak derin dondurucudan çıkardığınız yiyecekleri, çözüldükten sonra yeniden dondurmayınız. 
     Sitede, alışveriş sırasında bir sorunla karşılaşılması durumunda da, Tüketici Sorunları Hakem Heyetleri'ne, Sanayi ve Ticaret İl Müdürlükleri'ne, Sanayi ve Ticaret Bakanlığı Tüketicinin ve Rekabetin Korunması Genel Müdürlüğü'ne, tüketici sorunlarına bakmakla görevli Asliye Hukuk veya Ticaret Mahkemeleri'ne, tüketicinin korunmasına yönelik faaliyet gösteren dernek ya da vakıflara başvurulabileceği belirtiliyor. 
     





</TEXT>
</DOC>
