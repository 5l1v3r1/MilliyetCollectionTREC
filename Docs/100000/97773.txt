<DOC>
<DOCNO> 97773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur08.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP'lı bakan Keçeciler "MHP sık sık fikir değiştiriyor" 
</HEADLINE>
<TEXT>

     Devlet Bakanı Mehmet Keçeciler, ''Milliyetçi Hareket Partisi'nin seçim mevzuatı ve daha pek çok konuda düşünmesi gereken noktalar var, bu yüzden sık sık fikir değiştiriyorlar'' dedi. 
     Keçeciler, A.A muhabirine yaptığı açıklamada, MHP'nin önce 1 Eylül'de, ardından da 29 Temmuz'da seçim kararı alınması için TBMM'yi toplantıya çağırdığını hatırlatarak, aynı imzalarla alınmış bu iki kararın aynı anda doğru olamayacağını söyledi. 
     Keçeciler,''Seçim olmazsa siz de koalisyondan ayrılmayı düşünür müsünüz '' sorusu üzerine, '' Seçim olmazsa diye politika yapmak doğru değil. MHP'nin seçim kararı alınması için TBMM'yi neden iki farklı tarihte toplantıya çağırdığını kamuoyuna açıklaması gerekir'' dedi. 
     Bu konudaki düşüncelerin netleşmesi gerektiğini kaydeden Keçeciler şunları söyledi 
     ''Demek ki, MHP'nin seçim mevzuatı ve daha pek çok konuda düşünmesi gereken noktalar var. Bu nedenle, sık sık fikir değiştiriyorlar. Seçim olacaksa buna TBMM karar verecektir. 1983'den bu yana zamanında seçim olmamış, her zaman erken seçim yapılmıştır. 
     Bunlarda ANAP hep aktif rol oynamıştır. Erken seçim millet menfaatine uygun düşüyorsa, kaçınılmazdır. Ankara'da çok değişiklikler olmaktadır. Bu nedenle biz çok dikkatli davranıyor ve yapamayacağımız vaatlerde de bulunmuyoruz.'' Bakan Keçeciler, son günlerde ANAP'ın HADEP ile seçim ittfakına gireceği ile ilgili tartışmalara ilişkin olarak da ''HADEP ya da diğer partilerle ittifak yapmayı düşünmüyoruz. Geçmişte BBP ile yaptığımız ittifakın halen acısını çekiyoruz. Biz tecrübeli bir partiyiz, ittifaklara sıcak bakmıyoruz'' dedi. 
     





</TEXT>
</DOC>
