<DOC>
<DOCNO> 68630 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sondun05.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğazı kesilen adam mezardan çıkıp saldırganları yakalattı 
</HEADLINE>
<TEXT>

     ABD'nin Alabama eyaletinde 2 kişinin saldırısına uğrayarak boğazı boydan boya kesilen bir adam, gömüldüğü mezardan çıkıp polise başvurdu ve 2 kişi oldukları bildirilen saldırganları yakalatmayı başardı. 
     Forrest Bowyer adlı 54 yaşındaki adamın 12 yaşındaki oğlunun da saldırganlar tarafından öldürüldüğü ve aynı mezara gömüldüğü bildirildi. Şerif Tommy Boswell, saldırıya uğrayan Bowyer'in hastahaneye kaldırıldığını, boğazının dikildiğini ve büyük olasılıkla sağlığına kavuşacağını ifade etti. 
     Şerifin verdiği bilgiye göre, olay geçen Pazar gecesi Michael David Carruth 43 ve Jimmy Lee Brooks 22 adlı 2 saldırganın, kendilerini narkotik büro görevlileri olarak tanıtarak Bowyer'in evine gelmesiyle başladı. Saldırganların, Bowyer'in eski otomobil alıp sattığını bildikleri ve üzerinde çok para bulunduğunu sandıkları ifade edildi. 
     2 adam, Bowyer ve 12 yaşındaki oğlu Brett'i zorla bir otomobile 
     bindirdikten sonra Phenix City kasabasının 30 km dışında bir yere götürdü. Burada Bowyer'den para isteyen saldırganlara, yaşlı adam üzerindeki paraları verdi. Buna rağmen 2 saldırgan Bowyer'in boğazını boydan boya kesti ve kendisini aceleyle kazdıkları 45 santim derinliğindeki mezara koydu. Saldırganlar, adamın 12 yaşındaki oğlunu da tabancayla vurduktan sonra babasının üzerine attı ve üzerini toprakla kapatarak olay yerinden uzaklaştı. Boğazı kesildiği halde bilincini kaybetmeyen Bowyer, yaklaşık 15 dakikada üzerindeki toprağı eşeleyerek mezardan çıkmayı başardı ve anayola kadar giderek, geçen araçlardan birini durdurdu. Daha sonra olay yerine gelen polislere saldırıya uğradıkları yeri gösteren Bowyer, ambulansla hastaneye kaldırıldı. Bowyer'in verdiği bilgiden yola çıkan polisler, Carruth'u Pazartesi sabahı kullandığı arabanın içinde yakaladılar. Bowyer'in eşkalini tarif ettiği ve adını verdiği Brooks da aynı gün akşam saatlerinde yakalandı. Mahkemeye çıkarılan iki sanık, derhal tutuklanarak hapse konuldu. Saldırganların yargılanmasına önümüzdeki günlerde başlanması bekleniyor. 
     






</TEXT>
</DOC>
