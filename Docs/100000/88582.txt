<DOC>
<DOCNO> 88582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/dunya/adun.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimin sırası mıydı 
</HEADLINE>
<TEXT>

Fransa’da yarın parlamento seçimlerinin ilk turu yapılacak ama halk Dünya Kupası nedeniyle sandığa ilgisiz. Politikacılar, Elensek de millet seçimlerin farkına varsa’ diyor 
     MİNE G. KIRIKKANAT Paris 

     Fransa, Dünya Kupası’nın gölgesinde yarın genel seçimlerin ilk turu için sandık başına gidiyor. Kupayla yatıp kupayla kalkan halk, Fransız milli takımının aldığı başarısız sonuçlar yüzünden 11 Haziran’daki Danimarka maçına odaklanırken, politikacılar, "Elensek de millet artık seçimlerin farkına varsa" diyor. 
     Bir başka deyişle seçimlerin kaderi, simgesi horoz olan Fransız milli takımının dünya kupasındaki performansına bağlı. Dünya Kupası yüzünden birinci tura genel bir ilgisizlik içinde girilirken, milli takımın elenmesi halinde seçimin ikinci turuna daha yüksek bir katılım olacağı söyleniyor. 
     Dünya Kupası nedeniyle hiç kimsenin dinlemediği seçim nutukları atan politikacılar, özel sohbetlerde, "Şu Horozlar yenilse de, artık seçimle ilgilensek" diyorlar. 
     
     3 gol rejimi sarsar 
     İlk iki maçta varlık gösteremeyen Horozların umutları ise üçüncü maçta üç gol atmasına bağlı. Üç gol atarsa, seçimlerin ikinci turu da sönük geçecek. Atamayıp elenirse, ülkedeki "yurttaşlık bilinci" şahlanacak. 
     İkinci turu 16 Haziran’da yapılacak seçimde 40 milyondan fazla seçmen oy kullanacak. 4 yıldan beri merkez sağdan bir cumhurbaşkanı ile sosyalist bir başbakan tarafından yönetilen ülkede, geçen ay ezici bir çoğunlukla yeniden cumhurbaşkanı seçilen Jacques Chirac, kendisiyle uyum içinde çalışabilecek bir hükümetin ülke yararına olacağını belirtti. 
     Aşırı sağın yükselişini Fransa’nın sürekli iki başlı bir icraat içinde olmasına bağlayan Chirac, seçmene adres olarak tüm merkez sağ partilerin bir araya toplandığı UMP’yi Cumhurbaşkanı Çoğunluk Birliği gösterdi. 
     
     9 yıl sonra mecliste 
     Komünistlerin oy potansiyelinin yarıya indiği, Sosyalistlerin ise, "nasıl olsa kaybedeceğiz" diye isteksiz bir kampanya yaptığı seçimlerde, merkez sağ birlik UMP’nin tek korkusu, aşırı sağcı Jean - Marie Le Pen liderliğindeki Ulusal Cephe’nin 1993’ten bu yana ilk kez meclise girmesi. Ulusal Cephe’nin en az 4 milletvekili çıkarmasına kesin gözüyle bakılıyor. 
     Fransa, genel seçimlerin ilk turuna, rekor seviyede milletvekili adayıyla gidiyor. Fransa’da seçimlerin ilk turunda, 577 sandalye için 8 bin 456 milletvekili adayı yarışacak. Bir sandalye için ortalama 15 aday var. 
     
Anketlere göre sağ fark yapacak      Son yapılan anketler, sağ partilerin açık farkla seçimi kazanacağını gösteriyor. IPSOS kamuoyu araştırma merkezi tarafından yapılan bir ankete göre, sağ partiler oyların yüzde 40’ını, sol partilerse yüzde 36’sını alacak. Aşırı sağın yüzde 12, aşırı solun da yüzde 3.5 civarında oy alması bekleniyor. Bu oranlara göre, sağ partiler Meclis’te 339 ile 381 arasında sandalye alırken, sol partilerin sandalye sayısı 174 ile 216 civarında kalacak. 
     
Chirac, sınırlı af çıkartacak      Halkın sempatik ve dinamik bulduğu Başbakan Jean - Pierre Raffarin, işbaşında kalacağına o kadar emin ki, seçim sonrası yasa tasarılarını hazırlamaya başladı bile. Düzenlemeler arasında "sınırlı af yasası" da var. 
     Cumhurbaşkanı Chirac, seçimlerden sonra, infaz sürelerinin sonuna gelmiş cinayet, tecavüz, terör hükümlülerinin yanı sıra, bazı trafik suçlarının da "Cumhurbaşkanlığı Affı" kapsamına alınacağını açıkladı. 
     



 DÜNYA 











</TEXT>
</DOC>
