<DOC>
<DOCNO> 62187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun17.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin'e kızan iki Kuveytli mahkum Hıristiyan oldu 
</HEADLINE>
<TEXT>

     Kuveyt'te 2 mahkum, din adına çocukları öldürmekle suçladıkları Usame bin Ladin'e kızarak, Hıristiyan oldu. 
     El Kabas gazetesinin haberine göre, Faysal S. ve Nail M.A isimli mahkumlar, din değiştirdikten sonra ''büyük bir rahatlık'' hissettiklerini söylediler. 
     ''Eğer İslamiyet gerçek bir din olsaydı, Usame bin Ladin çocukları öldürmezdi'' diyen Kuveytli mahkumlar, ''İncil'i okuduklarını ve çok etkilendiklerini'' ifade ettiler. 
     Mahkumların bir rahiple görüşmek istediklerini, ancak bunu reddeden bir cezaevi yetkilisinin, mahkumları dinden dönmekle suçlayarak, ölümle tehdit ettiğini yazan gazete, mahkumların da boyun eğmeyi reddetiklerini ve kendilerine yardım etmeleri için Kuveyt'teki yabancı büyükelçiliklerle temasa geçmek istediklerini duyurdu. 
     Gazetede olayla ilgili yer alan yorumda da ''ABD'nin 11 Eylül saldırılarının arkasında Müslümanlar olduğu suçlamasıyla başlattığı medyatik kampanyanın, Kuveytli 2 mahkumun din değiştirmelerine neden olduğu'' belirtildi. 
     793 bin nüfuslu Kuveyt'te Hıristiyanların sayısı 200'ü geçmiyor. 
     Bunların büyük bölümünü, ülkeye 1930 ve 1940'larda yerleşen Türk, Iraklı ve Filistinli aileler oluşturuyor. 
     Kuveyt'te ayrıca, Batılı ülkelerden 250 bin dolayında Hıristiyan yabancı bulunuyor. 
     






</TEXT>
</DOC>
