<DOC>
<DOCNO> 56621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/soneko01.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İran doğalgazı Türkiye'ye pompalanmaya başlandı 
</HEADLINE>
<TEXT>

     Türkiye ile İran arasında yapılan doğalgaz alım satım anlaşması çerçevesinde İran'dan doğalgazın Türkiye'ye pompalanmasına saat 20.30 itibarıyla başlandı. 
     Enerji ve Tabii Kaynaklar Bakanı Zeki Çakan, yaptığı yazılı açıklamada, 8 Ağustos 1996 tarihinde İran ile yapılan Doğalgaz Alım Satım Anlaşması çerçevesinde bu ülkeden alınması öngörülen doğalgazın bugün saat 20.30 itibarıyla Türkiye'ye sevkine başlandığını bildirdi. 
     Açıklamaya göre, anlaşma uyarınca, bu yıl sonuna kadar, ilk yıl için öngörülen 3 milyar metreküp doğalgazın önümüzdeki günlere düşen payı olan 165 milyon metreküplük bölümü alınacak. 
     Bakan Zeki Çakan, açıklamasında şunları kaydetti 
     ''İran ile aramızda mevcut işletme anlaşmasına göre, Türkiye'ye sevkedilecek gazın ölçüleceği İran'daki Bazargan Ölçüm İstasyonu'nun 30 Temmuz 2001 tarihinde hazır olması gerekiyordu. Ancak o tarihte 
     BOTAŞ ve İran Milli Gaz Şirketi heyetlerince yapılan tetkikler sonucu gaz alımına başlanılabilmesi için İran tarafınca tamamlanması gereken ölçüm istasyonunun henüz hizmete hazır olmadığı tespit edilmiş ve yapılması gereken işler belirlenerek imza altına alınmıştı. 
     Bu süre içinde, istasyonda tespit edilen bazı eksikliklerin henüz giderilememiş olmasına rağmen ölçüm istasyonunun sertifikalandırılmasıyla görevli uluslararası şirketin de onayı alınarak gaz sevkiyatına başlanmıştır.'' Bakan Çakan, anlaşma kapsamında gelecek yıl İran'dan 4 milyar metreküp doğalgaz alınmasının öngörüldüğünü, bu miktarın her yıl artarak 2007 yılında 10 milyar metreküpe ulaşacağını bildirdi. 
     Zeki Çakan, açıklamasında, Rusya, Cezayir ve Nijerya'dan sonra İran'dan da doğalgaz alımına başlanmasıyla enerji kaynaklarının çeşitlendirilmesi yönünde bir adım daha atıldığını kaydetti. 
     






</TEXT>
</DOC>
