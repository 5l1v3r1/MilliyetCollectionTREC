<DOC>
<DOCNO> 81504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sonspo09.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyaspor'dan şok kararlar... 
</HEADLINE>
<TEXT>

     Birinci Süper Futbol Ligi'nden düşmesi kesinleşen Antalyaspor'da, futbolculara ceza yağdı. 
     Antalyaspor Basın Sözcüsü Murat Bulat, basın toplantısı düzenleyerek, Yönetim Kurulu'nun aldığı kararları açıkladı. 
     Bulat, futbolcuların, iki hafta önce oynanan Antalyaspor-Diyarbakırspor maçı öncesi kampa girmedikleri için 7 milyar, Yönetim Kurulu aleyhine basın toplantısı düzenledikleri ve Yönetim Kurulu aleyhinde açıklama yaptıkları için iki ayrı maddenin işletilerek 18.5 ve 12.5 milyar, karşılaşmaya siyah formayla çıktıkları için de 18.5 milyar olmak üzere toplam 56 milyar 500'er milyon lira para cezasına çarptırıldığını bildirdi. 
     Bulat ayrıca, Diyarbakırspor maçında kırmızı kart gören Gürçay ile Samsunspor maçında kırmızı kart gören Atilla Birlik'e de disiplin cezası verildiğini açıkladı. 
     Bulat, dün yapılan idmana çıkmayan Gürcan'ın da cezalandırılacağını belirterek, bu futbolcunun idmana katılmadığını noter kanalıyla belgelediklerini kaydetti. 
     Antalyaspor'un küme düşmesinde herkesin sorumluluğu olduğunu belirten Bulat, ''Biz, Yönetim Kurulu olarak bu payımızı kabulleniyoruz. Ama herkes kabullenmeli. Sadece suçu Yönetim Kurulu'na atmak haksızlık olur'' diye konuştu. 
     Kulübün futbolculara olan borcuyla ilgili de bilgiler veren Bulat, 26 Nisan 2002 tarihine kadar futbolculara 3 trilyon lira para 
     ödendiğini kaydederek, ''Futbolculara kalan borcumuzun tamamı 1 trilyon liradır. Bu da diğer kulüplerle kıyasladığınızda oldukça az bir rakamdır'' dedi. 
     Antalyaspor'un, ligde futbolcularına en çok para ödeyen 6 kulüpten biri olduğunu ifade eden Bulat, ''Ne yazık ki, kulübümüz ilk 6 içinde olduğu halde, takımımız sondan ikinci sırada yer alarak küme düşmüştür. Buna üzülmemek mümkün değil'' diye konuştu. 
     
     YÖNETİM KURULU'NUN İSTİFASI 
     Murat Bulat, kulübün yeniden yapılandırılması ve Başkan Bekir Kumbul'un daha rahat çalışabilmesi için, dün akşam yapılan toplantıda 12 kişilik yönetim kurulunun tamamının istifa kararı aldığını söyledi. 
     Kulüp tüzüğüne göre, Başkan'ın, yeni yönetim kurulunu doğrudan atama yoluyla oluşturma hakkı bulunduğunu anlatan Bulat, kulübün hızla yapılandırılarak gelecek yıl yeniden Süper Lig'e çıkarılmasının sağlanacağını bildirdi. 
     
     HAKEMLERE SİTEM 
     Antalyaspor'un küme düşmesinde Antalyaspor camiası kadar, hakemlerin de etkili olduğunu öne süren Bulat, özellikle Rizespor, Denizlispor ve Diyarbakırspor'la yapılan maçlarda takımın haklarının gasp edildiğini savundu. 
     Şike Çetesi davasındaki müdahil tavırlarının süreceğini de vurgulayan Bulat, ''Elimizde önemli bilgiler ve belgeler var. O nedenle Temiz Futbol için davayı sonuna kadar takip edeceğiz. Tüm camianın ortak görüşü bu yöndedir'' dedi. 
     Ligin şaibeli olduğunu da öne süren Bulat, bu nedenle bu yıl ligden düşmenin kaldırılmasının da gündemde olduğunu hatırlatarak, şöyle konuştu 
     ''Geçtiğimiz pazartesi günü yapılan Futbol Federasyonu ve Kulüpler Birliği Toplantısı'nda bu konuda ortak bir görüş belirdi. Futbol Federasyonu, Kulüpler Birliği'ne ligin 21 maçla oynanması konusundaki görüşlerini sordu. Birkaç gün içerisinde kulüpler, bu konudaki görüşlerini federasyona iletecekler ve buna göre bir karar verecek. 
     Beklentimiz odur ki, bu yıl ligden düşme kaldırılacak.'' Teknik Direktör Giray Bulak ile bir sorunları olmadığına da değinen Bulat, ''Kendisiyle görüşeceğiz ve birkaç gün içerisinde bu konuda da bir karar vereceğiz'' diye konuştu. 
     





</TEXT>
</DOC>
