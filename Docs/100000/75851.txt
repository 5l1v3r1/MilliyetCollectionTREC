<DOC>
<DOCNO> 75851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur19.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktor soyguncu konuştukça çözülüyor... 
</HEADLINE>
<TEXT>

     İş Bankası 4. Levent Şubesi soygununa ilişkin gözlem altına alınan şebeke elebaşı Dr. Hakan İnce'nin, ''Türkiye'de faaliyet gösteren bütün radikal dinci örgütleri incelediği, ancak mevcut örgütlerin ülkeye ve İslam'a hizmet etmedikleri gerekçesiyle yeni bir örgüt kurmayı planladığı'' bildirildi. 
     Asayiş Şube Müdürlüğü'nde sorgulanan 8 kişinin elebaşı olduğu öne sürülen Hakan İnce'nin, yakalanmadan önce Kağıthane'deki bir evde oturduğunu, ancak evden hiç çıkmadığını belirleyen polis, herhangi bir çatışma yaşanmaması için birkaç gün İnce'nin evden çıkmasını bekledi. 
     Evden çıkınca yakalanarak gözaltına alınan İnce'nin, sorgusunda, Çukurova Üniversitesi Tıp Fakültesi'ni bitirdiği, bu süre içerisinde dini eğitim alarak Türkiye'de faaliyet gösteren radikal dinci bütün örgütleri incelediği ve olumlu-olumsuz yanlarını irdelediği anlaşıldı. 
     ''İncelemeleri sonucu bu örgütlerin ülkeye ve İslam'a hizmet etmedikleri kanısına vardığı'' belirtilen İnce'nin, İş Bankası 4. 
     Levent Şubesi soygunu ile ''para bulma aşamasını kapatmayı, paralarla silah aldıktan sonra da kendi örgütünü kurmayı, bu örgüt adına bazı siyasiler ile işadamları ve medya kuruluşlarına silahlı ve bombalı saldırı düzenlemeyi planladığı'' ortaya çıktı. 
     ''Hizbullah terör örgütünü, sistem tarafından PKK'ya karşı kurulan bir örgüt olmakla suçladığı'' kaydedilen İnce'nin, oldukça rahat davrandığı sorgusunda, ''Bir yıl daha beni yakalayamamış olsaydınız, örgütüm tamamdı. Kendi örgütümü kendim yaratacaktım'' dediği ifade edildi. 
     Bu arada, gözaltında bulunan İnce'nin eşi Fadime İnce'nin de soygundan önce banka şubesinde yapılan keşife katıldığı ve eşinin kurmayı planladığı yasadışı örgütten haberdar olduğu bildirildi. 
     Olayla ilgili yakalanan diğer kişilerin ise ''Hakan İnce'nin verdiği her talimatı yerine getirebilecek kadar ona bağlı oldukları'' belirtildi. 
     






</TEXT>
</DOC>
