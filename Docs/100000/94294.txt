<DOC>
<DOCNO> 94294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur12.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Türkiye iktidar boşluğu içindedir" 
</HEADLINE>
<TEXT>

     CHP Genel Başkanı Deniz Baykal, hükümetin dağınıklık içine girdiğini, Türkiye'de iktidar boşluğu yaşandığını söyleyerek, ''Hükümet, daha fazla uzatmadan, anayasal düzen içinde, fiili durum yaratmaya zorlamadan, hukuki darbe, tıbbi darbe aramadan gerekeni yapmalıdır'' dedi. 
     Antalya'nın Korkuteli İlçesi'nde, Kırkpınar Yayla Şenlikleri'ne katılan CHP Genel Başkanı Deniz Baykal, gazetecilere açıklamalarda bulundu. 
     Türkiye'de hükümetin ''Doğal'' ömrünü tamamladığını öne süren Baykal, ''Bu hükümet, ülkenin içinde bulunduğu önemli sorunlar karşısında, uyum içinde politikalar izleyemez duruma gelmiştir'' diye konuştu. 
     Hükümetin, görevini yapamadığını, sorumluluklarını yerine getiremez hale geldiğini belirten Baykal, şöyle konuştu 
     ''Hükümet, kendi içinde sorunlu haldedir. Parlamento tatildedir. 
     Ancak hükümet, AB için önemli adımları atamamıştır. Bu önemli adımları atamayan hükümet, dağınıklık içine girmiştir. Bu hükümet, işlevini tamamlamıştır.'' Türkiye'nin, yeni bir geçiş dönemine girdiğini belirten Baykal, ''Bu geçiş dönemi sancılı olacaktır. Türkiye, çok sancılı bir döneme sürüklenmektedir. Tehlikeli bir süreç içinde olacağımızı düşünüyorum'' dedi. 
     Türkiye'nin, iktidar boşluğu içinde olduğu görüşünü savunan Baykal, şöyle devam etti 
     ''Başbakan, başbakan yardımcıları, kendi içlerinde açıktan ya da örtülü çatışma içindedir. Kaygı verici bir dönem içindeyiz. Türkiye, iktidar boşluğunu daha uzun taşıyamayacaktır. Böyle devam ederse, yeni sorunlar üretilmesi kaçınılmaz hale geliyor. Dostlar ayrı düştü. 
     Hükümet, daha fazla uzatmadan, zorlamadan, anayasal düzen içinde, hukuki darbe, tıbbi darbe aramadan gerekeni yapmalıdır. Sayın Başbakan, bizzat inisiyatifi ele alarak seçim ilan etmelidir. 
     Başbakan, kendisi de işin başında olmak üzere ülkeyi seçime götürmelidir. Başbakan, Türkiye'yi makul şekilde seçime götürmelidir. 
     Bunu yapması Türkiye'ye büyük bir ferahlık getirir. Yeni bir şans ortaya çıkar. Yeni bir parlamentonun çıkarılmasına fırsat vermek lazım. Yeni tabloya ihtiyaç var. Ancak fiili durum yaratarak, birilerini dışlayarak, Cumhurbaşkanı'nı dışlayarak yapay hükümet girişimleri yarar sağlamaz. Yapılacak iş seçimdir.'' Baykal, gazetecilerin, Devlet Bakanı Kemal Derviş'in CHP'ye geçeceği yolunda iddialar bulunduğunu hatırlatması üzerine, ''Sayın Derviş hükümet üyesidir. Hükümette görev yapan bakanlara telkin yapmamız mümkün değildir. Derviş'e başarılar diliyorum. Herkes, kendi partisinde görev yapsın diyoruz'' dedi. 
     CHP Genel Başkanı Baykal, Antalya'nın, Türkiye'nin en önemli kentlerinden biri olduğunu ve çeşitli sorunlar yaşadığını bildirdi. 
     Antalya'nın, turizm ve tarım alanında önemli potansiyele sahip olduğunun altını çizen Baykal, turizme, tarıma sahip çıkılması gerektiğini vurgulayarak, şunları kaydetti 
     ''Antalya'yı Türkiye'yi çeken bir lokomotif haline getirmeliyiz. 
     Antalya, çekim merkezi haline getirilmeli. Antalya Havalimanı artık yetersiz kalmaya başladı. Türk Turizmi'nin çok ciddi sorunları var. 
     Turistik tesisler ve tur operatörlüğü, yabancıların eline geçmeye başladı. Turizm ucuzluyor. Turist sayısı artıyor ama, döviz girdisi artmıyor. Paralar, yabancı şirketlere gidiyor. Türk Turizmi'ni ucuzlamaktan kurtarmak lazım.'' 
     





</TEXT>
</DOC>
