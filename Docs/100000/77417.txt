<DOC>
<DOCNO> 77417 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur18.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
RTÜK Yasası Anayasa Komisyonu'nda kabul edildi 
</HEADLINE>
<TEXT>

     TBMM Anayasa Komisyonu, Cumhurbaşkanı Ahmet Necdet Sezer tarafından, bir daha görüşülmek üzere TBMM'ye iade edilen Radyo ve Televizyonların Kuruluş ve Yayınları Hakkındaki Yasa ve bazı yasalarda değişiklik yapan yasayı değiştirmeden kabul etti. 
     Anayasa'nın 89. maddesine göre, Genel Kurul'da da değiştirilmeden kabulü durumunda Cumhurbaşkanı Sezer yasayı yayımlamak zorunda kalacak. 
     Turhan Tayan başkanlığında toplanan komisyon veto edilen ve atıfta bulunulanlarla birlikte 17 maddeyi görüşerek aynen benimsedi. 
     Muhalefet milletvekillerinin ret oylarına karşı iktidar partilerinin milletvekillerinin oylarıyla kabul edilen yasanın TBMM Genel Kurulu'nda öncelikle görüşülmesi için de karar alındı. 
     Komisyonda kabul edilen yasayla radyo ve televizyonlar ile veri yayınlarında uyulması gereken yayın ilkeleri belirlendi. 
     Radyo ve Televizyon Üst Kurulu üyelerinin görev süreleri, bu yasaya göre yeni üyelerin atanmalarından itibaren sona erecek. Kurul 9 üyeden oluşacak. 
     Üst Kurul üyelerinden 5'i TBMM Genel Kurulu'nca seçilecek. Siyasi partilerce bildirilecek adaylar Genel Kurul'da ayrı ayrı oylamaya tabi tutulacak ve seçilemeyenlerin yerine partilerce yeni adaylar bildirilebilecek. 
     Üyelerden 2'si YÖK Genel Kurulu'nun, göstereceği iki aday arasından Bakanlar Kurulu'nca belirlenecek. Bir üye, en çok sarı basın kartı sahibi üyesi bulunan iki gazeteciler cemiyeti ile Basın Konseyi'nin ortaklaşa göstereceği iki aday arasından Bakanlar Kurulu'nca seçilecek. Üyelerden biri de MGK Genel Sekreterliği'nin göstereceği iki aday arasından Bakanlar Kurulu tarafından belirlenecek. 
     
     HİSSELER NAMA YAZILACAK, KAMU İHALELERİNE GİREBİLECEKLER 
     Özel radyo ve televizyon sahipleri, kamu ihalelerine girebilecek ve menkul kıymetler borsalarında işlemde bulunabilecek. 
     Özel radyo ve televizyon kuruluşlarının hisseleri nama yazılacak. 
     Yıllık ortalama izlenme veya dinlenme oranı yüzde 20'yi geçen bir televizyon veya radyo kuruluşunda gerçek veya tüzel bir kişinin veya sermaye grubunun payı yüzde 50'yi geçemeyecek. Bu oranı geçtiği takdirde hisseleri halka arz ederek yüzde 50'nin altına indirecek. 
     Hisselerin halka arzında Üst Kurul'un da onayı alınacak. 
     
     KAPATMA YERİNE... 
     Üst Kurul, öngördüğü yükümlülükleri yerine getirmeyen, izin şartlarını ihlal eden, yayın ilkelerine ve yasada belirtilen diğer esaslara aykırı yayın yapan radyo ve televizyon kuruluşlarına öncelikle kapatma yerine başka cezalar verecek. 
     Yayın ilkelerine aykırılığın tekrarı durumunda ulusal düzeyde yayın yapan kuruluşlara ihlalin ağırlığına göre 125 milyar liradan az olmamak üzere 250 milyar liraya kadar, yerel ve bölgesel yayın yapan kuruluşlara ise kapsadığı yayın alanı itibariyle 5 ila 100 milyar lira arasında idari para cezası uygulanacak. Bu ceza, radyo yayınları için bu miktarların yarısı kadar olacak. 
     






</TEXT>
</DOC>
