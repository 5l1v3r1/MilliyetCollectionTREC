<DOC>
<DOCNO> 75749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/yasam/yas05.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Banka soyanlardan biri doktor çıktı 
</HEADLINE>
<TEXT>

Levent İş Bankası Şubesi’ni soyan biri doktor 6 kişi Adana’da yakalandı. Soyguncuların Hizbullah’la bağlantısı olduğu öne sürüldü 
     ERDAL KILINÇ İSTANBUL ADANA DHA 

     İstanbul’da İş Bankası Yeni Levent Şubesi soygununa karıştığı iddia edilen Mehmet Boz, Adana’ya hasta ziyaretine giderken yakalandı. Mehmet Boz ile birlikte yine soyguna karıştığı ileri sürülen kardeşi Seydi Boz da gözaltına alındı. 
     İstanbul Emniyet Müdürlüğü banka soygununa katılanlardan iki kişinin Adana’nın Karaisalı İlçesi doğumlu Mehmet 31 ile kardeşi Seydi Boz olduğunu belirleyerek bu kişilerin yakalanması için Adana Emniyet Müdürlüğü’ne faks geçti. Adana Emniyet Müdürlüğü ekipleri, Boz kardeşlerin, Karaisalı ilçesine bağlı Bekirli köyünde oturduğunu belirledi. Polisler Mehmet Boz’un önceki gün öğleden sonra Adana’ya giden Çatalan minibüsüne bindiğini görünce takibe aldı. Minibüs Adana girişinde Göçmenevleri Kavşağı’nda durduruldu ve Mehmet Boz gözaltına alındı. Mehmet Boz’un ifadesinden hareket eden polisler, kendisiyle birlikte soyguna karıştığı ileri sürülen kardeşi Seydi ile Bahtiyar Gönül’ü de yakaladı. 
     Emniyet Müdürlüğü’ne getirilen Boz kardeşler ile Gönül, sorgularından sonra İstanbul’a götürüldü. 
     Soygun olayına karıştığı iddia edilen Çorum Devlet Hastanesi’nde görevli enişteleri Dr. Hakan İnce ile eşi Fadime’nin de yakalandığı belirtildi. İstanbul’da da bir tekstilci gözaltına alındı. Soyguncuların Hizbullah terör örgütüyle bağlantıları olduğu öne sürüldü. 
     



 YAŞAM 


















</TEXT>
</DOC>
