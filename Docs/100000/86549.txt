<DOC>
<DOCNO> 86549 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun34.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Af Örgütü "2001'de insan hakları ihlalleri azalmadı" 
</HEADLINE>
<TEXT>

     Uluslararası Af Örgütü, 2001 yılında da tüm dünyada insan hakları ihlallerinin azalmadığını, yargısız idam, ortadan kaybolma, işkence ve yargılanmadan mahkumiyetlerin devam ettiğini bildirdi. 
     Merkezi İngiltere'nin başkenti Londra'da bulunan ve 42 yıldır tüm dünyadaki insan hakları ihlallerini izleyen örgütün geçen yılı kapsayan raporunda, 47 ülkede yargısız idam, 35 ülkede ortadan kaybolma, 111 ülkede işkence ve 56 ülkede de yargılanmadan mahkumiyetin devam ettiği ve tüm bunların ''buzdağının sadece görünen yüzü olduğu'' belirtildi. 
     Örgütün raporunda kıtalara göre değerlendirme ise şöyle yapıldı 
     
     AFRİKA 
     Çad'dan Liberya'ya, Demokatik Kongo Cumhuriyeti'nden Zimbabve'ye kıtanın hemen her ülkesinde çatışmaların ve siyasi baskıların sürdüğü belirtilen raporda, milyonlarca insanın kıtadaki çatışma ve siyasi çekişmelerden büyük sıkıntı çektikleri bildirildi. 
     Zimbabve'de Mart ayında yapılan seçimlerden önce halk üzerindeki siyasi baskıların doruk noktasına ulaştığı, Devlet Başkanı Robert Mugabe'nin göreve gelmesinden sonra 17 bin kişinin ülkeden açmak zorunda kaldığına dikkat çekildi 5 milyon Sudanlının kendi ülkesinde ya da dışarda mülteci 
     durumunda olduğu belirtilen raporda, Nijerya'da ise bazı grupların ülkenin bazı bögelerinde hakimiyet sağladıkları ifade edildi. 
     
     AMERİKA 
     11 Eylül'de ABD'de düzenlenen terörist saldırılardan sonra terörle 
     mücadele operasyonlarının tüm dünyada olduğu gibi ABD'de geniş kapsamlı olarak devam ettiği kaydedilen raporda, bu ülkede saldırılardan sonra operasyonlar sırasında 1200'den fazla kişinin gözaltına alındığı, Müslüman ve Ortadoğu ülkesi vatandaşlarına karşı önyargılı hareketler olduğunun altı çizildi. Kolombiya'da hem ordunun hem de paramiliterlerin sivil halka karşı insan hakları ihlalleri işlediği vurgulanan raporda, bu ülkede geçen yıl ordu ve desteklediği paramiliter güçlerin 4 bin sivili öldürdüğü, 1700 kişinin gerilla grupları tarafından kaçırıldığı ve 300 insanın ise kayıp olduğu bildirildi. Bu kıtada Meksika ve Peru gibi ülkelerde güvenlik güçlerinin geçmiş yıllarda olduğu gibi geçen yıl da işkence olaylarına karıştıkları belirtilirken, Latin Amerika ülkelerindeki insan hakları eylemcileri ve gazetecilere karşı kötü uygulamaların devam ettiği ifade edildi. 
     
     ASYA 
     Asya Pasifik ülkelerinin bazılarında insan hakları ihlallerinin arttığı belirtilen raporda, özellikle bazı ülkelerde 11 Eylül'den sonra güvenlikle ilgili kanunların kötüye kullanıldığına dikkat çekildi. 
     Raporda, geçen yıl tüm gözler Afganistan'da olmasına rağmen, Nepal'den Filipinler'e birçok ülkede şiddetin sürdüğü belirtilirken, geçen yılın son günlerinde Hindistan ile Pakistan arasındaki gerginliğin arttığı, Keşmir'deki şiddet olaylarında ayda ortalama 100 sivilin öldüğü ve bu bölgede nükleer savaş riski bulunduğu kaydedildi. 
     Sri Lanka'da şiddetin durulmadığı, devlet görevlilerinin işkence ve tecavüz suçları işlediğine ilişkin haberler geldiği belirtilen raporda, Çin'de de suçla mücadele opeasyonları çerçevesinde yaklaşık 2500 kişinin idam edildiği yazıldı. 
     
     ORTADOĞU VE KUZEY AFRİKA 
     Ortadoğu bölgesinde sistematik olarak insan haklarının ihlal edildiği belirtilen raporda, hem İsrail güvenlik güçlerinin hem de Filistinli grupların büyük ihlaller yaptıkları bildirildi. 
     Raporda, Cezayir'de güvenlik güçleriyle İslamcı militanlar arasındaki çatışmalarda yüzlerce sivilin öldüğü, Mısır'da işkencenin olağan bir uygulama haline geldiği, Irak'ta rejim muhaliflerinin idam edildiği ve işkencenin de sürdüğü kaydedildi. 
     
     AVRUPA 
     İspanya'dan Litvanya'ya Avrupa'nın birçok ülkesinde işkencenin hala yaygın bir uygulama olduğunun altı çizilen raporda, Çeçenistan'daki Rus askerlerinin Çeçen hasımlarına karşı geniş kapsamlı ihlallerde bulunduğu kaydedildi. 
     Balkanlar'da güvenlik sorunlarının devam ettiği belirtilen raporda, Bosna-Hersek'teki insanların hala ciddi korku içinde oldukları, Makedonya'da ise Arnavut militanların eylemlerinden sonra durumun hassas olduğu ifade edildi. 
     Raporda, Avrupa'nın tamamında ırkçı hareketlerin yükseldiği de belirtilerek, Finlandiya'dan İtalya'ya Avrupa'nın gelişmiş ülkelerinde yaşayan azınlıklara yönelik ırkçı saldırılar olduğu kaydedildi. 
     





</TEXT>
</DOC>
