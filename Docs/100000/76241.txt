<DOC>
<DOCNO> 76241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur01.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de yılın ikizleri seçildi... 
</HEADLINE>
<TEXT>

     Proc Medya tarafından ikincisi düzenlenen ''Twins Of The Year'' ikizler yarışmasında dereceye girenlere ödülleri törenle verildi. 
     Profilo Kültür Merkezi'nde düzenlenen gecede finale kalan 27 ikiz kıyasıya mücadele verirken, aralarında Süha Özgermi, Çiğdem Tunç, Ege, Nadide Sultan, manken Nefise Karatay ve aşçı Ümit Usta'nın da bulunduğu jüri karar vermekte bir hayli zorlandı. 
     Gecede ''Yılın İkizi'' Yalçın-Tayfun Turan olurken, ikincilik ödülünü Özcan-Kadir Edalı, üçüncülük ödülünü ise Vildan-Elvan Çakmak aldı. 
     Yarışmada ''Çocuk'' dalında birinciliği Meral-Merve Koç , ''Yetişkin'' dalında ise Pınar-Pelin Demir adlı ikizler kazandılar. 
     Yarışmada ayrıca ''En Başarılı Show Ödülü''ne Sinem-Gizem Göker, ''Jüri Özel Ödülü''ne Tuğçe-Gökçe Tabak, ''En Sempatik İkizler Ödülü''ne Yağmur-Damla Satılmış, ''En Uyumlu İkiz Ödülü''ne de Tamer-Taner Çetin layık bulundular. 
     Yarışmada dereceye giren ikizlere kupa ve geceye sponsor olan firmalarca çeşitli armağanlar verildi. 
     Gecede sanatçılar Pınar Altıok, Erol Büyükburç, Nadide Sultan ve Ege sevilen şarkılarını seslendirirken, manken Vahe Kılıçarslan kısa bir süre önce çıkardığı şiir kitabından izleyicilere bir şiir okudu. 
     






</TEXT>
</DOC>
