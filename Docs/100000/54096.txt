<DOC>
<DOCNO> 54096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko12.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... Kısa... 
</HEADLINE>
<TEXT>

     Hazine’den yüklü ödeme 
     Hazine, iç borç geri ödemesi bulunmayan bu hafta yüklü miktarda dış borç ödemesi yapacak. Bu haftaki 700 milyon dolara yakın ödemeyle birlikte, ilk 11 aydaki toplam dış borç ödemeleri 9.5 milyar dolara ulaşacak. Hazine’nin verilerine göre, bu haftaki ödemelerin en büyük bölümü yarın yapılacak. Bugün 1.2 milyon dolarlık dış borç ödemesinde bulunacak olan Hazine, yarın 562.9 milyon dolarlık ödeme gerçekleştirecek. Haftanın son üç günü de sırasıyla 71.2, 20.1 ve 16.7 milyon dolarlık ödeme yapılacak. Bu arada Hazine’nin geçen hafta yaptığı 500 milyon dolarlık tahvil ihracıyla sağladığı dış borçlanma da yine bu hafta hesaplara girecek. 
     
     Satılık mevduatlar için teklif alınıyor 
     Tasarruf Mevduatı Sigorta Fonu TMSF , satılığa çıkardığı mevduat havuzları için teklifleri bu hafta alıyor. Teklif vermek isteyen bankalar, Fon bünyesindeki bankaların ikisi Türk Lirası, ikisi döviz, toplam dört mevduat havuzuyla ilgili bilgilerini bugünden itibaren alabilecekler. İlgilenen bankalar mevduat havuzu karşılığında istedikleri devlet iç borçlanma senetlerinin nominal tutarını çarşamba günü saat 12.00’ye kadar kapalı zarf içersinde TMSF Tahsilat Dairesi veya Aktif Yönetim Dairesi’ne verecekler. İhaleyi kazanan katılımcı ile teknik ve hukuki altyapı hazırlıkları perşembe ve cuma günü yapılacak. Devir işlemleri ise 3 Aralık 2001 Pazartesi günü gerçekleştirilecek. 
     
     Toprak şirketleri sermaye artırıyor 
     Toprak Factoring ile Toprak Finansal Kiralama, kayıtlı sermaye tavanlarını büyütmeye hazırlanıyor. İki şirket, kayıtlı sermaye tavanlarını artırmak için Sermaye Piyasası Kurulu’na SPK başvurdu. Toprak Finansal Kiralama ile Toprak Factoring, 10 trilyon lira düzeyinde bulunan kayıtlı sermaye tavanlarını 50’şer trilyon liraya çıkaracak. Öte yandan Uzel Makina’nın 6 trilyon 670 milyarlık bedelli, 6 trilyon 670 milyarlık bedelsiz sermaye artırımı için geçen hafta SPK’ya başvurduğu bildirildi. Koçbank ise B tipi tahvil ve bono fonunun 115 milyar liralık katılma belgelerinin kayda alınması amacıyla SPK’ya başvuruda bulundu. 
     
     Index’ten büyüme’ mesajı 
     Index Yönetim Kurulu Başkanı Erol Bilecik, stratejik ortakları Pouliadis ile oluşturdukları yeni vizyon doğrultusunda bilişim sektöründe hızlı ve güvenli büyüme devam edeceklerini bildirdi. Sektörün farklı kulvarlarında uzmanlaşmak için Despec, Datagate ve Neteks’i bünyelerine katarak bir grup olduklarını dile getiren Bilecik, "Oluşturduğumuz sinerjik grup yapısı sektöre büyük bir yenilik ve hareket kazandırmıştır" dedi. Bilecik, Pouliadis’in de Yunanistan ve Balkanların en büyük BT gruplarından biri olduğunun altını çizdi. 
     
     
     



 EKONOMİ 



















</TEXT>
</DOC>
