<DOC>
<DOCNO> 97273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sondun12.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
The Sun "Prens Andrew hız yaparken yakalandı" 
</HEADLINE>
<TEXT>

     İngiltere'de yayınlanan bulvar gazeteleriden The Sun, Kraliçe II. Elizabeth'in ortanca oğlu Prens Andrew'ın aşırı hızla otomobil kullanırken radara yakalandığını, ancak daha sonra polis tarafından ceza uygulanmadan serbest bırakıldığını öne sürdü. 
     Prens'in Heathrow Havaalanı'na yakın bir bölgede, 40 mil sürat sınırlamasının olduğu yolda 60 mil sürat yaparken polis tarafından durdurulduğunu belirten gazetenin haberinde, ''ancak ne yazık ki Range Rover aracı kullanan 43 yaşındaki Prens'i otomobilden indirmek mümkün olamadı. Onun yerine koruması olan dedektif arabadan indi ve kendilerini durduran trafik polisiyle birkaç kelimeden oluşan bir diyalogda bulundu. Sonuçta da Prens hiçbir cezaya çarptırılmadan serbest bırakıldı'' denildi. 
     Prens'in İskoçya'daki golf turnuvasını izlemek üzere uçağa yetişmeye çalıştığını, bunun için de sürat yaptığını iddia eden gazete, polis yetkililerinin de Prens Andrew'a ait aracın durdurulduğunu, ancak daha sonra hiçbir işlem yapılmaksızın gitmesine izin verildiğini doğruladıklarını duyurdu. 
     Polisin aracın sürücü koltuğunda kimin bulunduğunu açıklamaktan da kaçındığını belirten The Sun, polis yetkililerinin sadece ''sürücü koltuğunda outran kişi trafik memuruyla konuşmuş ve bunun üzerine de işlem yapılmamıştır'' dediğini bildirdi. 
     Gazete, polis yetkililerinin ayrıca bir aracı herhangi bir nedenle durduran memurun her türlü inisiyatifi bulunduğunu, gerek görmezse ceza yazmamakta serbest olduğunu da söylediklerine işaret etti. 
     





</TEXT>
</DOC>
