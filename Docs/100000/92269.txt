<DOC>
<DOCNO> 92269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur10.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücrete tepki geldi.. 
</HEADLINE>
<TEXT>

     Türk-İş 4. Bölge Temsilcisi Hüseyin Kaya Elbek, açıklanan asgari ücretin yeterli olamayacağını belirterek, ''Günlük otomatik zamlarla yaşam her geçen gün zorlaşmakta. Asgari ücrete yapılan aspirin tedavisinin hiçbir faydası olmayacak'' dedi. 
     Elbek, Asgari Ücret Tespit Komisyonu'nca açıklanan ve 1 Temmuz tarihinden geçerli olan brüt 250 milyon 875 bin, net 184 milyon 251 bin 937 lira tutarındaki ücretin yeterli olmasının mümkün olmadığını söyledi. 
     Bugün tüpgaz ve ve kalorifer yakıtına yapılan zamla birlikte açıklanan asgari ücretin ne kadar yeterli olacağının aşikar olduğunu ifade eden Elbek, şöyle konuştu 
     ''Günlük otomatik zamlarla yaşam gittikçe zorlaşmaktadır. Asgari ücrete yapılan aspirin tedavisinin hiçbir faydası olmayacak. Biz zaten işçi kesimi olarak, bugüne kadar belirlenen asgari ücretlerin yeterli olmadığını biliyor ve ilan ediyorduk. Maalesef, işveren ve hükümet temsilcileriyle karar çıkmaktadır. Ülke gerçeklerine hiçbir şekilde uygun olmayan, hayat pahalılığını karşılayamayan ve bir nebze olsun vatandaşa rahat nefes aldıracak rakamı hiçbir zaman bulamadık. Bugün de aynı durumdayız. 
     Milletimizin her gün yağan zam yağmurlarından kurtularak rahat bir nefes alacağı dönemi merakla bekliyoruz.'' 
     
     DİSK TEMSİLCİSİ YÜREKLİ 

     DİSK Çukurova Bölge Temsilcisi Yusuf Yürekli de, ülkenin sefalet içinde olduğunu, iş bulabilenlerin de sefalet ücretine layık görüldüğünü savundu. Asgari ücretin tespiti sırasında ülke koşullarının ve gerçeklerinin dikkate alınmadığını öne süren Yürekli, şunları kaydetti 
     ''Çalışanların talepleri yok sayılıyor. Bir yandan zam sağanağı sürdürülürken, diğer yandan da yaşanamayacak bir ücret tespit ediliyor. Yanlış yapılıyor, oldu-bittiye getiriyorlar. Tespit komisyonu, temsile ve demokrasinin kurallarına uygun değil. Bu çalışma, Anayasa'ya, imzaladığımız uluslararası anlaşmalara aykırı. 
     Artık işi sahiplerine bırakıp, ülkenin önünü açmalılar, halkı sandıkla başbaşa bırakmalılar. Daha çok çile çektirmemeliler.'' 
     
     "BU ÜCRETLE GEÇİNİLMEZ" 

     Türk-İş Genel Eğitim Sekreteri Salih Kılıç, belirlenen asgari ücretle geçinilebileceğini söylemenin çok yanlış olduğunu savundu. 
     Asgari Ücret Tespit Komisyonu'nun yeni asgari ücreti belirlediği toplantının ardından Bakanlık, işçi ve işveren temsilcileri gazetecilere yeni asgari ücreti değerlendirdiler. 
     Çalışma ve Sosyal Güvenlik Bakanlığı, Çalışma Genel Müdürü ve Asgari Ücret Tespit Komisyonu Başkanı Ömer Benokan, asgari ücretin ülkenin içinde bulunduğu şartlar gözönüne alınarak tespit edildiğini ifade etti. 
     TİSK Temsilcisi Nihat Yüksel ise asgari ücretin ülkenin ve işyerlerinin içinde bulunduğu imkanlar çerçevesinde düzeltildiğini belirtti. 
     Yüksel, işverenlerin sigorta primine esas taban kazancının, prim hissesinin ve işyerlerinin gider indiriminin yüksek olduğunu savunarak, bunlarda işverenlerin lehine bir iyileştirme olduğu takdirde işçilerin eline geçecek asgari ücretin 200 milyonun üstüne çıkabileceğini söyledi. 
     Türk-İş Genel Eğitim Sekreteri Salih Kılıç da rakamlar belirlenirken Devlet İstatistik Enstitüsü'nün rakamlarının gözönünde bulundurulması gerektiğini, ancak bunun yapılmadığını söyledi. 
     Asgari ücrete yüzde 13 oranında bir artış yapıldığını anımsatan Kılıç, bu ücretle geçinilebileceğini söylemenin, ''çok yanlış ve yersiz'' olduğunu savundu. 
     Belirlenen ücreti, işçi kesimi olarak içlerine sindiremediklerini kaydeden Kılıç, ''IMF istedi diye asgari ücretli insanlar açlığa mahkum edilemez'' dedi. 
     





</TEXT>
</DOC>
