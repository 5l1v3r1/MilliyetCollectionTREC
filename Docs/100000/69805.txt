<DOC>
<DOCNO> 69805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko04.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekstilde kotaların kaldırılması isteği görüşmeleri ertelendi 
</HEADLINE>
<TEXT>

     Türk-ABD Ekonomik Ortaklık Komisyonu Toplantısı'nın bugünkü oturumu Ankara Devlet Konukevi'nde başladı. 
     Toplantıya ABD heyeti adına ABD Dışişleri Bakanlığı Ekonomi Ticaret ve Tarımdan Sorumlu Bakan Yardımcısı Alan Larson başkanlık ederken, Türkiye tarafına da Dışişleri Bakanlığı Müsteşarı Uğur Ziyal başkanlık ediyor. 
     Türk tarafının istediği tekstil kotalarının kaldırılması konusu yaklaşık bir ay sonra yapılacak olan ABD Ticaret Temsilciliği ile Türk Dış Ticaret Müsteşarlığı'nın gerçekleştirileceği toplantıda çözüme kavuşturulması bekleniyor. 
     Bu arada gerek tercihli ticaret anlaşması, gerekse ayrıcalıklı endüstri bölgelerinin kurulması konusunun ise yine bir ay sonra yapılacak toplantıda çözümlenememesi durumunda sonbahar döneminde Washington'da yapılacak olan İkinci Ekonomik Ortaklık Komisyonu'nda çözülmesi amaçlanıyor. 
     Öte yandan Türk ve ABD işadamlarının Afganistan'da bu ülkenin yeniden yapılandırılması konusunda ortak işbirliği yapmak için prensip olarak anlaştığı belirtiliyor. 
     Bugün öğleden sonra toplantının tamamlanmasının ardından Türk ve ABD tarafının uzlaşmaya varılan konularla ilgili olarak ortak bir bildiri sunabileceği de belirtiliyor. 
     






</TEXT>
</DOC>
