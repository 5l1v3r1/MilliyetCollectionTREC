<DOC>
<DOCNO> 90089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/guncel/gun05.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus gemisi yine faciaya yol açtı... 
</HEADLINE>
<TEXT>
Boğaz’da can pazarı 
Kılavuz kaptan almadan yük taşıyan Rus nehir gemisinin çarptığı gezi teknesi sulara gömüldü. 26 gençten altısı yaralı kurtarıldı, kayıp iki genç ise aranıyor... 
     ŞAKİR AYDIN İstanbul 

     Kuruçeşme açıklarında tatili kutlayan Boğaziçili gençlerin gezi teknesine, nehir tipi Rus gemisi çarptı. Kısa sürede denize gömülen adlı gezi teknesindeki altısı yaralı 26 kişi kurtarıldı, kayıp 2 genç ise aranıyor. 
     Dün saat 00.05 sıralarında 70 metre uzunluğunda ve bin grostonluk Rus gemisi "Modisk", Boğaziçi Köprüsü’nün ayağı yakınlarında boğaz turu yapan "Yeni Beşiktaş - 2" isimli gezi teknesine çarptı. Çarpışmanın etkisiyle hasar gören gezi teknesi batarken içerisinde eğlenen Boğaziçi Üniversitesi öğrencilerinden 26 kişi çevreden yetişen balıkçılar ve sahil güvenlik personeli tarafından kurtarılarak, Galatasaray adasına çıkarıldı. Kılavuz kaptan almadığı öne sürülen Rus gemisi ise kazadan sonra Beylerbeyi sahiline çekildi. Teknenin kaptanı Yılmaz Yıldız’ın tekneyi kıyıya çıkartmaya çalıştığı ancak Galatasaray Adası yakınında suya gömüldüğü öğrenildi. 
     Teknede bulundukları ve kazada kayboldukları öne sürülen Muammer Ağaoğlu ve Onur Birdal adlı iki gence henüz ulaşılamazken, sahil güvenlik tekneleri arama çalışmalarını sabaha kadar sürdürdü. Karaya çıkarılan yaralılar kaldırıldıkları hastanelerde tedavi altına alındı. 
     



 GÜNCEL 




















</TEXT>
</DOC>
