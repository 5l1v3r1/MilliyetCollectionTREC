<DOC>
<DOCNO> 88603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/guncel/gun01.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu tur bitmesin 
</HEADLINE>
<TEXT>

Dostluk turu için 4 gündür pedal çeviren Türk ve Yunan bisiletçiler, dün son güzerg h noktası olan Dolmabahçe Sarayı’ndaydı 
     BÜLENT ÖZDEMİR İstanbul 

     Selanik’te Atatürk’ün doğduğu evde Yunanlı bisikletçilerle başlayan dostluk turumuz, dün Dolmabahçe Sarayı’nda sona erdi. Geride kalan dört günde çok yorulduk ancak Türk ve Yunan dostluğu için yaptığımız küçük katkı, her iki ülkede gördüğümüz ilgi ve destek her şeye değdi. Dün sabah Sultanahmet Meydanı’nda toplanıp polis eskortu eşliğinde Dolmabahçe’ye gittik. Dolmabahçe Sarayı’nda İstanbul Erkek Lisesi öğrencileri tarafından çelenk ve balonlarla karşılandık. Daha sonra Yunan sporcularla birlikte sarayı gezdik. 
     
     50’lik delikanlı Costas 
     Tur boyunca her iki yakanın insanlarından yakın ilgi gördük. Yunanistan’da güzergahımızda bulunan tüm kasabalarda bizim için hazırlık yapılmıştı. Onları kıramayınca bazen bir öğünü üç ayrı yerde birden yemek zorunda kaldık. 
     PAOK Takımı’nın yaş ortalaması bizimkilerden yüksekti. Kafilede 50 yaşındaki Costas Smilianis en çok dikkat çeken sporcuydu. 18’lik gençlere taş çıkartan Costas, benim de en büyük yardımcımdı. Zorlandığım yerlerde bana destek oldu. Yunanistan’ın ünlü DJ’i Elias Christoforidis ile Türk bisikletçilerden Ömer Hayta ise esprileriyle kafilenin maskotu oldular. Aramızdaki iki kadın bisikletçi Eleni ve Stella, performanslarıyla göz doldurdular. 
     



 GÜNCEL 















</TEXT>
</DOC>
