<DOC>
<DOCNO> 69450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo07.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da oynayan gençlere Alman olma şartı... 
</HEADLINE>
<TEXT>

     Türk futbolunun son yıllardaki gözle görülür yükselişi ve milli takımlar düzeyinde elde edilen başarılar, başta Almanya olmak üzere birçok Avrupa ülkesini fazlasıyla rahatsız etmeye başladı. 
     Özellikle yurtdışında yaşayan vatandaşlarının çokluğu nedeniyle, ''Kıta Avrupası''nda büyük bir futbolcu altyapısına sahip olan Türkiye, milli takımlarında değerlendirdiği bu futbolcularla, dünya futbolundaki grafiğini her geçen gün biraz daha yükseltiyor. 
     Başta Almanya olmak üzere bu çıkıştan rahatsız olan Avrupa ülkeleri, uygulamaya koydukları yeni yöntemle, yurtdışında futbol oynayan gurbetçi gençlerin, milli takımlarında futbol oynama şansını ortadan kaldırmak istiyorlar. 
     İlk olarak Almanya'da başlayan uygulamayla, Alman Birinci ve İkinci Futbol Liglerinde mücadele eden takımlar tarafından belirlenen ve altyapılara seçilen yabancı gençlere, Alman pasaportu alma koşulu getirildi. Çift pasaportu bulunan ve tek pasaporta dönmeyenler, kulüpler tarafından adeta kapı dışarı edilmeye başlandı. 
     Almanya'da faaliyet gösteren Türk takımlarının yalnızca amatör kümelerde mücadele şansı bulmaları da yetenekli Türk gençlerinin, büyük takımların altyapılarını tercih etmelerine neden oluyor. Çift pasaport nedeniyle iyi kulüplerden dışlanan gençler, Türk takımlarında gelişme şansı yakalayamıyor. 
     Özellikle genç milli takım kadrolarına Türk, Yunan, Polonyalı ve Yugoslav asıllı futbolcuları almaya başlayan Almanya, futbol kalitesi yüksek yabancı gençleri elinden kaçırmamak için büyük bir savaş başlattı. Almanya'nın başlattığı bu uygulamayı, İsviçre, Belçika, Hollanda ve Fransa gibi gurbetçi nüfusunun fazla olduğu ülkelerin de örnek almaya başladığı bildirildi. 
     
     Federasyon şokta 
     Genç Milli Takımlar Sorumlusu Gündüz Tekin Onay liderliğinde, Avrupa'da top koşturan yetenekli futbolcuların bulunup ay-yıldızlı formayla buluşturulması çalışmalarına hız veren Futbol Federasyonu ise Almanya'da başlayan yeni uygulamayla adeta şok oldu. 
     Yaklaşık 2 ay önce, yurtdışındaki yetenekli Türk futbolcularının belirlenmesi için yeni bir çalışma başlatan ve geçen hafta bu arayışlarda görev almaları için Avrupa'da yaşayan Türk antrenörlerin yer aldığı bir ekip oluşturan Futbol Federasyonu, Almanya'nın yeni uygulamasıyla zor durumda kaldı. 
     Federasyonun Dortmund merkezli Almanya bürosu önderliğinde, Bavyera Eyaleti, Berlin, Hamburg, Köln, Hollanda ve Belçika'da çalışmalarda bulunmak üzere görevlendirilen ekip, Alman kulüplerinin pasaport oyununa çare aramaya başladı. 
     
     Futbol ajanları 
     Federasyonun Avrupa temsilcileri Erdal Keser ve Metin Tekin önderliğinde çalışmalarda bulunacak ekipte, 5 antrenör yer alıyor. Bu ekibe, 10 kişiden oluşan bir tarama grubu da yardımcı olacak. 
     Federasyonun gazete ilanıyla bulduğu isimler arasından seçtiği antrenörler, başta Dortmund bölgesi olmak üzere, Türklerin yoğun olarak yaşadığı Almanya ve komşu Avrupa ülkelerindeki yetenekli Türk futbolcularını belirleyerek federasyona bildirecek. 
     Belirlenen futbolculardan oluşturulacak ''Avrupa Karması'' adı altındaki takım, Türkiye'deki genç milli takım seçmelerinde, diğer bölge takımlarıyla karşılaşmalar yapacak. 
     






</TEXT>
</DOC>
