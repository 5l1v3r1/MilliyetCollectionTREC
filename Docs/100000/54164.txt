<DOC>
<DOCNO> 54164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun14.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz annenin Urfa'daki mahkeme zaferi The Times'ta... 
</HEADLINE>
<TEXT>

     Newcastle Üniversitesi'nde yüksek lisans yapan Murat Algin ile tanışan ve evlenip bir erkek çocuk sahibi olan Marie Algin'in evlilik macerası Şanlıurfa'daki Mahkeme salonuna kadar uzanınca, The Times gazetesinde haber oldu. 
     Marie Algin'in, babası tarafından kaçırılarak Şanlıurfa'ya götürülen oğlunun izini bu kente kadar sürdüğünü ve babası tarafından sahte pasaportla İngiltere dışına çıkarılan oğlunun velayetini almak için dava açtığını duyuran gazete, Türk hakimin annenin haklılığını onayladığını bildirdi. 
     Gazete bu kararın, Türkiye'nin anne ya da babası tarafından Mahkeme'nin velayet kararına rağmen kaçırılan çocukların, yaşamalarına karar verilen ülkeye geri götürülmelerini emreden Lahey Sözleşmesi'ne koyduğu imzadan bu yana gerçekleşen ilk başarılı uygulama olduğunu da öne sürerken, Türk polisinin de eşinin ailesi tarafından tehdit edildiği öne sürülen genç kadını korumaya aldığını duyurdu. 
     The Times, Marie Algin ve oğlu Adam Şükrü Algin'in Tyneside'daki evlerine dönmelerine kadar Mersin'de bir Belediye Meclisi üyesinin evinde misafir edilip korunduklarını da belirtirken, Algin ailesinin önce temyize götürmeyi düşündüğü mankeme kararını daha sonra acil bir boşanma davasıyla değiştirmeyi kabul ettiğini kaydetti. 
     Marie Algin'in de boşanmaya itirazı bulunmadığını ve bunu sevinçle kabul ettiğini belirten The Times, böylece ana-oğulun Türkiye macerasının barışçı biçimde son bulduğunu bildirdi. 
     






</TEXT>
</DOC>
