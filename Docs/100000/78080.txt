<DOC>
<DOCNO> 78080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/dunya/dun01.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell’ın eli boş 
</HEADLINE>
<TEXT>

ABD Dışişleri Bakanı Şaron’la görüşmesinde İsrail’in Batı Şeria’dan çekilmesi için bastırdı ama sonuç alamadı 
     DIŞ HABERLER SERVİSİ 

     Son iki haftada zirveye tırmanan savaşa bir son vermek üzere Ortadoğu’da bulunan ve ziyaretine büyük önem atfedilen ABD Dışişleri Colin Powell’ın İsrail Başbakanı Ariel Şaron ile görüşmesinden sonuç alınamadı. İsrail’e söz geçirebilecek tek ülke olarak görülen ABD bu kez görüşmeden eli boş çıktı. Powell, Şaron’dan İsrail’in işgal ettiği Filistin kentlerinden çekilmesi konusunda kesin bir takvim alamadığını açıkladı. Şaron, sadece Batı Şeria’daki Filistinlilere yönelik askeri operasyonun "mümkün olan en kısa zamanda" biteceğini umduğunu söylemekle yetindi. 
     Colin Powell, ABD’nin, İsrail’in kendini savunma ihtiyacını anladığını belirterek, "İsrail’in terörizme yanıt verme hakkı olduğunu anlıyoruz. Sorun, sadece yanıtın ötesine nasıl geçebileceğimizdir" dedi. 
     
Öldürülenler, toplu mezarda gizlenecek’      İsrail ordusu Cenin mülteci kampında öldürülen Filistinlilerin cesetlerini toplu mezara gömeceğini açıkladı. 
     Sivil cesetleri Filistinli yakınlarına vermek istediklerini ancak Filistinlilerin almaya yanaşmadığını iddia eden İsrail Ordu Sözcüsü Tuğgeneral Ron Kitrey, cesetlerin kokuşmaması ve hastalığa yol açmaması için toplanacağını ve Ürdün Vadisi’ndeki özel bir mezarlığa gömüleceğini bildirdi. İsrail’in kurbanların ne şekilde öldürüldüğünü kimsenin görmesini istemediğini savunan Filistinli Bakan ve başgörüşmeci Saib Erekat, "Suçlarını gizlemek isiyorlar. Kadın ve çocuk cesetlerini saklayacaklar" diye konuştu. 
     



 DÜNYA 











</TEXT>
</DOC>
