<DOC>
<DOCNO> 87325 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/spor/spo05.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Acı intikam 
</HEADLINE>
<TEXT>

Dünya Kupası büyük bir sürprizle başladı. Senegal yıllarca sömürgesi olarak yaşadığı son şampiyon Fransa’yı tek golle devirdi. Horozlar şoka girdi, devlerin gözü korktu 
     90 DAKİKA 
     MEHMET DEMİRKOL 

     21 oyuncusu Fransa liglerinde top koşturan Senegal’in karşısına, son Dünya ve Avrupa Şampiyonu unvanı ile çıkan Fransa’nın, sadece beş futbolcusu ülke sınırlarındaydı. Maç da beklendiği gibi Horozların baskı isteğine karşı, hızlı ataklarla hücuma çıkmayı planlayan Senegal görüntüsüyle başladı. 
     Zidane’ın yokluğunu Djorkaeff ile atlatmayı planlayan Lemerre’in ekibi maçı göbekten geliştirdiği ataklarla kotarmaya çalıştı. Ver - kaçlar ile Henry ve Trezeguet pozisyona sokulmaya çalışılıyordu ve Afrikalılar fizik üstünlüklerini ceza alanı çevresinde oluşturdukları kalabalık ile birleştirerek Fransa’nın elinden son silahını da alıyordu. 
     Trezeguet’in yan direkte patlayan şutu, Fransa’nın da ilk tehlikeli atağıydı. Bir anlık gaflette soldan Fransa kalesine akan Senegal, Petit ve kaleci Barthez’in ortak yanlışını değerlendiren Diop ile 30. dakikada golü buldu. 
     Şok sayı stadda mırıltılar oluştururken, Afrikalı oyuncular korner bayrağı dibinde şovlarını yapıyorlardı. Büyük ağabeylerinin damarına basmanın keyfini uzun uzun yaşamak için, danslarını da bir türlü bitirmediler. 
     
     Baskı yetmedi 
     İkinci yarıda müthiş bir Fransa baskısı vardı. Djorkaeff’in oyundan çıkışıyla uzun toplara yönelen Dünya Şampiyonu, rakip defansın yerleşme hatalarından pozisyon çıkarmaya çalışıyordu. 50 ve 60. dakikalar arasında dört net pozisyon buldular. Ancak kaleci Silva ile beceriksizlik, beraberlik şansını auta gönderdi. 
     63’te Fadiga’nın üst direkte patlayan şutuyla birlikte Fransa paniğe girdi. Oyun kurmadaki sakinlikleri gitti. Düzen ve disiplinin yerine alan telaş içinde, Henry de direği ziyaret edenler arasına girdi. 
     Senegal’in canlı ve istekli savunması 1 - 0’lık avantajı maçın bitimine kadar taşırken, forvet hattının Fransa defansının ofsayt tuzağı içinde erimesi de dikkat çekti. 
     
Tarihi yenilgi      AVRUPA ve Dünya şampiyonu Fransa, Senegal’den aldığı şok yenilgiyle Dünya Kupası’nda 16 yıldır süren yenilmezlik tılsımını kaybetti. 1986 Meksika’nın yarı finalinde Federal Almanya’ya 2-0 yenilen Fransa, o tarihten bu yana finallerde oynadığı toplam sekiz maçta hiç mağlubiyet almamıştı. Fransa ayrıca, 1974’ten bu yana açılışta yenilen ikinci son şampiyon oldu. Daha önce de Arjantin, şampiyon olduğu kupalardan sonra katıldığı 1982 ve 90’da açılış maçlarını kaybetmişti. 
     Fransa’nın Lens kulübünde forma giyen Bouba Diop, arkadaşlarıyla birlikte kendilerine özgü dansıyla son kralı deviren golü atmanın mutluluğunu yaşadı. Senegal’de 23 kişilik kadroda sadece iki kişi Fransa dışında futbol oynarken, Horozlar’ın ise Marsilya’daki Leboeuf dışında tamamı dışarda top koşturuyor. 
     
Senegal çılgına döndü      2002 Dünya Kupası’nın açılış maçında son şampiyon Fransa’yı 1 - 0 devirerek büyük bir sürpriz gerçekleştiren Senegal Milli Takımı’nın başarısı, bu Afrika ülkesinin halkını sokaklara döktü. Okulların tatil edildiği ülkede bitiş düdüğü ile birlikte tüm Senegal adeta sevinçten çılgına döndü. Senegalliler, Afrika Uluslar Kupası’nı finalde penaltılarla Kamerun’a kaptırmanın üzüntüsünü, Fransa galibiyetiyle unuttu. 
     



 SPOR 




























</TEXT>
</DOC>
