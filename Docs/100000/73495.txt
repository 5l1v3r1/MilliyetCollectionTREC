<DOC>
<DOCNO> 73495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/ekonomi/aeko.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’ten yanıt Büyüme olacak 
</HEADLINE>
<TEXT>

Büyümeye önem verilmiyor’ eleştirisinde bulunan iş dünyasını Derviş, ABD’den yanıtladı "İki yılda büyüme, arkasından krizler. Bu geride kaldı" 
     YASEMİN ÇONGAR Washington 

     Devlet Bakanı Kemal Derviş, Türkiye’nin yeni iktisadi programını "Büyümeye yeterince önem vermiyor" diye eleştiren iş dünyasını yanıtlayarak, "Büyüme, tabii ki her şeyin temeli, ama bu sürdürülebilir büyüme olmalı. İki yıl hızla büyüyüp sonra iki yıl krize düştüğümüz dönemler artık geride kalmalı" dedi. 
     Washington’da devam eden Türk - Amerikan Konseyi toplantılarında konuşan Derviş, büyüme konusundaki eleştirilere ilk kez geniş biçimde yanıt verdi. 
     
     Yüzde 3 büyüyeceğiz 
     Derviş, "Haydi hızla büyüyelim" diye bir yaklaşımın var olduğunu, ancak önceliğin enflasyonun düşürülmesi, istikrarlı bir iktisadi ortamın sağlanması ve daha sonra kalıcı büyümeye verilmesi gerektiğini vurguladı. Enflasyon oranını 2002’de yüzde 35, 2003’te yüzde 20’nin altına indirmeyi öngören hedefin, "en az 2002’de yüzde 3, 2003’te de yüzde 5 olan büyüme hedefi kadar önemli olduğunu" belirten Derviş, "Yüzde 3’lük büyümeyi sağlamak zorundayız. Ama bunu yaparken enflasyonu da düşürmek zorundayız. Eğer 2 - 3 yıllık bir geçiş sürecini düşük enflasyonla aşabilirsek, Türkiye’nin yüzde 6 - 7 oranında sürdürülebilir büyümeye ulaşmaması için hiçbir neden yok" dedi. 
     
     Akut kriz bitti 
     "Akut kriz bitti" ifadesini kullanan Derviş, şu anda Türkiye’de bütün iktisadi göstergelerin iyi yönde olduğunu, özellikle enflasyon beklentisinin yüzde 55’ten yüzde 40’a indirilmiş olmasının büyük önem taşıdığını söyledi. 
     Siyasetçilerin müdahale etmemesi yönünde önemli adımlar atıldığını, ancak bu anlayışın iyice yerleşmesi gerektiğini vurgulayan Derviş, iç ve dış yatırımcılara ekonominin geleceği için güvence verdi. Derviş, "Görüş ayrılıkları olabilir, belki seçimlere de gidilebilir. Ancak, iktisadi reformlar sağlamdır" diye konuştu. 
     
"Vatandaşlık esastır"      Konuşmasının son bölümünde siyasi bazı mesajlar veren Derviş, Türk vatandaşlığı kavramı üzerine görüşlerini açıkladı. Atatürk’ün "Türkiye vatandaşı olan herkes Türk’tür" sözünü çok sevdiğini belirten Derviş, Türkiye’de bu temelde kurulmuş olan vatandaşlık anlayışının çok değerli olduğunu ve Batı’nın bazen bu anlayışı haksız yere eleştirdiğini söyledi. Derviş, "Grup hakları adına bu vatandaşlık anlayışından vazgeçemeyiz. Bu anlayış, insan haklarıyla ve demokrasiyle tamamen bağdaşmaktadır" dedi. 
     
Motorola iması      ABD Dışişleri Kıdemli Bakan Yardımcısı Marc Grossman, yaptığı konuşmada, Motorola şirketinin Uzan Grubu’ndan alacakları konusunu "üstü kapalı" biçimde gündeme getirdi. Grossman, Türkiye ile ABD arasındaki iktisadi ilişkilerin geliştirilmesi için atılması gereken adımlardan söz ederken, "Türk ve Amerikan iş dünyaları arasında mevcut olan bazı yüksek profilli iktisadi anlaşmazlıklar mutlaka çözülmelidir" dedi. ABD Dışişleri’nin bir yetkilisi, Milliyet’in, "Grossman Motorola’yı mı kastetti " sorusunu, "Şu anda en yüksek profilli anlaşmazlık o’ diye yanıtladı. 
     



 EKONOMİ 













</TEXT>
</DOC>
