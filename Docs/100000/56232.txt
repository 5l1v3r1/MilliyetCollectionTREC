<DOC>
<DOCNO> 56232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur19.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızılırmak'ta 150 ton alabalık zehirlendi... 
</HEADLINE>
<TEXT>

     Samsun'un Bafra İlçesi'ndeki Derbent Baraj Gölü'ndeki kirlenme nedeniyle bir üretim tesisindeki yaklaşık 150 ton alabalık zehirlenirken, yapılan ölçümlerde sudaki bakır, çinko 
     ve siyanür oranının normal değerlerin yaklaşık 10 kat üzerinde olduğu belirlendi. Henüz belirlenemeyen bir nedenle Derbent Baraj Gölü'ndeki kirlenme sonucu balıklar karaya vururken, Derbent Baraj Gölü üzerindeki Ak Balık Üretim Tesisi'ndeki yaklaşık 150 ton alabalık zehirlendi. Diğer 4 üretim tesisindeki balıklar ise çevre il ve ilçelerdeki başka tesislere nakledilmeye başlandı. Olay üzerine Tarım İl Müdürlüğü ekipleri zehirlenmenin nedeninin belirlenmesi için çalışmalara başlarken, firma sahibi tarafından özel bir laboratuvara yaptırılan ölçümlerde ise sudaki bakır 0.31 mg L , çinko 0.06 mg L ve siyanür 0.008 mg L oranının normal değerden yaklaşık 10 kat fazla olduğu anlaşıldı. Bu arada, zehirlenen balıkların vatandaşlar tarafından toplanmaması ve satılmaması için Bafra Belediyesi ve Kolay Belediyesi tarafından gerekli önlemler alındı. Vatandaşlar, bu konuda sürekli uyarılırken, içme suyu tahlillerinde ise herhangi bir kirlenmeye rastlanmadı. Bafra Kaymakamı Selahattin Aparı, A.A muhabirine yaptığı açıklamada, zehirlenmenin nedenini belirlemek için yapılan tahlillerin henüz sonuçlanmadığını, olayın nedeninin araştırıldığını söyledi. Çevre köylerde yaşayan vatandaşlar, yaklaşık bir haftadan bu yana Kızılırmak üzerine kurulu Altınkaya ve Derbent Baraj Gölü sahillerine büyük oranda ''yarı baygın vaziyette'' balıkların vurduğunu belirtirken, balıkçılar ise ağlarına takılan balıkların ''sersemlemiş bir durumda'' olduklarını söylediler. 
     
     İşletme sahibinin iddiası 
     Yaklaşık 150 ton balığı zehirlenen Ak Balık Üretim Tesisi sahibi Osman Parlak, zehirlenmeye, Kızırlırmak'a bırakılan atıkların neden olduğunu ileri sürdü. 
     Yaklaşık bir haftadır Kızılırmak'ın Boyabat-Bafra arasında kalan sahillerinde çok sayıda ölü balığın karaya vurduğunu belirten Parlak, ''Ben kendi imkanlarımla Kızılırmak'a atık bırakan fabrikaları belirlemeye çalışıyorum. Eğer yetkililer gerekli önlemi almazsa büyük bir doğa katliamı olacak'' dedi. 
     Parlak, sudaki kirliliğin belirlenmesi için Bafra Sulh Hukuk Mahkemesi'ne başvurduklarını da söyledi. 
     






</TEXT>
</DOC>
