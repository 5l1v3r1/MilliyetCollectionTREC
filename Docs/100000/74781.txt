<DOC>
<DOCNO> 74781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/guncel/gun02.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Hani terörist değildi 
</HEADLINE>
<TEXT>

PKK’yı cinayet işlerken terör listesine almayan AB, ucu kendine dokununca fikir değiştirdi. ABD şirketleri ile sigara kaçakçılığı yapan PKK’yı terörist ilan etti... 
     GÜVEN ÖZALP Brüksel 

     Avrupa Birliği AB Komisyonu tarafından hazırlanan bir rapor, PKK’nın kaçak Amerikan sigaralarını pazarlayarak büyük miktarda kazanç elde ettiğini ortaya koydu. Raporun bir başka boyutunu da 11 Eylül saldırıları sonrasında hazırladığı terör listesinde Türkiye aleyhine faaliyet gösteren hiçbir örgüte yer vermeyen AB’nin işin ucu kendisine dokununca tavır değiştirmesi oluşturuyor. Daha önce PKK ve terörist kelimelerini bir arada kullanmamak için büyük çaba sarf eden AB, bu raporda PKK’yı "terörist şebeke" olarak nitelendirdi. 
     Bu ifadeler AB Komisyonu tarafından hazırlanan ve bazı Amerikan sigara üreticilerinin karıştıkları kaçakçılık olaylarına ilişkin araştırma raporunda yer aldı. Philip Morris ve RJ Reynolds firmaları hakkında soruşturma başlatan AB’nin, bu çerçevede Amerikan mahkemelerine sunduğu belgelerde Amerikan şirketlerinin kaçakçılık yoluyla PKK’yı beslediği yönünde verilere rastlanıyor. Bu belgelerde ABD’nin AB’yi terörle mücadelede yetersiz kaldığı ve terör örgütlerini himaye ettiği gerekçesiyle suçladığı hatırlatılarak "Oysa ABD’nin bazı çokuluslu şirketleri, terörizmle mücadeleyi hiçe sayarak PKK gibi örgütlerin kasasını besliyor" ifadelerine yer verildi. 
     AB’nin yolsuzlukla mücadele konusunda faaliyet gösteren kurumu OLAF bünyesinde hazırlanan rapor, kaçakçılığın 1990’lı yılların başından bu yana sürdüğünü belirtiyor. Bu durumun AB ekonomisine yıllık zararı ise bir milyar dolar olarak ifade edildi. AB verilerine göre kaçak sigara operasyonu, Kıbrıs ve Cenevre’den yönetiliyor. Ortadoğu’ya yakın konumu ve kontrollerin yetersizliği, Güney Kıbrıs’ı bu trafiğin vazgeçilmez unsurlarından biri haline getiriyor. 
     
İşte kaçakçılık yolu      AB uzmanlarının rapora yansıttığı veriler, kaçak sigaraların Puerto Rico’dan hareket ettikten sonra, öncelikle İspanya’nın Valencia şehrine ulaştırıldığını gösteriyor. Buradan sonraki durak ise Güney Kıbrıs’ın Limasol limanı oluyor. Buraya 1996’dan bu yana 2.5 milyar paketten fazla sigara gönderildiği de edinilen bilgiler arasında. Güney Kıbrıs’ta sigaralar üzerinde yapılan birtakım "ayarlamalar" sonrası kaçak sigaralar Mersin Limanı’na ve Lübnan’a ulaştırılıyor. Türkiye’ye gelen bölüm, kamyonlarla Habur sınır kapısına getiriliyor. Yetkililerin verdiği bilgilere göre bu aşamada sigara konteynerleri sırra kadem basıyor. Bir başka deyişle Irak’a geçiyor. Türkiye’ye ilişkin süreçte ve özellikle de sınırın Irak bölümünde PKK etkin bir rol oynuyor. 
     



 GÜNCEL 



























</TEXT>
</DOC>
