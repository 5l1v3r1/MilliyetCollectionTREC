<DOC>
<DOCNO> 55928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/guncel/agun.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ŞİNASİ BEY ÇARK ETTİ 
</HEADLINE>
<TEXT>

Bakan olduğu dönemde "Üzerime benzin dökseniz de Kardemir kapanacak" diyen Şinasi Altıner, şimdi Yönetim Kurulu Başkanı 
     ERGÜN BAŞKAYA KARABÜK DHA 

     DYP Genel Başkanı Tansu Çiller'in başbakanlığı döneminde, Karabük Demir Çelik Fabrikaları'nın Kardemir kapatılması kararını "Üzerime benzin döküp yaksanız kapatma kararı değişmeyecektir" sözleriyle savunan eski Enerji ve Tabii Kaynaklar Bakanı Şinasi Altıner, şimdi Kardemir'in Yönetim Kurulu Başkanlığı'na geldi. 
     Kardemir yönetimi, Sencer İmer'in istifasıyla boşalan Yönetim Kurulu Başkanlığı görevini eski DYP Karabük Milletvekili Şinasi Altıner'e önerdi. Altıner de Bakan olduğu dönemde "devletin çiftliği" benzetmesini yaptığı Kardemir'in Yönetim Kurulu Başkanlığı teklifini hiç tereddütsüz kabul etti. 
     
     'Dereler ters aksa...' 
     12 yıl Karabük milletvekili olarak görev yapan Altıner, Kardemir'in kapatılmasına karşı çıkanlara sert tepki göstererek, şunları söylemişti "Karabük'ün dereleri tersten de aksa, üzerime benzin döküp yaksanız da kapatılma kararı değişmeyecek. Her yıl milyarlarca dolar zarar eden Kardemir gibi KİT'lerin kapatılması kararını destekliyorum." 
     Altıner, Kardemir'de göreve başladıktan sonra yaptığı ilk açıklamada ise birlik içinde kuruluşu düzlüğe çıkaracaklarını söyledi. 
     
Ben engellemesem Çiller kapatıyordu      AYDIN HASAN Ankara 

     Şinasi Altıner, Milliyet'e yaptığı açıklamada, geçmişteki sözleriyle çelişen ifadeler kullandı. 1995 yılında Tansu Çiller'in Kardemir'i kapatmaya çalıştığını ancak kendisinin onu durdurduğunu iddia eden Altıner, bugüne kadar "kapatılma"yla ilgili tek kelime etmediğini söyledi. 21 yaşında mühendis olarak Karabük'teki fabrikada çalıştığını ve genel müdür yardımcılığına kadar yükseldiğini anlatan Altıner, "Bu işte muvaffak olmuş bir insanım. Burada yönetim hataları yapılmış. Kredi bulup fabrikayı düze çıkaracağım" dedi. 
     



 GÜNCEL 














</TEXT>
</DOC>
