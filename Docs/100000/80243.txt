<DOC>
<DOCNO> 80243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/guncel/gun08.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK’nın, hastane işletmesi hata mı 
</HEADLINE>
<TEXT>

ÇAPRAZ ATEŞ 
     ASLI ÖKTENER 

     Hacettepe Üniversitesi Rektörü Prof. Dr. Tunçalp Özgen’den tartışma yaratacak bir öneri geldi. Prof. Özgen, "Sosyal Sigortalar Kurumu’nun SSK hastane işletmesi hatadır. Nasıl arabayı çarptığınızda sigorta şirketi tamir yapmıyorsa, sağlık sigortası kurumları da hastane işletmez" dedi. SSK’nın hastane işletmesi yanlış mı Tarafların görüşleri şöyle 
     
     Doç. Dr. Faik Çelik Eski SSK Bölge Müdürü 
Çok rahat işletebilir      Ülkenin sağlık sisteminde, SSK yüzde 60’a yakın kesime hizmet veriyor. Ödeme gücü olmayan kesim olduğu için zorunlu olarak hizmet veriliyor. Varsayalım ki sigorta sirketi sağlık hizmeti vermiyor. Bu boşluğu kim dolduracak Ödeme gücü açısından sigortalı hastaların çok büyük kısmı kronik hastalıklar gibi pahalı tedavi gerektiren hastalıklar. Bir görüş ileriye sürerken ülke gerçeklerini göz önünde tutmak gerekiyor. Kendisini finanse eden bir sistem niçin sağlık hizmeti vermesin. Ancak şu da bir gerçek ki SSK’nın sağlık hizmetleri yeniden yapılanmalı. Yani özerk ve bağımsız olmalı. Denetim devlete ait olmalı ama kendi kararlarını alabilmeli. Düzeltilmesi gereken yönler var. Yeniden yapılanırsa çok rahat işletebilir. 
     
     Rıfat Yücel Tabip Odası Genel Sekreteri 
SSK güçlendirilmeli      Otomobil hasarı ile hastalık arasında ciddi farklar var. Sağlık, devletin vatandaşlarına sunmakla yükümlü olduğu bir hizmet. Dolayısıyla olaya ticari açıdan bakıp hastaneleri işletme olarak gören bir anlayışı reddediyoruz. Kamu sigortacılığının güçlendirilmesi gerekir. Şu anda İstanbul’da üç ameliyattan biri SSK’da yapılıyor. Hacettepe Üniversitesi Rektörlüğü’nün beyanı, özelleştirilmesini savunan bir anlayışın ürünü. Biz bu görüşe karşıyız. Bunu yapmak için kamu hastaneleri arasında bir işbirliğinin geliştirilmesi lazım. SSK güçlendirilmeli, sağlık hizmetleri sunmaya devam etmelidir. 
     
     Yaşar Okuyan Çalışma Bakanı 
Belediyelere verilsin      Sigorta kurumu olarak tabii ki sağlık işletmeciliği yapması doğru değil ama SSK başkanlık oldu. Başkanlığın içinde sağlık ve sigorta işleri birbirinden tamamen ayrıldı. SSK Sağlık İşleri Genel Müdürlüğü bünyesinde sigorta da Sigorta İşleri Genel Müdürlüğü’nde faaliyetlerini sürdürüyor. Daha önceki SSK’nın durumu olsaydı kendisine katılırdık. Ayrıca SSK hastaneleri işçi ve işverenlerin primleri ile kurulmuştur, farklı bir statüsü vardır. En doğrusu Yerel Yönetimler Reformu’nu bir an önce yapıp eğitim hastaneleri hariç bütün hastaneleri yerel yönetimlere devretmektir. Yurtdışında nasılsa, bütünüyle SSK ve kamu hastaneleri yerel yönetimlere devredilirse işin en doğrusu yapılmış olur. 
     
     Nedim Kara Eski Vakıf Gureba Başhekimi 
Tek çatı altına alalım      SSK’nın sağlık hizmetlerinden yararlanan kurumuna bağlı sadece 33 milyon insan var. Böyle bir yorum ancak Meclis’ten çıkarılacak kanun ile değerlendirilir. Bu konuda hizmet devam ettiği süre içerisinde herhangi bir değerlendirme yapmamak ancak konuyu Meclis gündemine almak en doğru seçimdir. Bu kadar büyük bir kitleyi ilgilendirdiği için bütün Türkiye’deki sağlık hizmetleri tek bünye altında toplanmalı. Devlet, sigorta ve üniversite hastaneleri hizmetinin tek şemsiye altında, Sağlık Bakanlığı bünyesinde yapılması gerektiğini savunuyorum. Yani hastaneleri SSK işletmesin, Sağlık Bakanlığı işletsin. 
     



 GÜNCEL 













</TEXT>
</DOC>
