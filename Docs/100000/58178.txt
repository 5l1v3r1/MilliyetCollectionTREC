<DOC>
<DOCNO> 58178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur21.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Her dört eczacıdan biri işsiz 
</HEADLINE>
<TEXT>

     DÖRT ECZACIDAN BİRİ İŞSİZ 54 Türk Eczacıları Birliği Genel Başkanı Mehmet Domaç, dört eczacıdan birinin işsiz olduğunu, devlet hastanelerinde ise eczanelerin eczacısız işletildiğini bildirdi. 
     Türk Eczacıları Birliği'nin dört gün sürecek 33'üncü Olağan Büyük Kongresi Dedeman Oteli'nde başladı. Kongrenin açılış konuşmasını yapan Mehmet Domaç, eczacıların ve eczacılık mesleğinin sorunlarını aktardı. Yaşanan ekonomik krizin her kesim gibi eczacıları da etkilediğini belirten Domaç, "1950'li yıllardan bu yana ilk kez kapanan eczane sayısı açılan eczane sayısını geçti" dedi. Krizden sonra 2001 yılında 750 eczanenin kapandığını belirten Domaç, bu dönemde Bakanlar Kurulu kararı alınmadan ilaçta ithalatçı karının yüzde 10, depocu karının yüzde 7, eczacı karının ise yüzde 20'ye düşürüldüğünü anımsattı. Kamu sigorta kurumlarının eczanelere olan 400 trilyon lira borcunu ödemediğini kaydeden Domaç, "Bu alacaklar 10 gün içinde ödenmezse çok sayıda eczacı daha iflas edecek" dedi. Türkiye'de ilaç pazarının yüzde 28-30'unun ithal ilaçtan oluştuğunu belirten Domaç, ilaçta dışa bağımlılığın yok edilmesi için, araştırma-geliştirme yatırımlarının gerekli olduğunu vurguladı. İlaçta KDV'nin kaldırılmasını isteyen Domaç, "İlaçtan KDV alınması halkın sağlığından vergi alınması anlamına gelir. Sürekli ilaç kullanmak zorunda olan kronik hastalar devlet tarafından cezalandırılmaktadır" dedi. Türkiye'de 26 bin civarında eczacı olduğunu, bunların 21 binin serbest eczacılık yaptığını belirten Domaç, "Biz Avrupa'da en çok eczanesi olan, en az ilaç tüketen ülkeyiz" dedi. Eczacılık fakültelerinin eczane sayısını artırması, üniversite ve devlet hastanelerinin ilaç ticareti yapmasının her dört eczacıdan birinin işsiz olmasına neden olduğunu bildiren Domaç, mesleğin yeniden yapılandırılması gerektiğini, daha fazla eczacılık fakültesi açılmaması, reçetelerin eczaneler arasında eşit dağıtılması, eczacısız eczanelerin varlığına son verilmesini istedi. Domaç, çok sayıda devlet hastanesinin eczanesinin eczacısız çalıştığını bildirdi. 
     






</TEXT>
</DOC>
