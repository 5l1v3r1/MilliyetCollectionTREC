<DOC>
<DOCNO> 83577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/soneko04.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi ve en kötü işler... 
</HEADLINE>
<TEXT>

     ABD'de en iyi ve en kötü işleri belirlemek amacıyla yapılan araştırmada, ABD başkanlığının en stresli iş olduğu ortaya çıktı. ABD başkanları, aynı zamanda en kötü çalışma ortamında da bulunuyorlar. 
     Araştırma sonuçlarına göre, tüm meslekler içinde en iyi iş biyolojist olmak. Bunu istatistikçilik, mali planlamacılık, bilgisayar sistem analisti ve muhasebeci olmak izliyor. En kötü işlerin başında ise odun ve kereste sanayii dalında çalışmak geliyor. Onu sırasıyla balıkçılık, çobanlık, metal işçiliği ve denizcilik izliyor. 
     Araştırmaya göre, en iyi çalışma ortamına istatistikçiler sahip. Onları matematikçiler, bilgisayar sistem analistleri, hastahane yöneticileri ve tarihçiler izliyor. 
     En kötü çalışma ortamına ise ABD Başkanı sahip. Onu itfaiyeciler, oto yarışçıları, Amerikan futbol ligi oyuncuları ve taksi şöförleri takip ediyor. 
     En iyi gelire sahip olanların başında ise Amerikan basketbol ligi oyuncuları geliyor. Bu oyuncular, yılda ortalama 4 milyon 637 bin 825 dolar kazanıyor. Basketçileri, 1 milyon 954 bin 400 dolarla beyzbol oyuncuları, 1 milyon 836 bin 460 dolarla Amerikan futbol oyuncuları, 508 bin 569 dolarla oto yarışçıları ve 400 bin dolarla ABD Başkanı izliyor. 
     En az kazananlar ise bulaşıkçılar yılda 16 bin 46 dolar , rahipler 16 bin 79 , garsonlar 16 bin 83 , hizmetçiler ve çocuk bakıcıları 17 bin 77 dolar . 
     En az stresli işlerin başında müzik aletleri tamirciliği bulunuyor. Çiçekçiler, tıbbi kayıtları tutanlar, istatistikçiler ve ''forklift'' çatallı kaldırıcı operatörleri de stressiz ortamda çalışıyor. 
     En stresli işlerin başında ise ABD başkanlığı geliyor. Onu itfaiyeciler, büyük şirketlerin yöneticileri, oto yarışçıları ve taksi şöförleri izliyor. 
     





</TEXT>
</DOC>
