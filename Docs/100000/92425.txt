<DOC>
<DOCNO> 92425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/soneko04.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Dünya finans piyasalarının kırılganlığı devam ediyor'' 
</HEADLINE>
<TEXT>

     Devlet Bakanı Kemal Derviş, altyapı, enerji sektöründe Kanadalı firmaların Türkiye'de daha fazla yatırım yapmaları yönünde olumlu gelişmeler olduğunu belirtti. 
     Bakan Derviş, Montreal Konferansı çerçevesinde yaptığı görüşmeleri A.A muhabirine değerlendirirken, Güney-Kuzey Amerika ve Avrupa'dan üst düzey bakanlarla biraraya geldiğini ve olumlu görüşmelerde bulunduğunu söyledi. 
     Montreal Konferansı'na onur konuğu olarak katılan Almanya Başbakanı Gerhard Schröder ile ikili temas imkanı bulan Derviş, bu görüşmede Avrupa ile ilgili konuların Türkiye için ne kadar önemli olduğunu vurguladığını söyledi. 
     Derviş, Schröder'in de bu konuda önümüzdeki günlerde sorunların çözümüne ilişkin ciddi ilerlemeler kaydedilmesini beklediğini açıkladı. 
     Kemal Derviş, Türkiye'nin 13 aday ülke arasında mutlaka yerini alması gerektiğini ve bu konuda Türkiye'yi diğer ülkelerin dışında bırakan bir tutumun çok yanlış olacağını Schröder'e ilettiğini bildirdi. 
     
     FİNANS SEKTÖRÜNDEKİ DENGELER 

     Dünyadaki finans ve bankacılık sektörüyle ilgili yaptığı konuşmaya da değinen Derviş, ''Dünya piyasaları kötü günler yaşıyor. Finans sektöründeki dengelerin ne kadar hassas olduğunu bütün dünya yeniden gördü'' dedi. 
     Finans sektörünün denetiminde çok dikkatli olmak gerektiğini herkesin gördüğünü de anlatan Derviş, ''En gelişmiş çağdaş ülkeler bile, ABD gibi Worldcom gibi krizlerle yüzyüze geliyor. Dolayısıyla finans piyasalarının kırılganlığı devam ediyor. Böyle bir durumda kriz yüzünden, güven açısından tam olarak kendine gelememiş piyasalar, Brezilya, Meksika ve Türkiye gibi özellikle zor durumda kalıyor'' diye konuştu. 
     Derviş, Fransız Le Monde gazetesinin editörünün görüşmeler sırasında verilen yemekte yaptığı konuşmada ''önümüzdeki yıllarda Avrupa'nın en önemli ödevi, Türkiye ile ilişkileri iyi bir şekilde çözüme götürmek olacaktır'' şeklindeki sözlerini aktardı. 
     Bakan Derviş ayrıca, altyapı, enerji sektöründe Kanadalı firmaların Türkiye'de daha fazla yatırım yapmaları yönünde olumlu gelişmeler olduğunu kaydetti. 
     





</TEXT>
</DOC>
