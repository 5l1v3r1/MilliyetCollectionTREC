<DOC>
<DOCNO> 87533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sonspo04.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da Okan şoku.. 
</HEADLINE>
<TEXT>

     17. Dünya Kupası finallerinde grubunun ilk maçında yarın Brezilya ile 
     karşılaşacak A Milli Futbol Takımı'nda, teknik direktör Şenol Güneş, ''48 yıllık özlemimizi, yarın sahaya çıkarak gidereceğiz'' dedi. 
     Şenol Güneş, takımın kaldığı otelde düzenlediği basın toplantısında, dün basına kapalı olarak gerçekleştirilen antrenmanda, Okan'ın şanssız bir biçimde sakatlandığını belirterek, bu futbolcunun Brezilya maçında forma giyip giyemeyeceğinin, maç saatinde belli olacağını söyledi. 
     ''Brezilya'nın gücünü, oyun yapısını ve geçmişteki başarılarını biliyoruz'' diyen Güneş, ''Biz, finallere iyi bir başlangıç yapmak istiyoruz. Buna da mecburuz'' diye konuştu. 
     Güneş, şöyle devam etti 
     ''48 yıllık özlemimizi, yarın sahaya çıkarak gidereceğiz. Rakibimiz, grubumuzun ve finallerin en favori takımı. Ama biz, bu maçı kazanmak zorundayız. Brezilya maçına, final gözüyle değil, grubun ilk maçı olarak bakıyoruz. Bizim için en önemli maç, Kosta Rika karşılaşmasıdır.'' Brezilya maçında alınacak hiçbir sonucun sürpriz sayılamayacağını ifade eden Güneş, merdivenin basamaklarını birer birer çıkmak istedikleri, öncelikli hedeflerinin, grupta ilk 2'ye kalarak, Japonya'ya gitmek olduğunu sözlerine ekledi. 
     Brezilya karşısına çıkacak ilk 11'in maç öncesinde açıklanacağı öğrenildi. 
     





</TEXT>
</DOC>
