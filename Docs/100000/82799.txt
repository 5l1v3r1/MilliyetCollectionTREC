<DOC>
<DOCNO> 82799 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun25.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabus geri döndü... El Nino bu yıl da harekete geçti 
</HEADLINE>
<TEXT>

     Okyanuslarda meydana gelen ve deniz suyu sıcaklığının değişmesiyle atmosferi etkileyen ''El Nino'' iklim olayının bu yıl da Asya-Pasifik bölgesini tehdit ettiği bildiriliyor. 
     El Nino nedeniyle Asya-Pasifik bölgesinde alışılmamış bir kuraklığın hüküm sürdüğünü belirten uzmanlar, bu durumunu Çin'den Avustralya'ya çok geniş bir alanda özellikle tahıl hasadını tehlikeye soktuğu uyarısında bulundu. 
     Okyanuslarda bir kaç yıl arayla ortaya çıkan El Nino'nun bu yıl da harekete geçtiğini bildiren uzmanlar, bu yıl ki El Nino'nun geçmiş yıllarda görülenlere oranla daha zayıf olmasına rağmen, yine de tarım üretimi üzerinde ciddi etkileri olabileceğini ifade ediyor. 
     İklim dengelerini bozan El Nino, ekili alanlara zarar verdiği gibi, orman yangınlarına neden olarak dünya ekolojisini de olumsuz etkiliyor. 
     Kuraklığın şimdiden Tayvan ve Endonezya'da pirinç üretimini tehlikeye düşürdüğü belirtilirken, Avustralya'nın risk altında olduğu, gelecek aylarda da Çin'in El Nino'nun etkisine girebileceği kaydediliyor. 
     Asya-Pasifik bölgesiyle ABD'nin batı kıyılarını ve Güney Amerika kıtasını etkileyen El Nino'nun, 1997 98 yıllarında yol açtığı yıkımın anıları belleklerden silinmemiş bulunuyor. 
     Söz konusu dönemde etkili olduğu çok geniş alanda 34 milyar dolarlık hasara, 24 bin insanın ölümüne ve 6 milyon kişinin göç etmesine yol açan El Nino'nun bu yıl da, Çin, Endonezya, Malezya, Pakistan, Avustralya gibi birbirinden uzak bir çok ülkede büyük kayıplara yol açmasından korkuluyor. 
     





</TEXT>
</DOC>
