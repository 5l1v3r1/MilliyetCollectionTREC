<DOC>
<DOCNO> 73991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sondun12.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçak hastalığı "first class"ta uçan kişiyi de öldürdü 
</HEADLINE>
<TEXT>

     ABD'den İngiltere'ye seyahat eden 57 yaşındaki Ann Price'ın yolculuğunu tamamlamasından bir gün sonra, halk arasında ''ekonomik class sendromu'' olarak bilinen derin damar trombosisi yüzünden yaşamını kaybettiği bildirilirken, yolcunun ''first class''ta seyahat ettiğine dikkat çekildi. 
     Bacaklardaki damarlarda kanın pıhtılaşması ve bu pıhtının daha sonra vücudun hayati bir bölgesinde tıkanmaya yol açmasıyla ölüme sebep olan hastalığın, koltuk araları dar ''ekonomik class'' bölümünde meydana geldiğine dair yaygın inanışı tartışılır hale getiren ölüm, bu rahatsızlığın bütün uzun uçuşlarda söz konusu olabileceğini düşündürdü. 
     Ann Price'ın da ''first class''ta yaptığı seyahatin ardından nefes almakta güçlük çektiğinden şikayet etmeye başladığı ve akciğerlerindeki kan pıhtısı yüzünden 26 Şubat'ta Nottinghamshire'daki Grantham hastanesinde yaşamını yitirdiği belirtiliyor. 
     Bilim adamları, bu tehlikeden kurtulmak için ''first class'' biletlere çok daha yüksek fiyatlar ödeyenlerin de risk taşıyor olabileceklerini belirtiyor. 
     Uzmanlar, çok daha rahat koltuklarda ve geniş yerlerde seyahat etmelerine rağmen ''first class'' ve ''business class'' yolcularının da çok fazla alkol tüketebildikleri için risk taşıyor olabileceklerine dikkat çekiyor. 
     Hayatını akciğerindeki bir kan pıhtısı yüzünden kaybeden Ann Price'ın 6.5 saatlik uçuş yaptığını hatırlatan uzmanlar, bu süredeki yolculuk sırasında kanın pıhtılaşabildiğini ve bacakların alt bölümünde kan dolaşımının yavaşlayabildiğini belirtiyor. 
     Ann Price'ın yolculuğunu yaptığı Virgin havayollarının yönetimi ise yolcularını kabinde sık sık ayağa kalkıp dolaşmaları ve bol bol sıvı almaları yönünde uyardıklarını açıkladı. 
     






</TEXT>
</DOC>
