<DOC>
<DOCNO> 50186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/soneko06.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl hangi yatırım aracı, ne kadar kazandırdı.. 
</HEADLINE>
<TEXT>

     Altın ve döviz, 10 ayda yüzde 100'ü aşan yüksek getirileri ile yatırımcılarını ihya etti. 
     İstanbul Menkul Kıymetler Borsası'nda İMKB işlem gören hisse senetleri ise bu sürede sadece ortalama yüzde 4.36 oranında değer kazanabildi. Bir başka deyişle Borsa Bileşik Endeksi Ekim sonunda ulaştığı değer itibariyle ancak 2000 Aralık sonu düzeylerini yakalayabildi. 
     Dalgalı kura geçilmesinin ardından gelen hareketlilik ve talep sonucunda altın ve dövizdeki artışlar yüzde 130-148 aralığında gerçekleşti. Külçe altın ve Cumhuriyet altınındaki artışlar yüzde 145-148 düzeyinde olurken, Hazine bonosuna yatırım yapanların 10 ay sonundaki kazançları yüzde 45-50 dolayında oldu. 
     Mevduat faizlerindeki iniş çıkışlı seyri dikkate alarak, 10 ay boyunca parasını sürekli 1 ay vadeli mevduatta değerlendirenler, ortalama yüzde 43 dolayında getiri elde ettiler. 
     Yatırım fonlarına katılma belgeleri ise ilk 10 ayda ortalama yüzde 74.52 oranında artış sağladı. 
     Parasını sürekli aylık repoda değerlendiren yatırımcılar da, ilk 10 ay sonunda net yüzde 62 dolayında verim sağladılar. 
     
     Borsa'da ilk 10 aya bakış.. 

     İlk 10 aya topluca bakıldığında, İMKB Ulusal-100 Endeksi 411.55 puanlık artışla 9,437.21 puandan 9,848.76 puana çıktı. Hisse senetlerinin 10 ay sonundaki ortalama değer artışı yüzde 4.36'da kaldı. 
     İMKB Ulusal Mali Endeks 552.21 puanlık düşüşle 12,285.71 puana ve İMKB Ulusal Hizmetler Endeksi 790.43 puanlık düşüşle 6,433.58 puana gerilerken, İMKB Ulusal Sanayi Endeksi 2,184.29 puanlık artışla 9,139.28 puana çıktı. 
     Mali grup hisselerin 10 aylık ortalama değer kaybı yüzde 4.30, hizmet grubu hisselerin ortalama değer kaybı yüzde 10.94 olurken, sanayi grubundaki hisseler ise ortalama yüzde 31.41 oranında değer kazandı. 
     
     En çok değer kazananlar 

     İlk 10 ayın sonunda en çok getiri ve en çok kayıplar, derinliği olmayan hisselerde gerçekleşti. 
     10 ay sonunda Borsa'da en yüksek oranlı getiriyi yüzde 1167.86 
     gibi yüksek bir oranla Ceylan Giyim hisseleri sağladı. 2000 yılını 2,800 liradan tamamlayan bu hisselerin Ekim sonundaki fiyatı 35,500 lirayı buldu. Akın Tekstil hisseleri yüzde 814.29, CU Sigorta hisseleri de yüzde 450.00 oranında artış gösterdi. İlk 10 ay sonunda en fazla değer yitiren hisse senetleri, yüksek oranlarda bedelli sermaye artırımına giden ve fiyatlarında da önemli gerilemeler yaşanan şirketlerin hisselerinden oluştu. Yüzde 500 bedelli yüzde 180 bedelsiz sermaye artıran Bayraklı Boya'daki kayıp yüzde 185.82'ye ulaştı. Tansaş hisselerindeki kayıp yüzde 78.18 ve Doğusan hisselerindeki kayıp da yüzde 75.47 oldu. Yılın ilk 10 ayında işlem gören toplam 305 hisse senedinden 144'ü değer kazanırken, 157'si değer yitirdi, 4 hisse senedi de aynı fiyatta kaldı. 
     
     Döviz.. 

     Dövizin 10 aydaki verimi yüzde 130 ile yüzde 141.25 arasında gerçekleşti. İstanbul Serbest piyasada alınıp satılan dövizlerden ABD Doları 10 ay sonunda Türk Lirası karşısında yüzde 137.33 oranında, Alman Markı yüzde 130.94 oranında, İngiliz Sterlini yüzde 134.56 oranında, İsviçre Frangı yüzde 141.25 oranında ve Fransız Frangı da yüzde 133.36 oranında prim yaptı. 
     Ekim sonunda ABD Doları'nın Türk Lirası satış fiyatı 1 milyon 602 bin lira, Alman Markı'nın 739 bin lira, İngiliz Sterlini'nin 2 milyon 345 bin lira, İsviçre Frangı'nın 996 bin lira ve Fransız Frangı'nın da 223 bin lira oldu. 
     
     Altın.. 

     Altın, 10 ay sonunda yüzde 145-148 dolayında kazandırdı. 10 aylık sürede Cumhuriyet altının satış fiyatı yüzde 145, külçe altının gram satış fiyatı da yüzde 147.86 oranında artış gösterdi. 
     Cumhuriyet altınının satış fiyatı, 10 ay boyunca 58 milyon lira artarak 98 milyon liraya yükseldi. Külçe altının gram satış fiyatı da, 8 milyon 650 bin liralık artış göstererek 14 milyon 500 bin liraya çıktı. 
     İstanbul Altın Borsası'nda İAB işlem gören külçe altının gram fiyatı ise 10 ay boyunca yüzde 145.52 artış göstererek, 14 milyon 400 bin lira oldu. 
     
     Yatırım fonları 

     Menkul kıymet yatırım fonlarına katılma belgelerinin 10 aydaki ortalama değer artışı, yüzde 74.52 olarak gerçekleşti. 
     Katılma belgeleri arasındaki en yüksek oranlı artışlar, yüzde 136.29 ile YKB B Tipi Yabancı Menkul Kıymetler Fonu, yüzde 122.97 ile Ata Yatırım B Tipi Yabancı Menkul Kıymetler Fonu ve yüzde 122.46 ile İş Yatırım B Tipi Değişken Fon belgelerinde oldu. 
     2001 yılı içinde çıkan fonları hariç tutulduğunda, en çok değer 
     kaybı yüzde 29.69'luk düşüşle İş A Tipi Teknoloji Endeks Fon, yüzde 22.80'lik düşüşle YKY A Tipi İMKB-30 Endeks Fon ve yüzde 18.97'lik düşüşle Osmanlı A Tipi İMKB-30 Endeks Fon belgelerinde oldu. Yatırım fonlarının fiyat seyrini izleyen A.A Bileşik Fon Endeksi, 10 ay içinde 92,257 puan artarak 216,049 puana yükseldi. 
     
     Bono,faiz ve repo... 

     İMKB Tahvil ve Bono Piyasası'nda oluşan ortalama oranlardan yola çıkılarak yapılan hesaplamalara göre, bono yatırımcısının ilk 10 ay sonundaki kazançları yüzde 47 dolayında gerçekleşti. 
     İlk 10 ay boyunca mevduat faizlerinde çok hareketli bir seyir göze çarptı. Bu gerçekten hareketle, parasını sürekli 1 ay vadeli mevduat faizinde değerlendirdiğini varsaydığımız yatırımcının on ay sonundaki kazancı yüzde 43 düzeyinde oldu. 
     İMKB Tahvil ve Bono Piyasası'nda gerçekleşen ortalama oranlar dikkate alındığında, 10 ay boyunca parasını sürekli aylık repoda değerlendiren yatırımcının bu süre sonunda sağladığı net kazancı yüzde 62 dolayında gerçekleşti. 
     






</TEXT>
</DOC>
