<DOC>
<DOCNO> 83999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/dunya/adun.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Darbede ABD parmağı 
</HEADLINE>
<TEXT>

Venezuela Devlet Başkanı Chavez, geçen ayki darbe girişimini OPEC Genel Sekreteri Rodriguez’in, ABD darbe hazırlıyor’ ihbarı üzerine başarısızlığa uğratmış 
     DIŞ HABERLER SERVİSİ 

     Venezuela’da geçtiğimiz ay 48 saat süren bir darbeye maruz kalan Devlet Başkanı Hugo Chavez, başarısız girişimin perde arkasını aydınlatacak nitelikte şok açıklamalarda bulundu ve net bir dille darbenin arkasında ABD’nin olduğunu söyledi. 
     Chavez, BBC’ye yaptığı açıklamada, darbeden birkaç saat önce kendisini arayan Venezuelalı OPEC Genel Sekreteri Ali Rodriguez’in bazı generallerin ABD’nin teşvikiyle bir darbeye hazırlandığı uyarısında bulunduğunu, bunun üzerine kendisine bağlı birlikleri gizlice harekete geçirdiğini açıkladı. BBC’nin "Newsnight" programına katılan Chavez, darbe sırasında Amerikalı askeri yetkililerin darbe merkezini ziyaret ettiğine dair kanıtlara sahip olduklarını açıkladı. 
     
Kanıtlar videoda      Venezuela karasularına 13 Nisan’da giren yabancı bir savaş gemisinden havalanan bir helikopterin ülkeye inişini ve kalkışını kanıtlayan radar görüntülerinin olduğunu söyleyen Chavez, Amerikalı iki askeri yetkilinin darbecilerin merkezine giriş ve çıkış saatlerini, bu kişilerin isimlerine kadar bildiğini, bu konuda video kaset ve fotoğraf gibi kanıtlar bulunduğunu da söyledi. 
     ABD, dünyanın beşinci büyük petrol üreticisi olan Venezuela’nın popülist lideri Hugo Chavez’i Küba tarzı bir rejim kurmaya çalışmakla suçluyor. Chavez’in geçtiğimiz yıllarda Irak’a yaptığı resmi ziyaret ve Libya lideri Muammer Kaddafi ile Küba lideri Fidel Castro’yla sıra dışı yakınlığı ABD’yi rahatsız ediyordu. 
     



 DÜNYA 












</TEXT>
</DOC>
