<DOC>
<DOCNO> 86808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo14.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Brezilya maçını kaybetmek bizi moral olarak etkiler" 
</HEADLINE>
<TEXT>

     Milli Takımlar Teknik Direktörü Şenol Güneş, ''Finallere fiziki, psikolojik ve taktik açıdan çok iyi hazırlandık'' dedi. 
     Şenol Güneş, yardımcı antrenörleri Ünal Karaman, Mehmet Kulaksızoğlu ve menajer Can Çobanoğlu ile düzenlediği basın toplantısında, 2002 Dünya Kupası Finalleri öncesinde, milli takımın hazırlık çalışmalarını değerlendirdi. 
     Finallerde C Grubu'nda mücadele edecek takımların hepsine aynı ölçüde önem verdiklerini ifade eden Güneş, ''Hedefimiz başarılı olmak. 
     Takım olarak Dünya Kupası'nda keyif ve zevk almak istiyoruz. Finalleri bir karnavala çevirmek istiyoruz. Bu zevki de yaşatmak istiyoruz'' diye konuştu. 
     
     İLK MAÇTAN PUAN 
     Teknik direktör Güneş, gruptaki ilk karşılaşma olan Brezilya maçından puanla ayrılmak istediklerini söyledi. 
     Brezilya'ya karşı savaşacaklarını ve boyun eğmeyeceklerini ifade eden Güneş, ''Kaybedersek belki çok önemli değil, ancak yenilgi takımı moral olarak kötü etkileyebilir. Sonuç tahmini yapamam, iyi oyunculardan kurulu bir ekibiz. Buraya gururla geldik, gururla döneceğiz'' dedi. 
     Antalya ve Hong Kong kamplarının ardından, üçüncü dönemi Güney Kore'de geçirdiklerini anımsatan Güneş, ''Fiziksel ağırlıklı çalışmalarımızda kapasitemizin üstüne çıktık. Ağır çalışma temposuna karşın takımda ciddi bir sakatlık yok. Futbolcularımız zevkle ve mutlulukla çalışıyor. Takımın yüzde 100 hazır olduğunu söyleyemem. Ancak, maçlarla birlikte gereken seviyeye geleceğiz. Performansın başlangıç dönemini yaşıyoruz'' diye konuştu. 
     
     RAKİPLER 
     Türkiye'nin 48 yıl aradan sonra finallere katıldığını anımsatan Güneş, Brezilya'nın ise 4 şampiyonluğu bulunan bir ekip olduğunu vurguladı. 
     Kamuoyunun, Brezilya maçını çok fazla öne çıkardığını ifade eden Güneş, şöyle devam etti 
     ''Bana göre, Çin ve Kosta Rika takımları da aynı öneme sahip. Çin sürpriz yapabilir. Biz de Brezilya da onlardan korkuyor. Finallere ilk kez katılan bir takım. Hiç tanınmıyorlar. Tehlikeli bir rakip. Esas final maçımızı Kosta Rika ile yapacağız. Bizim için önemi büyük bir maç.'' 
     
     ''BREZİLYA BOZULABİLİR'' 
     Brezilya'nın kağıt üzerinde güçlü bir takım olduğunu anlatan Güneş, ''Ancak sahada bozulabilirler'' dedi. 
     Brezilya'nın iyi olabileceğini belirterek, ancak Türk futbolcularının da artık yurtdışında seslerini duyurduğuna dikkati çeken Güneş, ''Brezilya'nın sahaya hangi takımla çıkacağını aşağı yukarı biliyoruz. Bir iki değişiklik dışında, klasik kadrolarını sahaya sürecekler'' diye konuştu. 
     Brezilyalı futbolcuların Türkiye maçı ile ilgili açıklamalarının önemli olmadığını ifade eden Güneş, kendilerinin o maçta ne yapacağının daha önemli olduğunu söyledi. 
     
     TECRÜBE 
     Şenol Güneş, Hong Kong turnuvasında, Güney Afrika karşısında tecrübesizliklerinin ortaya çıktığını belirtti. 
     Bu maçtan büyük dersler aldıklarını ifade eden Güneş, ''Bu dersleri en iyi şekilde değerlendirip, bir daha hata yapmamak için gayret sarf edeceğiz. Her takım, finallere çok yönlü olarak hazırlanıyor. Biz de öyleyiz'' dedi. 
     
     FUTBOLCULARA GÜVEN 
     Teknik direktör Güneş, formda futbolcularının finallerde daha iyi performans sergileyeceklerine inandığını söyledi. 
     Kadroda yer alan 23 futbolcunun da burada görev almaya geldiğini kaydeden Güneş, ''Görevini yerine getirmeyenleri değiştirebilirim. Kadro dışı kalanlar dahil, biz bir ekibiz. Hepimiz aynı düşüncelere sahibiz. Takımda rekabet var, ama takımdaki herkes birbirini destekliyor. En büyük sorunumuz, maçlarda oynamayacak olanlara psikolojik olarak yardımcı olmak'' diye konuştu. 
     
     İKİNCİ TUR 
     Güneş, ikinci tura yükselmeleri halinde H Grubu'ndan hangi takımla eşleşmek istediğinin sorulması üzerine, ''En çok beğendiğim takım Belçika. Ancak kimi istediğimi söylemem'' dedi. 
     Antrenmanları izleyen rakip takım ajanları ile ilgili bir soru üzerine de Güneş, ''Antrenmanlarımızda herkese Hoş geldin deriz. Ancak bir terslik görürsek tedbir alırız. Bunu Antalya'da Çinli bir gazeteciyle yaşadık. Alakasız olayları çekiyordu'' diye konuştu. 
     
     KORE HALKINDAN DESTEK 
     Şenol Güneş, Güney Kore ile Türkiye'nin tarihi bağlarına dikkati çekti. 
     Türk ulusunun, Güney Kore'de şehitler verdiğini anımsatan Güneş, ''Koreliler'den çok destek bekliyorum. Burada kendi evimizde gibi oynayacağız. Hedefimiz büyük'' dedi. 
     Güney Kore Milli Takımı'nın da çok kaliteli bir ekip olduğunu vurgulayan Güneş, Fransa karşısında oynadıkları futbolla bunu kanıtladıklarını sözlerine ekledi. 
     





</TEXT>
</DOC>
