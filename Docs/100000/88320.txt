<DOC>
<DOCNO> 88320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/soneko19.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar Telekom özelleştirmesi için Türk Telekom devrede... 
</HEADLINE>
<TEXT>

     Bulgaristan'da en büyük özelleştirme projelerinden Bulgar Telekom'un BTK özelleştirme ihalesine, Türkiye'den Türk Telekom ve Koç Holding ortaklığı resmen talip oldu. 
     Edinilen bilgiye göre, yüzde 65 hissesi Koç Holding'e yüzde 35 ise Türk Telekom'a ait olan ortaklık, Bulgar Telekom'un özelleştirilmesi için açılan ihaleye resmi başvurusunu yaptı ve yeterlilik onayını aldı. 
     Yeni yapılacak yatırımlarıyla birlikte yaklaşık 600 milyon dolar değerindeki özelleştirme ihalesinde Makedonya, Yunanistan, Rusya, Almanya ve Fransa'dan da güçlü şirketler birbirleriyle yarışacaklar. 
     Ekonomi uzmanları Bulgar Telekom ihalesinde en büyük şansı, Türk Telekom- Koç Holding ortaklığı ile Yunanistan'ın Ote şirketine veriyorlar. 
     Bu arada stratejik açıdan da büyük önem taşıyan ihaleye Türk Telekom- Koç Holding ortaklığının da katılması, Bulgaristan'da büyük yankı yarattı. 
     Bulgar basını Romanya, Makedonya, Sırbistan ve Bulgaristan'da GSM operatörleri bulunan ve BTK'yı alarak bögede telekomünikasyon alanında tekel durumuna gelmek isteyen Yunan Ote şirketine karşı, Türkiye'nin büyük bir atağa geçtiği yorumunda birleşiyor. 
     Bulgar Telekom'un özelleştirme ihalesi, daha önce de iki kez açılmış ancak politik nedenlerle ertelenmişti. 
     Bulgaristan IMF ile yaptığı anlaşma çerçevesinde Bulgar Telekom'un özelleştirmesini en kısa sürede tamamlaması gerekiyor. 
     Anlaşmaya göre Bulgar Telekom'un özelleştirilmesi karşılığında Bulgaristan Dünya Bankası'ndan yaklaşık 700 milyon dolarlık kredi alacak. 
     





</TEXT>
</DOC>
