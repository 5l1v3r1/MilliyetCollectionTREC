<DOC>
<DOCNO> 61433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sonspo06.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta kongre tartışmaları devam ediyor 
</HEADLINE>
<TEXT>

     Güney Marmara'daki Beşiktaşlılar dernekleri, Mart ayında yapılması öngörülen olağan genel kurulun Haziran ayına ertelenmesini isteyen Hasan Arat'a destek verdiler. 
     Gönen Beşiktaşlılar Derneği Başkanı Dursun Akın, Balıkesir, Bandırma, Erdek, Susurluk, Ayvalık, Burhaniye, Karacabey, Mustafakemalpaşa ve Biga Beşiktaşlılar dernekleri adına yaptığı açıklamada, Hasan Arat'ın, Beşiktaş kültürü ve ruhunu en iyi biçimde özümsemiş bir kişi olduğunu söyledi. 
     Arat'ın genel kurulun ertelenmesine yönelik önerisinin, Beşiktaş'ın çıkarlarını kişisel çekişme ve hırsların dışında tutmayı amaçladığını ifade eden Akın, Beşiktaş'ta yetişen bir sporcu da olan Hasan Arat'ın kulübün değerlerine sahip çıktığını kaydetti. 
     Akın, Hasan Arat'ın, genel kurulun ertelenmesine ilişkin önerisiyle Beşiktaş sevgisi ve centilmence yarış ruhu taşıyabilen herkese önemli bir mesaj verdiğini dile getirerek, ''Beşiktaş'a hizmet etme şerefine talip olmak isteyen herkese örnek olması gereken bu davranış, tüm Beşiktaşlıların onur ve gurur vesilesi olmuştur. 
     Türkiye'de böyle bir öneriye imza atmakla, sayın Arat'ın şahsında, Beşiktaş camiası kıvanç duymalıdır'' dedi. 
     






</TEXT>
</DOC>
