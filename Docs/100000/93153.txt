<DOC>
<DOCNO> 93153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sonspo07.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli futbolcular karşılamaya hayran kaldı... 
</HEADLINE>
<TEXT>

     17. Dünya Kupası'nda üçüncü olan A Milli Futbol Takımı futbolcuları, İstanbul'da yapılan karşılama törenine ve halkın ilgisine hayran kaldı. 
     Milli takımın kaptanı Hakan Şükür, dünya üçüncülüğü başarısını halkla paylaştıklarını ifade ederek, ''Bizi muhteşem karşıladılar. Karşılıksız bir sevgi bu'' dedi. 
     Hakan, halkın kendilerine Dünya Kupası sırasında çok destek verdiğini anlatarak, şöyle konuştu 
     ''İlk maçtan sonra, herşeyin bittiğini düşünen bazı kişiler, bizi haksız şekilde eleştirdi. Halk, bize gösterdiği destekle, eleştirilere cevabını verdi. Ben çok eleştirildim. Orada otele halkımız mesajlar göndererek, bana sahip çıktı. Cevabımı sahada oynayarak verdim.'' 
     
     İLHAN ''BU KADAR İLGİYİ RÜYAMDA BİLE GÖREMEZDİM'' 
     Dünya Kupası'nda attığı 3 golle A Milli Takım'ın en golcü futbolcusu olan İlhan Mansız ise bu kadar ilgi beklemediğini söyledi. 
     Golcü futbolcu, Dünya Kupası'na da coşkulu bir uğurlamayla gittiklerini belirterek, ''Şimdi de yine muhteşem bir şekilde karşılandık. Atatürk Havalimanı'ndan Taksim Meydanı'na 3 saatte gidebildik. Büyük bir konvoy oluştu, yolda vatandaşlar bize sevgi gösterilerinde bulundular. Rüyamda bile bu kadar ilgi görmeyi beklemezdim'' dedi. 
     İlhan Mansız, Dünya Kupası'nda attığı 3 golle, milli takımın kupadaki en golcü futbolcusu olmasıyla ilgili olarak, ''Hocam görev verdiği zaman elimden geleni yaptım. Son maçta Hakan Şükür ile iyi bir ikili olduğumuzu herkes gördü. Hakan ağabeyin attığı golde benim, attığım 2 golde de O'nun payı var. İkimiz birbirimizi tamamladık, uyum içindeydik'' diye konuştu. 
     
     ÜMİT ÖZAT VE TAYFUR 
     Ümit Özat da, başarının tüm ekibin başarısı olduğunu ifade ederek, ''Bu kadar büyük sevgi seli beklemiyorduk. Bu ilgiyi gördükten sonra kupayı alamadığımıza üzüldük'' dedi. 
     Tayfur Havutçu ise, Dünya Kupası finallerindeyken Türkiye'deki durumu telefonla takip ettiklerini belirterek, ''Türkiye'de her maçımızdan sonra insanların sokağa çıktığını duyuyorduk ama karşılamada bu kadarını beklemiyorduk. Bundan sonra daha iyisini yapacağız'' diye konuştu. 
     Dünya Kupası'nı aynı grupta yer aldıkları Brezilya'nın aldığını vurgulayan Tayfur, ''Onlar güçlüydü, favoriydi. Biz 3., onlar 1. oldu'' dedi. 
     Fatih Akyel de kendilerine büyük ilgi gösteren halka teşekkür ederek, bir dahaki sefere Dünya Kupası'yla geleceklerini söyledi. 
     
     OTELDE ŞAMPANYA PATLATILDI 
     Milli takım kafilesi, bu sabaha karşı Taksim Meydanı'ndan sonra Polat Renaissance Otel'de de yakınları, aileleri ve otel yetkilileri tarafından karşılandı. 
     Milliler için otelde şampanya patlatılırken, üzerinde Türkiye haritası olan pastayı Futbol Federasyonu Başkanı Haluk Ulusoy, Milli Takımlar Teknik Direktörü Şenol Güneş, futbolculardan Alpay, Ümit Özat ve otelin sahibi İbrahim Polat kesti. 
     Otelde personel ve vatandaşlar futbolculardan imza alırken, oteldeki turistlerde millileri kutladı. 
     Bu arada otele gelen vatandaşlar, futbolcuları görmek için otelin girişinde toplandı. Vatandaşlar otele alınmazken, otelden ayrılan futbolculara sevgi gösterilerinde bulundu. 
     Öte yandan İstanbul dışında yaşayan milli futbolcular, geceyi otelde geçirdi. 
     





</TEXT>
</DOC>
