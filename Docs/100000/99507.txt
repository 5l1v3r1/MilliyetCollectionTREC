<DOC>
<DOCNO> 99507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/guncel/gun03.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk çiftçisi Rusya deplasmanında 
</HEADLINE>
<TEXT>

Rusya’daki tarlalarda çalışan Türk işçiler, hem hasadı artırıyor hem de çalışkanlıklarıyla dikkat çekiyor 
     CENK BAŞLAMIŞ Moskova 

     Rusya’nın güney bölgelerindeki tarlalarda çalışan Türk işçiler, hem rekor hasat elde edilmesine katkıda bulunuyor, hem de çalışkanlıklarıyla herkese örnek oluyor. 
     Moskova’da yayımlanan İzvestiya gazetesi, Rusya’da giderek yaygınlaşan "ithal Türk çiftçi" uygulamasını, "Ne ekersen onu biçersin" başlığıyla manşetine taşıdı. Gazete, Türkiye’de hasat toplama çalışmalarını tamamlayan işçilerin biçerdöverleriyle hemen Rusya’nın yolunu tuttuğunu belirtti. 
     
     Yüzler gülüyor 
     İzvestiya’ya göre, Stavropol bölgesinde giderek yaygınlaşan uygulama yerel yetkililerin yüzünü güldürüyor. Türkiye’den gelen biçerdöverler, Rus yapımı makinalara oranla 2 - 3 kat fazla buğday toplanmasını sağlıyor. Rus yetkililer, sabahın erken saatlerinden biçerdöverlerin farları eşliğinde gece yarılarına kadar çalışan, içki içmeyen, diskoteğe gitmeyen Türk çiftçileri yere göğe sığdıramıyor. Bölgedeki bir çiftliğin sorumlusu olan Valentina Getmanskaya, "Geçen yıl da burada çalışmışlardı. Hatta, Türkçe 'yavaş’ demesini bile öğrendim. Onların hızına yetişemiyoruz" diye konuştu. Bu şekilde çalışan Türk işçiler, ücret yerine hasadın yüzde 8 - 20’sini alıyor. 
     



 GÜNCEL 


















</TEXT>
</DOC>
