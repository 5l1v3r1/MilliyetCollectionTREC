<DOC>
<DOCNO> 91633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur18.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli kutlamaların acı bilançosu 16 ölü, 94 yaralı 
</HEADLINE>
<TEXT>

     Emniyet Genel Müdürlüğü, A Milli Futbol Takımı'nın 17. Dünya Kupası'nda yarı finale yükselmesi nedeniyle yapılan kutlamalar sırasında, havaya rastgele silahla ateş açılması sonucu 24 kişinin yaralandığını bildirdi. 
     Emniyet Genel Müdürlüğü'nden yapılan yazılı açıklamada, Milli Futbol Takımı'nın yarı finale yükselmesi nedeniyle yapılan kutlamalar esnasında, çok sayıda silahla yaralama olayı ve trafik kazası meydana geldiği kaydedildi. 
     Kutlamalar sırasında, havaya rastgele ateş açılması sonucu, dün akşam 17.00-24.00 saatleri arasında, 3'ü Ankara, 10'u İstanbul, 2'si Samsun, 2'si Adapazarı, 1'er kişi de İzmir, Gaziantep, Mersin, İzmit, Trabzon, Kırıkkale ve Antalya'dan olmak üzere toplam 24 kişi çeşitli yerlerinden yaralandı. 
     
     TRAFİK KAZALARI 
     Dün, aynı saatlerde kutlamalar nedeniyle oluşan trafik kazalarının da aralarında yer aldığı 7'si ölümlü, toplam 11 trafik kazası meydana geldi. 
     Sinop, Samsun, Kahramanmaraş, Kocaeli, İstanbul, Mersin, Eskişehir 2 , Bursa, Ankara ve İstanbul'da meydana gelen trafik kazalarında 16 kişi öldü, 70 kişi de yaralandı. 
     Açıklamada, ''Emniyet teşkilatı olarak, bütün vatandaşlarımızın bundan sonraki başarılarımızı ulusça coşkuyla kutlayacağına, ancak bu coşkunun üzüntüye dönüşmemesi için silah kullanmayacağına, trafik kurallarına uyacağına inanıyor ve Milli Takımımıza tekrar başarılar diliyoruz'' denildi. 
     





</TEXT>
</DOC>
