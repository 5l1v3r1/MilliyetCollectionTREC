<DOC>
<DOCNO> 66813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sontur05.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Barajlar hala dolmadı 
</HEADLINE>
<TEXT>

     DSİ 12. Bölge Müdürü Ali Haydar Şahin, bölgeye bu yıl yoğun kar yağmasına rağmen barajlardaki su oranının yeterli olmadığını belirtti. 
     Şahin, yaptığı açıklamada, geçen yıl 23 milyon metreküp su bulunan Sarımsaklı Barajı'nda, 1 Şubat itibariyle yapılan ölçümlerde bu rakamın 8 milyon metreküpe, 5.7 milyon metreküp suyun bulunduğu Ağcaşar Barajı'nda 4.3 milyon metreküpe, 5.8 milyon metreküp suyun bulunduğu Kovalı Barajı'nda ise 3.8 milyon metreküpe düştüğünü söyledi. 
     Baraj ve gölet havzalarında 20-25 santimetre kalınlığında buz olduğu belirten Şahin, ''Buzların eriyerek barajlara ve göletlere akmasını bekliyoruz, ama bu suların da yeterli olacağını sanmıyorum. 
     Biraz daha yağış olması için dua etmeliyiz.'' diye konuştu. 
     
     Bahçecik Barajı 
     Şahin, Pınarbaşı İlçesi'nde yapımı devam eden Bahçecik Baraj inşaatının da yüzde 80 oranında tamamlandığını kaydetti. 
     Barajın bu yıl tamamlanarak su tutulmaya başlanacağını ifade eden Şahin, ''Bu barajımız 2050 yılına kadar yörenin içme suyunu karşılayacak ve 34 bin hektar alanı sulayacak. 45 kilometre uzunluğundaki sulama şebekesini de bu yıl ihale edeceğiz. Sulama şebekesi diğer bağlantı kollarıyla birleştiğinde 45-50 bin hektar alanı sulayabilecek'' dedi. 
     Şahin, bu yıl devam eden projelerden Sarımsaklı Barajı yenileme projesi için 207 milyar lira, Sarıoğlan Baraj inşaatı için 1.1 trilyon lira, Develi sulama projesi için de 1.4 trilyon lira ödenek ayrıldığını sözlerine ekledi. 
     






</TEXT>
</DOC>
