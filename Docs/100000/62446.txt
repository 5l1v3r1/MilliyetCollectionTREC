<DOC>
<DOCNO> 62446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur25.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz "Ecevit'in ABD gezisinden endişelerimiz var" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Başbakan Bülent Ecevit'in ABD'yi ziyaretiyle ilgili hem beklentileri hem de saklamadıkları bazı endişeleri olduğunu belirterek, ''Umarız ki, endişelerimiz gerçekleşmez, beklentilerimiz gerçekleşir'' dedi. 
     ANAP Kadın Kolları Merkez Karar ve Yönetim Kurulu MKYK 
     toplantısının ikinci bölümüne katılan Yılmaz, gazetecilere yaptığı açıklamada, Türkiye'deki siyasi partiler içinde, kadın kolları kongresini yapan ilk partinin ANAP olduğunu söyledi. Mesut Yılmaz, Başbakan Bülent Ecevit'in ABD gezisine kalabalık bir heyetle ve bazı beklentilerle gidildiğini belirterek, ''Bu beklentiler gerçekleşecek mi '' diye sorulması üzerine, şunları kaydetti ''Kalabalık bir heyetle gidilmesini olumlu karşılıyorum. Biliyorsunuz ki, ilk defa bu tür gezileri, kurucu genel başkanımız rahmetli Özal başlatmıştı. Şimdi bunun diğer siyasiler tarafından da örnek alınmasını olumlu karşılıyorum. Ziyareti tümüyle değerlendirmek için henüz erken. Başbakan, yarın ABD Başkanı ile görüşecek. Bu görüşme yapılmadan, her iki taraftan da görüşmeye ilişkin açıklamalar kamuoyuna duyurulmadan bir değerlendirme yapmak erken olur. Bizim, bu ziyaretle ilgili hem beklentilerimiz var hem de saklamadığımız bazı endişelerimiz var. Umarız ki endişelerimiz gerçekleşmez, beklentilerimiz gerçekleşir.'' 
     






</TEXT>
</DOC>
