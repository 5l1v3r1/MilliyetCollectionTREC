<DOC>
<DOCNO> 91049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur14.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm cezasının kalkması için Anayasa değişikliğine gerek yok 
</HEADLINE>
<TEXT>

     Ord. Prof. Dr. Sulhi Dönmezer, Türkiye'nin ölüm cezasını biran önce kaldırması gerektiğini belirterek, ''Ölüm cezasının kaldırılması için Anayasa değişikliğine ihtiyaç yoktur. Kanun değişikliği yeterlidir'' dedi. 
     Ord. Prof. Dr. Dönmezer, Anayasa'da ''ölüm cezasının hangi hallerde verilebileceğinin'' düzenlendiğini kaydetti. 
     Anayasa'nın sadece bir ruhsat verdiğini ifade eden Ord. Prof. Dr. 
     Dönmezer, o ruhsatı kullanıp kullanmamanın TBMM'nin takdirinde olduğunu ifade ederek, şunları söyledi 
     ''TBMM, Avrupa İnsan Hakları Sözleşmesi'ni kabul etmiş. Bu nedenle o sözleşme de iç hukukumuzun bir parçasıdır. Dolayısıyla ölüm cezasının kaldırılması için Anayasa değişikliğine ihtiyaç yoktur. 
     Kanun değişikliği yeterlidir. 
     Ölüm cezasını, terör suçlarında veya savaş ve yakın savaş suçlarında kaldırmak için de Anayasa değişikliğine ihtiyaç yoktur.'' -6. EK PROTOKOLÜN İMZALANMASI YETERLİ Mİ - Prof. Dr. Dönmezer, Türkiye'nin imzalamadığı Avrupa İnsan Hakları Sözleşmesi'nin 6. Ek Protokolü'ne imza koymasının da ölüm cezasının kaldırılması için yeterli olmadığına işaret ederek, ''Türkiye, 6. Ek Protokol'ü imzaladığı zaman mevzuatında bu değişikliği yapmaya mecburdur'' dedi. 
     6. Ek Protokol'ün, Avrupa Konseyi tarafından değiştirilmek üzere 
     olduğuna da dikkat çeken Prof. Dr. Dönmezer, bunun ''gerek savaş, gerek savaş tehlikesi halinde de ölüm cezası konulamaz'' şeklinde değiştirilmekte olduğunu söyledi. Prof. Dr. Dönmezer, AB'nin bu değişikliği kabul ettiğini açıkladığını belirterek, ''AB'ye girebilmek için artık ölüm cezasını kaldırmak mecburi'' dedi. 
     
     AĞIRLAŞTIRILMIŞ MÜEBBET HAPİS 
     Hazırladıkları Ceza Kanunu Ön Tasarısı'nda ölüm cezası yerine ağırlaştırılmış müebbet hapis cezası getirildiğini dile getiren Ord. 
     Prof. Dr. Dönmezer, ''Gördüğüm kadarıyla DSP milletvekillerinin hazırladığı kanun teklifi de bizim yaptığımız düzenleme ile yüzde 99 aynı'' diye konuştu. 
     Ord. Prof. Dr. Dönmezer, şöyle devam etti 
     ''Ağırlaştırılmış müebbet hapis, infaz rejimi itibariyle sıkı infaz rejimine tabi olacak. Unsurları da yine bizim komisyon tarafından hazırlanan Cezaların İnfazı Hakkındaki Kanun Tasarısı'nda madde madde gösterildi. Yani artık bu mesele bilimsel, hukuki ve hazırlık bakımından tamamiyle halledilmiştir. Bunların hepsi Adalet Bakanlığı'ndadır.'' 
     
     AFTAN YARARLANMA 
     Ord. Prof. Dr. Dönmezer, ağırlaştırılmış müebbet hapis cezası ve çıkarılacak bir aftan yararlanma konusundaki kaygılara da işaret ederek, şu görüşleri dile getirdi 
     ''TBMM af çıkarır, ağırlaştırılmış müebbet hapis cezası gerektiren suçları da kapsarsa, af herkese uygulanır. Yetki TBMM'dedir. TBMM'ye artık hepimiz itimat edelim. Yani TBMM'ye itimat etmeyeceğiz de kime itimat edeceğiz. Son af macerasını biliyorsunuz. Tepkiler oldu, şu oldu, bu oldu. Benim kanaatim şudur ki önümüzdeki 20 sene içinde hiçbir iktidar af yapmaya teşebbüs etmez. 
     'Ağırlaştırılmış müebbet hapis cezası almış bir kişi, aftan yararlanamaz' dediğiniz zaman, Anayasa'yı değiştirmeniz lazım. Çünkü Anayasa, af yetkisini umumi ve mutlak olarak kabul etmiş. Böyle olunca 'şu suçlarda af yapılamaz' derseniz, onu Anayasa'ya koymak lazım.'' 
     





</TEXT>
</DOC>
