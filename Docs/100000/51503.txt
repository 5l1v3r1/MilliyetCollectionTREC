<DOC>
<DOCNO> 51503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur17.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP Grup Başkanvekili'nden Ecevit'e "Popülist politika yapıyor" 
</HEADLINE>
<TEXT>

     ANAP Grup Başkanvekili İbrahim Yaşar Dedelek, Başbakan Bülent Ecevit'in Köy Hizmetleri Genel Müdürlüğü ile ilgili ''popülist bir politika eğilimi içine girdiğini'' öne sürerek, ''Bize kimse siyasi popülizm yaptıramaz, yaptıramayacak. Doğru bildiğimiz gerçekleri halkla paylaşmak için bugün mücadele veriyoruz'' dedi. 
     Dedelek, TBMM'de düzenlediği basın toplantısında, Bolu-Abant'ta yaptıkları toplantı sonrasında hazırladıkları raporun kamuoyu tarafından ciddiye alındığını ve heyecan yarattığını bildirdi. 
     ANAP'ın, yaşanan sıkıntıların çözümü için gayret içinde olduğunu kaydeden Dedelek, ancak vatandaşların ''ekonomi niye iyi gitmiyor '' sorusu karşısında ''ekonomi DSP'nin elinde'' dediklerinde, ''Siz hükümette değil misiniz '' diye eleştirildiklerini de söyledi. 
     
     Ortaklarımızın tavrı 
     Türkiye'de siyasetin yıllardır popülizm olarak yapıldığını ifade eden Dedelek, bu siyaseti ortadan kaldırma noktasında samimi çevrelerin Meclis'ten ciddi beklentiler içine girdiğini bildirdi. 
     Krizden menfaat ümit edenlerin olabileceğini kaydeden Dedelek, ''Bunları doğal karşılıyoruz. Ama bizim Türkiye'yi ayağa kaldırma, refah ve mutluluk düzeyine çıkartma mücadelesini birlikte verdiğimiz ortaklarımızın ANAP'ın önlem paketini açıkladıktan sonraki tutum ve davranışını anlayamıyoruz ve bu tutumlar bizi şaşırtıyor'' dedi. 
     
     Sokağa atmıyoruz 
     Köy Hizmetleri Genel Müdürlüğü ve DSİ'nin Bölge Müdürlükleri'nin birleştirilmesi konusunda koalisyonu oluşturan partilerin liderlerinin karar aldığını bildiren Dedelek, şöyle konuştu 
     ''Hal böyle iken Başbakan dün grup toplantısında Köy Hizmetleri'ni vermeyeceği, köye hizmetin buralarda olacağı yönünde ifadelerle popülist bir politika eğilimi içine girmiştir. 
     Biz köylünün içinde bulunduğu sıkıntılardan kurtarmak için çok hassas davranırız. Geçmişti dünyada uygulanan taban fiyatın üç katını veren, köye telefon, kapalı devre çeşme suyu, asfalt yolu getiren ANAP'tır. Türkiye büyüme ve gelişme açısından büyük bir potansiyele sahiptir. Ancak bugün verimliliği düşmüş ve devletin sırtına külfet olmuş kuruluşlar vardır. 
     Biz Köy Hizmetleri'nin elemanlarını sokağa atarak, devleti kar ettirme gibi bir düşünce içinde değiliz. Bizim hükümet protokolümüzde de yerel yönetimlerin yetkilerini artırıcı yasal düzenlemelerin yapılacağı ifade ediliyor. Biz Türkiye'yi merkezi yönetimden kurtarmaya çalışıyoruz.'' 
     
     Köprüye hayır diyenler 
     Türkiye'de ''bire üç, üçe beş'' verme döneminin bittiğini, yaşanan krizin ANAP'a çok şey öğrettiğini anlatan Dedelek, sözlerini şöyle sürdürdü 
     ''Bu kriz bize çok şey öğretmiştir. Ancak krizden hisse alamayanlar, bunun farkında olmayanlar Türkiye gerçeğini bilmeyenlerdir ya da Türkiye'ye karşı hıyanet içinde olanlardır. 
     ANAP olarak değişimin önderiyiz. Özal'ın başlattığı hizmetleri devam ettirme noktasında azimle yolumuza devam ediyoruz. Bize kimse siyasi popülizm yaptıramaz, yaptıramayacak. Doğru bildiğimiz gerçekleri halkla paylaşmak için bugün mücadele veriyoruz'' İstanbul Boğazı'nda, zamanında takacılar ve mandacıların araba vapurunu taşladıklarını, Boğaz köprüsünün yapılmasından sonra bazılarının da ''Köprüye hayır'' dediklerini anımsatan Dedelek, ''O gün köprüye hayır diyenler de mandacılar, takacılardan farklı değildir. Bugün bizim bu büyük düşüncemize hayır diyenler de araba taşıyan mandacılardır ve o düşüncenin bugünkü devamıdırlar, her kim olursa olsunlar...'' dedi. 
     
     Konuşulabilir... 
     Bir gazetecinin, ''DSP, Köy hizmetleri kapatıldıktan sonra İçişleri Bakanlığı'nın çok güçleneceğini belirterek, bakanlıkların yeniden tanzimini istiyor. Siz ne dersiniz '' sorusuna, Dedelek, ''Düşünülebilir. Genel başkanlar arasında konuşulabilir. Bu düşünceler dar düşüncelerdir. Ancak DSP'nin böyle bir düşünce içinde olacağını zannetmiyorum'' karşılığını verdi. 
     Yaşar Dedelek, ANAP olarak siyasi şov yapmadıklarını, Türkiye'nin önünü açacak projeler geliştirmek için uğraştıklarını anlattı. DSP ve MHP'nin de bir yerlerde toplanarak ülke sorunları konusundaki görüşlerini belirten raporlar hazırlaması gerektiğini kaydeden Dedelek, ''Bu raporları getirsinler, üst üste koyalım. Hangisi memleketin önünü açacaksa biz ANAP olarak ona varız'' dedi. 
     
     Hükümeti bozmayız 
     Dedelek, bir başka soru üzerine koalisyonu oluşturan partiler arasında sıkıntı olabileceğini, ancak bunların tartışılarak aşılacağını belirtti. Dedelek, yeni hükümet peşinde konuşanların hayal kırıklığına uğrayacağını söyledi. 
     ''Köy hizmetleri konusunda Ecevit geri adım atmazsa tavrınız ne olur '' sorusu üzerine Dedelek, ''Biz Türkiye'nin gerçeklerini ortaya koyuyoruz. Bu olmadı diye kimseye küskünlük duyacak halimiz yok. 
     Tartışa tartışa doğruyu bulacağız. Hükümeti bozmadan normal zamanına kadar yolumuza devam edeceğiz. Çünkü bu hükümetin alternatifi yoktur. 
     Hükümete ya da Türk halkına küskünlüğümüz olamaz'' dedi. 
     






</TEXT>
</DOC>
