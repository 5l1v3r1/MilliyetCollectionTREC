<DOC>
<DOCNO> 93816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/spor/spo03.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Barça'dan yeni teklif 
</HEADLINE>
<TEXT>

İspanyol kulübünün başkan yardımcısı Castells, dün bir basın toplantısı düzenleyerek Galatasaray’a, Hasan Şaş’a karşılık Dani’yi verebilecekleri mesajını yolladı 
     MEHMET ÇİFTÇİ BARCELONA 

     Cim-Bom istiyordu 
     BARCELONA, Teknik Direktör Van Gaal’ın ısrarla Hasan Şaş’ı istemesi üzerine, dün Galatasaray’a basın kanalıyla yeni bir teklif daha iletti. İspanyol kulübünün başkan yardımcısı Joan Castells, Sarı - Kırmızılı ekibin Hasan Şaş’ı kendilerine vermesi halinde, Dani ile takas yapabileceklerini söyledi. Castells, Galatasaray’ın Dani için bir ay önce Barcelona yönetimine başvurduğunu da hatırlattı, "Türk ekibinin, futbolcumuza ilgisini biliyoruz. O zaman anlaşabiliriz" dedi. 
     
     "Golcümüz fazla" 
     CASTELLS, ellerinde Kluivert, Rivaldo ve Gerard gibi golcüler bulunduğunu, ancak Hasan Şaş’a ihtiyaçları olduğunu da vurguladı. İspanyol yönetici, "Eğer bu teklifimize sıcak bakarlarsa, Hasan’ı takımımızda görmek istiyoruz" ifadesini de kullandı. Barcelona’da üç yıldır oynayan Dani, geçen sezon sadece bir maçta forma giydi ve gol atamadı. 27 yaşındaki İspanyol futbolcu, en verimli sezonu olan 1999 - 2000’de ise 27 maçta 11 gol kaydedebilmişti. 
     
"Oyuncuların alacağı yok"Özhan Canaydın, Avusturya kampı öncesi, futbolculara borcun kalmadığını açıkladı 
     HAKAN CAN 

     Tıkır tıkır dönüyor 
     SARI - Kırmızılı kulübün başkanı Özhan Canaydın, maddi açıdan sıkıntıları atlatmaya başladıklarını söyledi. Canaydın, yeni kredi kaynakları yarattıklarını belirtti, "Şimdi Galatasaray’ın kapısında ne icra dairesi , ne de futbolcuları alacakları için bekliyor. Kulüp tıkır tıkır dönmeye başladı. Üzüldüğüm tek nokta yeni kaynakların da kredi ile sağlanması. Ama iç dinamizmimizi çalıştırmaya başladım. Galatasaray’ı mutlaka bir sermaye yapısına kavuşturacağım" dedi. 
     
     Fair-play oturacak 
     CANAYDIN, görevi devraldıklarında sporculara 9 milyon 800 bin dolar borcu olduklarını hatırlattı ve şöyle devam etti "Yeni sezonda hiçbir ödeme yapılmamıştı. Her maç arefesinde taksitle ödemelere başladık. Dört taksit dağıttık, Avusturya kampı öncesi de işi bitirdik. Tesislerin harcamaları da günlük ödeniyor. Galatasaray taraftarı bu sezon çok güzel bir organizasyon içinde takımını izleyecek. Rakiplerimizle çok iyi anlaşıyoruz. İnşallah fair - play’i oturtacağız." 
     
Galatasaray Günlügü      CÜNEYT KARAKAYA 

     Sinek saldırısı 
     IRDNING kasabası, bir çok spor dalı için düzenlenen spor tesisleri ve eşsiz doğa güzelliği ile oyuncuları büyüledi. Ancak sinek sorunu takımı canından bezdirdi. Yetkililer, şimdilerde sivri ve karasinek istilası için çare arıyor. 
     
     Yıldız arayışı 
     IRDNING kasabasının sakinleri, Galatasaray’ın kamp yapacağını duyunca heyecanlanmışlar. Ancak, Dünya Kupası’nda yıldızları parlayan Hasan Şaş ile Ergün’ün, İsviçre’deki kampa gelmeyeceklerinin açıklanması, Avusturyalılar’ı hayal kırıklığına uğratmış. 
     
     Müthiş maç 
     HER kamp döneminde gelenekselleşen, teknik ekip ile gazetecilerin maç randevusu için geri sayım başladı. İki taraf da, yağmurun bir an önce dinmesi için bekleyişe geçti. 
     
     Rehber Batista 
     TÜRKÇESİ bir hayli ilerleyen Batista’nın yeni görevi tercümanlık oldu. Brezilyalı futbolcu, İngilizce bile konuşamayan vatandaşları Felipe ile Pinto’ya hem rehberlik yapıyor, hem de Türkçe öğretiyor. 
     
     Saray, sarayda 
     TAKIMIN kaldığı Schllos Pichlarn Oteli’nin, 900 yıllık saray olması esprileri de beraberinde getirdi. Fatih Terim, "Biz de sarayız. Bizim takımımız da saraylara layık. İşte saray, işte Galatasaray" diyerek ilk sırayı aldı. 
     



 SPOR 































</TEXT>
</DOC>
