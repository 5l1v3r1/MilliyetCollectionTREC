<DOC>
<DOCNO> 92358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/ymese.html </URL>
<DATE> 2002/06/27/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Canınız sağolsun 
</HEADLINE>
<TEXT>

     Olsun, canınız sağolsun... Aslında üzülmemek elde değil... Finallerde ülkemizin gurur kaynağı olan, tarih üstüne tarih yazan Ay - Yıldızlı ekibimiz, Brezilya’ya tek golle teslim olması doğrusu bizi kahretti. İlk yarıda yüzde 54 oranında topa sahip olan Ay - Yıldızlı ekibimiz kalesinde tehlike üstüne, tehlike yaşadı. Ne var ki kalede adeta devleşen Rüştü, büyüklüğünü bir kez daha kanıtladı. Rüştü, Dünya’da bir kaleci modelidir... Ellerine sağlık diyoruz ona da. Hakan Şükür finalleri golsüz kaparken, o da kahroldu, biz de. 
     49.dakikada tribünleri dolduran, binlerce kilometre uzaklıktan gelen taraftarlar da biz de yıkıldık. Sayısız tehlikeyi önleyen Rüştü, bu pozisyonda da elinden geleni yaptı, tokatladı, ancak meşin yuvarlak yan direğe çarparak filelere giderken, final umudumuzu da alıp götürdü bizden. Şimdi Kore ile üçüncülük, dördüncülük maçı oynayacağız. Kore’yi yener miyiz, yenemez miyiz, bilemem. Ama bildiğimiz bir gerçek var ki TÜRKİYE dünyanın dört büyüğü arasındadır. Düşünün 28 ülke valizini topladı, ülkesine döndü, tatile çıktı. 
     Bizler ve dünya sizleri asla unutmayacak... Hep kalbimizde olacaksınız... 
     Güneş ve ekibine Japonya’dan bir kez daha şapka çıkarıyor, onları yürekten kutluyoruz. Helal olsun size, ülkemize yaşattığınıza gurura, onura. 
     
     İlk yirmi dakikalık bölümünde her iki takım da kontrollü bir futbol ortaya koydu. İlk tehlikeli atağı Ay - Yıldızlı ekibimiz 20.dakikada gerçekleştirdi. Fatih sağdan ortaladı, Alpay yükseldi, penaltı noktasına yakın yerden kafayı çaktı, Marcos topu son anda kornere çeldi. 
     Dakika 23 Rüştü mutlak tehlikeyi önledi. Rivaldo soldan indi, sert vurdu, Rüştü’nün göğsünden döndü. Ronaldo vurdu, top Rüştü’nün kucağında kaldı. 
     Dakika 34 Rivaldo, ceza alanı yayı dışından nefis vurdu, Rüştü uçarak topu köşeden kornere çeldi. 
     Dakika 36. Rivaldo uzaktan sert vurdu, top yan direği yalayarak auta gitti. 
     Dakika 43 Roberto Carlos soldan süratle indi, savunmayı geçti, cezaalanı yayı üzerinden sert vurdu, top Rüştü’nün kucağında kaldı. 
     Dakika 45 Roberto Carlos soldan penaltı noktası üzerine kesti, Edilson’dan önce Rüştü tokatladı, kısa süre sakatlık geçirdi. 
     Karşılaşmanın ikinci yarısına umutla başladık... Ne var ki, kronometrenin 49.dakikayı gösterdiği sırada hem biz hem de Rüştü yıkıldı. İlk yarıda kayıpları oynayan Ronaldo bu dakikada ortaya çıktı. Topla solda buluşan Ronaldo, ceza alanına girdi, üç savunma oyuncusunun bakışları arasında sert vurdu, Rüştü tokatladı, ancak meşin yuvarlak direğin altına çarptı 0 - 1 
     Dakika 58 Ronaldo, soldan hareketlenen Edilson’u topla buluşturdu, yerden sert vurdu, savunmaya çarpan top kornere çıktı. 
     Dakika 61 Solda topla buluşan Ronaldo ceza alanına girdi, Kleberson’a çıkardı, penaltı noktasına yakın şutunda top Rüştü’de kaldı. 
     Dakika 72 Cafu sağdan indi, arka direğe kesti, Luizaro yatarak nefis vurdu, top üstten az farkla auta gitti. 
     Dakika 78 İlhan Mansız soldan cezaalanına kesti, Marcos son anda topu üstten kornere çeldi. 
     Dakika 81 Soldan kazanılan serbest atışı Hasan Şaş arka direğe kesti, Hakan Şükür altı pas içinde dönerek sert vurdu, Marcos topu kornere tokatladı. 
     



 SPOR 





































</TEXT>
</DOC>
