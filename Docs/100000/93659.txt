<DOC>
<DOCNO> 93659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sondun12.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Eşcinsel İngiliz turistler için seyahat rehberi 
</HEADLINE>
<TEXT>

     İngiliz turistler için sık sık gözden geçirilen ayrıntılı seyahat tavsiyeleri ve değişik ülkelerdeki riskleri içeren rehberler yayınlayan İngiltere Dışişleri Bakanlığı, bu kez sadece homoseksüel İngiliz turistler için bir rehber hazırladı. 
     Rehberin, yalnızca İngiltere'de değil, tüm dünyada bir ilki teşkil ettiğini belirten bakanlık yetkilileri, rehberin homoseksüeller, transseksüeller, biseksüeller ve lezbiyenler için ''10 altın tavsiye'' içerdiğini belirttiler. 
     Homoseksüel turizminin giderek büyüyen ayrı bir sektör olduğuna da dikkat çeken Dışişleri Bakanlığı, belli ülkelerin bu gruplar için bazı risk ve tehlikeler içerdiğini bildirdi. 
     Rehberde, homoseksüel turist gruplarına, seyahat için hedef seçmeden önce rehberi dikkatle okumaları, gidecekleri ülkeyi cinsel sağlık şartları, homoseksüelliğe bakış açısı, bu konuyla ilgili ceza yasaları gibi açılardan araştırmaları öneriliyor. 
     Dışişleri Bakanlığı'nın, homoseksüel haklarını savunan gruplar, Uluslararası Af Örgütü ve homoseksüellere tur düzenleyen tur operatörlerince yapılan baskılar sonucu bu rehberi hazırlamayı kabul ettiği belirtilirken, rehberin, tüm diğer seyahat tavsiyeleri ve uyarıları gibi, her yıl değişen şartlara göre yenileneceği kaydedildi. 
     Yapılan çalışmayı büyük memnuniyetle karşılayan homoseksüeller ise bakanlığın eski muhafazakar tavrını bir yana bırakıp, kendilerini de dikkate almasından mutluluk duyduklarını ifade ettiler. 
     





</TEXT>
</DOC>
