<DOC>
<DOCNO> 65913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur27.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afyon'da, deprem sigortası olmayanlara para yok 
</HEADLINE>
<TEXT>

     Afyon depremi mağdurlarından zorunlu deprem sigortası yaptırmayanlar, devletin yaptığı yardımlardan istifade edememe durumuyla karşı karşıya bulunuyorlar. 
     Deprem sigortası yaptırma zorunluluğu 27 Eylül 2000 tarihinde başladı. Zorunlu Deprem Sigortası'na dair 587 Sayılı Kanun Hükmünde Kararname, konutu olan herkesin zorunlu sigorta poliçesi yaptırmasını zorunlu kılıyor. 
     Tapu işlemlerinde de aranan uygulama yürürlüğe girdiğinde, Doğal Afet Sigortaları Kurumu azami 20 milyar Türk Lirası tutarına kadar sigorta teminatı veriyordu. 
     Uygulamadan ilk yararlananlar da yine Afyon depremi mağdurları oldu. Doğal Afet Sigortaları Kurumu DASK 15 Aralık 2000 tarihinde Afyon ve çevresinde meydana gelen ve bazı konutlarda hasara yol açan depremle ilgili ilk tazminat ödemelerini gerçekleştirdi. 
     Depremin bir kez daha vurduğu Afyon'da, DİE'nin 2000 yılı bina sayımı sonuçlarına göre 132 bin 924 bina, 171 bin 512 konut bulunurken, 1 Şubat 2002 tarihine kadar Afyon'da sadece 9 bin 661 Zorunlu Deprem Sigortası poliçesi satıldığı belirlendi. 
     Türkiye Sigorta ve Reasürans Şirketleri Birliği Başkanı Cahit Nomer, hasarların tutarı konusunda, "Toplam ödenecek rakam tahminime göre 2-2.5 milyon doları geçmez" dedi. 
     






</TEXT>
</DOC>
