<DOC>
<DOCNO> 73582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun10.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere güçlü ordu hedefini küçülttü iddiası 
</HEADLINE>
<TEXT>

     İngiltere'de yayımlanan The Daily Telegraph gazetesi, İngiliz Savunma Bakanlığı'nın, 1998 yılında konulan ''108 bin 500 askerden oluşan güçlü ordu'' hedefinden vazgeçtiğini ve asker sayısında indirim yaptığını öne sürdü. 
     İddiasını ''Savunma Bakanlığı'ndan sızan bir belgeye'' dayandıran gazetenin haberinde, ''En çok askere ihtiyaç duyulan bir dönemde, en az Afganistan'a gönderilen asker sayısı kadar indirim yapılıyor. Savunma Bakanlığı, hedefinden tam 1500 askerlik bir indirim yapıyor'' denildi. 
     İngiltere'de 1998 yılında hazırlanan bir stratejik değerlendirme raporunda belirlenen 108 bin 500 askerlik hedefin 2005 yılına kadar başarılması planlanıyordu. 
     Hedefte daha şimdiden indirim yapılmasını eleştiren bazı çevreler, Savunma Bakanlığı'nın, bir yandan da dünyanın çeşitli çatışma bölgelerinde görev yapan askeri birlikleri için bütçesine ek ödenekler konulmasını istediğine işaret ediyor. 
     Bu arada İngiltere'nin Afganistan'a yeniden 1700 askerlik güç gönderme kararının da tartışılmasına devam ediliyor. Konunun, bugün de muhalefet tarafından Avam Kamarası'nda gündeme getirilmesi bekleniyor. 
     






</TEXT>
</DOC>
