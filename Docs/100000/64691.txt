<DOC>
<DOCNO> 64691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/guncel/gun12.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     İçkiye tövbe nasip olmadı 
     Alkol bağımlılığından kurtulmak için Nakşibendi tarikatına gitmek isteyen Turgay Pehlivan, son kez alkol almak isteyince canından oldu. Derdine tarikatta çare arayan Pehlivan 36 , İstanbul’dan Adıyaman’a geldi. Arkadaşları İbrahim Rızvan ve Rüştü Altınkılıç’la birlikte tarikatın bulunduğu Menzil köyüne giderken Ulucami Köyü tuvaletine girerek son kez içmek isteyen Pehlivan, yanındaki cin ve kolonyayı içince komaya girdi. Arkadaşlarınca hastaneye götürülmek istenen Pehlivan, yolda yaşamını yitirdi. 
     
     Dağda aç kalan domuzlar ilçeyi bastı 
     Ordu Çatalpınar’da, dağlarda kar kalınlığının iki metreyi bulması nedeniyle aç kalan yaban domuzları ilçe merkezine indi. Avcılar, bir kişiyi kolundan ısıran domuzlar için av seferberliği başlattı. Kaymakamlıktan izin alan avcılar, 100 domuzu öldürdü. Bölgedeki Rus turistler de domuzları tanesi 50 milyon liradan satın almaya başladı. Öte yandan Bolu’nun Seben ilçesi Susuz köyünde de, otomobilleriyle domuz sürüsü içinde kalan üç kişi köylülerin yardımıyla kurtuldu. 
     
     Şase yapan TV iki kardeşi öldürdü 
     Gaziantep’te şase yapan televizyondan çıkan dumandan zehirlenen iki kardeş öldü. İnönü Mahallesi’nde oturan anne Nimet Yücel, çocukları Volkan 2 ve Gamzegül’ü 3 çizgi film yayınlayan bir kanalı açıp televizyonun karşısına oturttuktan sonra komşuya gitti. Yücel, bir süre sonra eve geldiğinde, odadaki ağır kokunun içinde çocuklarının hareketsiz yattığını görünce şoka girdi. Komşular tarafından hastaneye kaldırılan çocukların, plastik malzemelerin erimesiyle ortaya çıkan gazlardan zehirlenerek öldüğü belirlendi. 
     
     Balıkçıların ağına ölüm takıldı... 
     Balıkesir’in Erdek ilçesinde Murat Farbay 22 ile Nevzat 32 ve Alaattin Çokal 25 kardeşler, cumartesi gecesi "Nurdeniz" adlı 10 metrelik tekneyle denize açıldı. Erdek’in 2 mil açıklarında trol ile avlanan balıkçılar, sabaha karşı ağı çekmeye başladı. Üç balıkçı, bu sırada ağlarına ağır bir cismin takıldığını fark etmelerine rağmen ısrarla çekince, tekneleri alabora oldu. Denize düşen balıkçılardan birinin cesedi bulunurken, diğer 2 balıkçının izine henüz rastlanmadı. Savcılık da olayla ilgili olarak soruşturma başlattı. 
     
     Kumkapı’da ceset bulundu 
     Kumkapı’da Çakıl Gazinosu’nun yanında bir kişinin kanlar içinde yattığı ihbarını alan polis, önceki akşam saat 22.00 sıralarında olay yerine gitti. Kimliği belirlenemeyen 50 yaşlarındaki maktulün kafasına kesici bir aletle vurularak öldürüldüğünü belirleyen polis, incelenmek üzere cesedi Adli Tıp’a gönderdi. Cesedin yanında bulunan alkol şişeleri de dikkati çekti. Çevrede geniş çaplı arama başlatan ekipler, olayla ilgisi bulunduğu şüphesiyle Mehmet Çıray’ı gözaltına aldı. 
     
     Örümcek Ağı’ İstanbul DGM’ye 
     Ankara 2 No’lu DGM, Türkiye’nin en büyük hayali ihracaat operasyonu olarak bilinen "Örümcek Ağı soruşturması" sonunda açılan davada yetkisizlik kararı vererek, dosyayı İstanbul DGM’ye gönderdi. 2 No’lu DGM, yetkisizlik kararını, "suç yerinin İstanbul olması"na bağladı. Savcı Hamza Keleş, iddianamede, Erol Maks Kohen’in de aralarında bulunduğu 85 sanık hakkında, "Çıkar amaçlı suç örgütü kurmak ve örgüt adına faaliyette bulunmak, sahte evrak düzenlemek ve nitelikli dolandırıcılık" suçlarından dava açmıştı. 
     



 GÜNCEL 





















</TEXT>
</DOC>
