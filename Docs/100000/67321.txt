<DOC>
<DOCNO> 67321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sontur27.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA C üyesi beden eğitimi öğretmenine 12 yıl hapis 
</HEADLINE>
<TEXT>

     Beden eğitimi öğretmeni olduğu Eyüp İmam Hatip Lisesi'nde İBDA C terör örgütünün propagandasını yaptığı iddiasıyla yargılanan Osman Temiz, 12 yıl 6 ay ağır hapis cezasına çarptırıldı. 
     İstanbul 1 No'lu DGM'deki duruşmaya, tutuklu sanık Osman Temiz ile tutuksuz sanık Ahmet Fatih Yavuz katılmadı. 
     Davayı karara bağlayan mahkeme heyeti, sanık Osman Temiz'i, ''terör örgütü üyesi olmak'' suçundan 12 yıl 6 ay ağır hapis cezasına çarptırdı. 
     Mahkeme heyeti, Temiz'in öğrencisi Ahmet Fatih Yavuz'a ise 4450 sayılı İtirafçılık Kanunu kapsamında ceza vermedi. 
     İstanbul DGM Cumhuriyet Başsavcılığı'nca hazırlanan iddianamede, yakalandığında Eyüp İmam Hatip Lisesi beden eğitimi öğretmeni olan Osman Temiz'in, okulda örgüt propagandası yaparak, örgüte eleman yetiştirdiği belirtiliyordu. 
     İddianamede, Osman Temiz ve öğrencisi Ahmet Fatih Yavuz'un, ''Terör örgütü üyesi olmak'' suçundan cezalandırılmaları isteniyordu. 
     






</TEXT>
</DOC>
