<DOC>
<DOCNO> 51083 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun18.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem, Kıbrıs tartışmalarının ortasında Atina'da... 
</HEADLINE>
<TEXT>

     Dışişleri Bakanı İsmail Cem, Atina ziyaretinin ikili ilişkileri daha da derinleştirmeye yönelik, yapıcı bir nitelik taşıdığını söyledi. 
     Cem ve konuğunu Atina havaalanında sıcak bir şekilde karşılayan Yunanistan Dışişleri Bakanı Yorgo Papandreu, gazetecilere kısa birer açıklama yaptılar. 
     Atina'yı ziyaret etmekten kendisi ve eşinin her zaman memnun olduklarını söyleyen Cem, Papandreu ile üzerinde çalışılan ikili ilişkilere ilişkin konuların yanı sıra özellikle 11 Eylül sonrası uluslararası gelişmeler hakkında görüş alışverişinde bulunma fırsatını bulacaklarını belirtti. 
     Papandreu ile telefonda ve çeşitli toplantılarda görüştüklerini kaydeden Cem, şimdi yüz yüze gelişmeleri derinliğine ele alacaklarını söyledi. 
     Papandreu'nun değerlendirmelerine büyük önem verdiğini belirten Cem, ''Biz de kendisine gözlemlerimizi aktaracağız. Afganistan'daki gelişmeler ve uluslararası gelişmeleri konuşacağız'' dedi. 
     Ziyareti sırasında Türk ve Yunan diplomatlarının iki ülke dışişleri bakanlıklarında bir süre çalışarak deneyim elde etmelerine yönelik değişimi öngören protokolü ve doğal afetlere karşı ortak bir birim oluşturulmasına ilişkin protokolün imzalanacağını kaydeden Cem, Ege'de güven artırıcı önlemler konusunun da ele alınacağını ve üzerindeki çalışmalar tamamlandığı takdirde 3 yeni önlemi açıklama fırsatını bulacaklarını söyledi. 
     Cem, Atina ziyareti sırasında Yunanistan Cumhurbaşkanı Kostis Stefanopulos, Başbakan Kostas Simitis ve Anamuhalefet partisi Yeni Demokrasi'nin lideri Kostas Karamanlis'le de biraraya geleceğini bildirdi. 
     Cem'i Atina'da ağırlamaktan büyük memnuniyet duyduğunu vurgulayan Papandreu ise, bu ziyaretin daha önce üzerinde anlaşılan, 6 ayda bir yapılan çalışma ziyaretlerinden birisi olduğunu söyledi. 
     Cem ile bugün ve yarın, ikili ilişkilerin genel bir değerlendirmesini yapacaklarını ve imzalanmış ikili anlaşmaların sonuçlarını ve uygulamalarını ele alacaklarını kaydeden Papandreu, bunun dışında, bölgesel ve 11 Eylül'de meydana gelen trajik olay sonrası uluslararası gelişmeler hakkında görüş alışverişinde bulunacaklarını belirtti. 
     Ziyaret sırasında Cem'in fotoğraf sergisini de açacaklarını söyleyen Papandreu, ''Bu ikimiz için de kişisel olarak özel bir olay'' dedi. 
     Bu arada, Papandreu'nun eşi Ada Papandreu'nun bacağının kırılmış olması nedeniyle Cem çiftini karşılamaya havaalanına gelemediği öğrenildi. 
     Cem, bugün öğle saatlerinde Papandreu ile baş başa bir görüşme yapacak ve öğle yemeği yiyecek. Akşam Cumhurbaşkanı Stefanopulos tarafından kabul edilecek ve Karamanlis ile görüşecek olan Cem, daha sonra Türk-Yunan İş Konseyi'nin 4. toplantısının açılışına katılarak bir konuşma yapacak. Cem, toplantıdan sonra Papandreu'nun onuruna vereceği akşam yemeğine katılacak. 
     Cem ve Papandreu, yarın sabah yapılacak heyetler arası görüşmelerin ardından ortak bir basın toplantısı düzenleyecekler. 
     Toplantının ardından Cem, Başbakan Simitis ile biraraya gelecek. 
     Cem, Türkiye'nin Atina Büyükelçisi Ali Tuygan'ın vereceği öğle yemeğinden sonra ''Mevsimler'' adlı fotoğraf sergisinin açılışını Papandreu ile birlikte yapacak ve açılışın ardından Atina'dan Türkiye'ye hareket edecek. 
     






</TEXT>
</DOC>
