<DOC>
<DOCNO> 80878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sondun21.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail BM'den Cenin'e henüz heyet göndermemesi istedi 
</HEADLINE>
<TEXT>

     İsrail Dışişleri Bakanı Şimon Peres'in BM'ye, Cenin mülteci kampında inceleme yapmak üzere, ''şimdi heyet göndermenin yararsız olacağını'' söylediği bildirildi. 
     İsrail'deki siyasi kaynakların açıklamalarına göre Peres, İsrail'e gelmek için Cenevre'de yanıt bekleyen BM heyetinin üyelerinden Cornelio Sommaruga'yı bugün arayarak söz konusu mesajı iletti. Kaynaklar, Peres'in eski Uluslarası Kızılhaç Komitesi Başkanı olan Sommaruga'ya ''Şimdi gelmenin yararı yok'' dediğini kaydettiler. 
     Peres'in söz konusu telefon görüşmesini, bakanlar kurulunun bugünkü toplantıda BM inceleme heyetini kabul etmek için ''koşulların henüz uygun olmadığına'' karar vermesinden sonra yaptığı belirtildi. 
     İsrail Dışişleri Bakanı, daha önce yaptığı açıklamada, en önemli engelin incelemeler sırasında İsrailli tanıkları BM'nin mi, yoksa İsrail'in mi seçeceği konusu olduğunu belirtmişti. 
     BM inceleme heyetinin Cenevre'den İsrail'e bugün geçmesi planlanıyordu. 
     İsrail Başbakanı Ariel Şaron da, Cenin'de incelemelerde bulunacak BM heyetinin gelişine yeşil ışık yakılıp yakılmamasıyla ilgili kararını vermek üzere hükümetinden 24 saat ek süre istemişti. 
     İsrail devlet radyosu, Şaron'un söz konusu 24 saatlik ek sürenin BM'nin taleplerinin yerine getirilebilmesi için gerekli olduğunu düşündüğünü, çünkü şu anda İsrail'in bu talepleri yerine getiremeyeceğini söylediğini duyurmuştu. 
     





</TEXT>
</DOC>
