<DOC>
<DOCNO> 71274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun04.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anakonda operasyonu... B-52'ler El Kaide mevzilerini bombalıyor 
</HEADLINE>
<TEXT>

     Afganistan'da süren ''Anakonda'' operasyonunda, Amerikan B-52 bombardıman uçakları bugün, doğudaki Taliban ve El Kaide mevzilerini yeniden bombalamaya başladı. 
     ABD askeri sözcüsü Binbaşı Bryan Hilferty, Bagram hava üssünde düzenlediği basın toplantısında, karlarla kaplı dağlarda El Kaide ve Taliban üyelerine karşı savaşan yüzlerce Amerikan ve Afgan askerine malzeme sağlanmasının hayati önem taşıdığını söyledi. 
     Hilferty, cepheye helikopterle yakıt, gıda, cephane ve diğer malzeme gönderildiğini, dünkü çatışmalarda 100 kadar El Kaide ve Taliban üyesinin öldürüldüğünü sandıklarını belirtti. 
     Paktiya bölgesinin başkenti Gardez civarındaki dağlarda düne göre daha yoğun hava saldırısı olduğu, hava harekatına B-52 bombardıman uçaklarının yanı sıra F-16 savaş uçakları ve helikopterlerin katıldığı belirtildi. 
     Afgan komutanlar, çatışmaların, Shahi Kot köyü civarında 3 bin kilometre yükseklikteki dağlarda sığınak ve mağaralarla kaplı 10 kilometre uzunluğundaki bir cephede sürdüğünü söylediler. 
     Anakonda operasyonunda şimdiye kadar 8 Amerikan ve 7 Afgan askeri ölürken, 40 Amerikalı ve 30 Afgan asker yaralandı. 
     Amerikan ordusu, operasyona takviye olarak yaklaşık 300 asker, 17 saldırı helikopteri ve A-10 savaş uçakları da gönderdi. 
     






</TEXT>
</DOC>
