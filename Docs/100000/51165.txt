<DOC>
<DOCNO> 51165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur30.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Boyner'i tehdit ettiği iddiasıyla gözaltına alınan 3 kişi serbest.. 
</HEADLINE>
<TEXT>

     İşadamı Cem Boyner'i, ''kayınvalidesine ait bir borcu ödemediği için tehdit ettikleri'' gerekçesiyle gözlem altına alınan 3 kişi, savcılık tarafından serbest bırakıldı. 
     İstanbul Asayiş Şube Müdürlüğü Gasp Büro Amirliği'nde sorgulanan Rauf Cavit Aslanalp ile Ali Narinses ve Ali Koç, işlemleri tamamlandıktan sonra Şişli Cumhuriyet Başsavcılığı'na gönderildi. 
     Burada Cumhuriyet Savcısı Ahmet Hanifi Uslu tarafından sorgulanan Aslanalp, Narinses ve Koç, mahkemeye sevklerine gerek görülmeyerek salıverildi. 
     Edinilen bilgiye göre, Etiler'de otomobil galerisi bulunan Aslanalp, polisteki sorgusunda, Boyner'in kayınvalidesi Ayla Yörükoğlu'nun kendisinden 70 bin mark aldığını, ancak ödeme için sözleştikleri tarihin üzerinden 5 ay geçmesine rağmen bu parayı vermediğini öne sürdü. 
     Aslanalp, Boyner'den kayınvalidesinin bu borcunu istediğini, ancak tehdidin söz konusu olmadığını anlattı. 
     Ayla Yörükoğlu'nun oturduğu apartmanda kapıcılık yapan Ali Koç da Yörükoğlu'ndan 25 bin dolar tutarındaki alacağını istediğini söyleyerek, ''Sadece borcunu ödemesini istedim. Kendisini tehdit etmedim'' dedi. 
     Aslanalp'in yanında çalışan Ali Narinses de suçlamayı kabul etmedi. 
     Bu kişilerden Ali Narinses, adliyeye gönderilirken fotoğrafını çeken gazetecileri tehdit ederek, ''Olaylar sizin bildiğiniz gibi değil. Çekin, çekin siz görürsünüz'' diye konuştu. 
     






</TEXT>
</DOC>
