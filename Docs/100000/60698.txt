<DOC>
<DOCNO> 60698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/yazar/sazak.html </URL>
<DATE> 2002/01/05/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Adalet Bakanı 'evet' derse 
</HEADLINE>
<TEXT>

     Başbakan Ecevit, 32'nci güne yaptığı açıklamada ölüm cezasının kaldırılacağına olan inancını dile getirdi. 
     Türkiye, 15 yıldır mahkemelerce verilen idam kararlarının "infaz"ını uygulamıyor. AB üyelik sürecinde TCK'da ölüm cezası yerine ağırlaştırılmış "müebbet hapis" yöntemine geçiş öngörülüyor. 
     Ölüm cezasına son vermeye hazırlanan Türkiye'nin insan hakları açısından çıtayı yükseltmeye çalıştığı bir aşamada bu çabalarıyla ters düşen görüntüsü, "cezaevlerinde ölüm oruçları nedeniyle insanların ölüyor olmasıdır." 
     Barolar bu duruma son vermek amacıyla iyi niyetli bir çözüm önerisi geliştirdiler. 
     İstanbul Barosu Başkanı Yücel Sayman, Antalya ve İzmir baro başkanlarının katılımıyla "ölüm oruçlarına son verecek" girişimi medya söyleşisiyle kamuoyuna açıkladı. 
     Daha önce duyurmuştuk 
     Öneri, F tipi cezaevlerinde aynı koridora bakan 3 odanın açılmasıyla 3 kişinin kaldığı bölümlerde toplam 9 kişinin gün boyunca iletişimin sağlanması amacını güdüyor. 
     Adalet Bakanı Hikmet Sami Türk bu öneriye "evet" derse 267 gündür sürmekte olan ve toplam 83 kişinin öldüğü ölüm oruçları son bulacak. 
     Baro başkanlarının söyleşisine katılan F tipi cezaevlerindeki tutuklu ve hükümlü avukatları, en az 20 kişinin daha ölümün eşiğinde olduğunu duyurdular. Bu kişilerle ilgili Adli Tıp raporları, bürokratik engeller nedeniyle zamanında cezaevleri yönetimine ulaştırılmadığı için ölüm orucunda olanlardan bir bölümü sağ çıkabileceği hastaneden morga gidiyor. Ve bu insanlık dışı süreç inanılmaz bir duyarsızlıkla devam ediyor. 
     Yücel Sayman, açlık grevinde olanlarca da kabul göreceğine inandığı "üç kapı, üç kilit" projesini F tipi cezaevlerindeki mimari yapıya ilişkin krokilerle anlatırken, sadece 3 odanın içindeki 9 kişiyi gün içinde aynı koridorda buluşturacak düzenlemenin ek bir düzenleme ve güvenlik ihtiyacı doğurmayacağını savundu. Çivi bile çakılmayacak Buna karşın Adalet Bakanı Hikmet Sami Türk'ün değişikliği "koğuş" sistemine geçiş şeklinde algıladığı bildiriliyor. Oysa insanları tek ya da üçlü koğuşlarda "tecrit"e mahkum etmek Terörle Mücadele Yasası'nın 16'ncı madde değişikliğine de aykırı. 
     En iyisi baro başkanlarının sorunu, ABD ziyareti öncesinde Başbakan Ecevit'e ya da Başbakan Yardımcısı Hüsamettin Özkan'a anlatarak son derece akılcı bu çözüm konusunda hükümeti ikna etmeleri. AB'den sorumlu Başbakan Yardımcısı Mesut Yılmaz da öneriye sıcak bakabilir. 
     İnsan yaşamıyla inatlaşma olmaz. 
     Toplum ölümü çözüm diye kabul etmek istemiyor. 
     Türkiye artık bu ayıptan kurtulmalıdır. 
     "Üç kapının, üç kilidin açılması ölümlere sonun başlangıcı olsun." 
     Baroların sağduyulu sesine kulak verilmelidir. 
     
     







Yine üniversite 


Denetim mavalı 


Çakan Mutlaka inecek 


Bankacılık sloganlarla, kahvehane üslubuyla kurtulmaz 


"MİT manzaralı daire" 


Kar altında kayıkçı kavgası 


Arjantin'de son tango... 


Yan yana olun ama fazla sokulmayın 


Maliye Tarkan’ın peşinde... 


Bunlar da haber mi 


Adalet Bakanı 'evet' derse 


Sermaye konacak bankanın, off - shore iştirakine dikkat 


Yeni yıla yeni kanun 


Bir Başbakanın Amerika gezisi 


Tütün ekicisi ne yapacağını bilemiyor’ 


</TEXT>
</DOC>
