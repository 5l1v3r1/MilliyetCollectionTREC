<DOC>
<DOCNO> 64575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun12.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta kuraklık tehlikesi... İşte uyarılar... 
</HEADLINE>
<TEXT>

     New York'luların, sıkıntıyla karşılaşmak istemiyorlarsa suyu idareli kullanmaları istendi. 
     Bu yoldaki çağrı kentin yeni Belediye Başkanı Michael Bloomberg tarafından yapıldı. Bloomberg, bir zamanlar eski Belediye Başkanı Ed Koch'un yaptığı tavsiyeyi tekrarlayarak, New York'lulara, ''Arkadaşınızla birlikte duş alın'' çağrısı yaptı. 
     New York kenti 23 Aralık'tan bu yana su sıkıntısı tehlikesiyle karşı karşıya bulunuyor. Kenti besleyen rezervuarlardaki su miktarının, normalin yüzde 50 altına düştüğü belirtildi. Resmi makamlar, 1 Haziran'a kadar rezervuarlardaki su seviyesinin normale dönmeyeceğinin anlaşılması halinde kentte kurak mevsimlerdeki gibi kısıntıya gidileceğini söylediler. 
     New York eyaletinin kuzeyindeki su depolarında su seviyesinin yüzde 40'a kadar indiği, normalde, yılın bu mevsiminde su seviyesinin yüzde 80'ler civarında bulunduğu belirtiliyor. 
     






</TEXT>
</DOC>
