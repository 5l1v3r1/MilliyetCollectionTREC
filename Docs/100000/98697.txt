<DOC>
<DOCNO> 98697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur04.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe eylemi ikinci haftasına girdi... 
</HEADLINE>
<TEXT>

     Şişecam'ın üretimi durdurma ve işçilere 15 gün ücretli izin uygulaması üzerine, tarihi Paşabahçe Fabrikası'nda çalışan 870 işçinin 22 Temmuz'da başlattığı işyerini terk etmeme eyleminde bir hafta geride kaldı. 
     Türk-İş 1. Bölge Temsilcisi Faruk Büyükkucak işverenin, fabrikada üretimin durdurulduğunu ve işçilere 15 gün izin verildiğini belirterek ''oyalama taktiği'' uyguladığını savundu. 
     Türkiye İş Bankası Genel Müdürü Ersin Özince'nin geçen hafta Türk-İş Genel Başkanı Bayram Meral'le yaptığı görüşmede ilk kez ''fabrikanın kapandığı'' ifadesini kullandığını anlatan Büyükkucak, konfederasyon temsilcilerinin sunduğu alternatif önerilerine en geç Perşembe günü yanıt vereceğini bildirmesine rağmen Özince'den hala haber alamadıklarını kaydetti. 
     Fabrikanın zarar ettiği iddialarının gerçeği yansıtmadığını, bilinçli olarak ''zarar ettirildiğini'' savunan Büyükkucak, 1987 yılında Bakanlar Kurulu kararıyla bölgenin ''turizm alanı'' ilan edildiğini ve bu nedenle villalar dışında hiçbir yerin tapusu bulunmadığını söyledi. 
     Büyükkucak, şöyle devam etti 
     ''Bu fabrikanın arazisi de dahil bu bölge birilerine peşkeş çekilecek. Ama işçi inat ve ısrarla işverenden gelecek çağrıyı bekliyor. Bu konuda kamuoyunun da desteği oluştu. Eylemin süresi sonsuz, insanlar müspet ya da menfi bir cevap alana kadar fabrikadan çıkmayacak. Bize deseler ki 'bu işçiyi çıkarın', açık ve net söylüyorum, buna konfederasyon olarak bizim bile gücümüz yetmez. Gücümüz nasıl yeter bize bir çözüm gelirse...'' Çözümün şu an ''Kafdağı'nın arkasında'' olduğunu kaydeden Büyükkucak, işverenden net bir cevap alana kadar eylemin sürdürüleceğini sözlerine ekledi. 
     
     ''SENDİKA İÇİN DE MANEVİ DEĞERİ VAR'' 
     Paşabahçe işçilerinin üyesi olduğu Kristal-İş Sendikası'nın Genel Başkanı Mustafa Bağçeci de, Atatürk'ün kurduğu fabrikanın, kendileri için de sendikanın temellerinin atıldığı yer olarak manevi değeri olduğunu vurgulayarak, sonuç alana kadar 870 işçi ve ailelerinin burada beklemeye devam edeceklerini bildirdi. 
     Bu fabrikada 1989'dan bu yana sorun yaşadıklarını, ancak sendikanın olumlu yaklaşarak işverenin küçülme taleplerine işçilerin de zarar görmesini engelleyecek olumlu cevaplar verdiğini anlatan Bağçeci, şunları kaydetti 
     ''1989'da 3 bin işçi vardı. Küçüle küçüle 870 kişiye indik. Küçülmelerde haklı gördüğümüz gerekçeler vardı. Bölgenin sanayi bölgesinde olmaması, gerekli lojistik destek alamaması gibi. Bu doğrudur. Bize daralmak istediklerini söylediklerinde, emekliliği yaklaşmış olan arkadaşlarımızın emekli edilmesini sağladık. Biz yine uzlaşmaya açığız. Ama burada bir kapatma kararını bile deklare etmediler. Basına teşvik alamadıklarını söyledikleri 2000 yılında, 30 milyon dolar harcayarak bir fırın açtılar. Biz sonuç alana kadar bekleyeceğiz. Önümüzün ne olduğunu görmek istiyoruz.'' 
     





</TEXT>
</DOC>
