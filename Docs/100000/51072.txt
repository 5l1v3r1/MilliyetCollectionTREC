<DOC>
<DOCNO> 51072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun07.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
New York'ta 1.5 milyon kişinin ruh sağlığı bozuldu 
</HEADLINE>
<TEXT>

     ABD'de 11 Eylül'de düzenlenen saldırıların sonucu olarak New York kentinde 1,5 milyon kişinin ruh sağlığının bozulduğu bildirildi. 
     Mount Sinai Hastanesi tarafından yapılan araştırma, ''kentin ruh sağlığı açısından bir krize doğru gittiği'' sonucunu verdi. ''Yaşanan travmanın, ABD tarihinde benzeri bulunmadığını'' kaydeden yetkililer, ''mevcut sistemin, yardıma ihtiyaç duyan New York'lulara yeterli hizmeti verebileceği konusunda şüpheleri bulunduğunu'' söylediler. 
     Psikologlar, kendilerine başvuran çok sayıda insanda travma sonucu meydana çıkan şok, depresyon ve hiddet gibi belirtilere rastladıklarını belirttiler. 
     En ağır darbeyi yiyen gruplar aile fertlerini, dostlarını ya da iş arkadaşlarını kaybedenler, saldırılardan sağ olarak kurtulanlar ve saldırılara tanık olanlar şeklinde sıralandı. 
     Manhattan'daki Cabrini Ruh Sağlığı Merkezi uzmanlarından Dr. 
     Gabriella Centurion'un verdiği bilgiye göre, bu kişilerde uykusuzluk, çevreye karşı ilgisizlik, beklenmedik biçimde tepki gösterme ve geleceğin felaketlerle dolu olacağına inanma gibi belirtiler görülüyor. 
     Merkeze başvuran hasta sayısında 11 Eylül'den bu yana yüzde 10 artış olduğunu belirten yetkililer, hastaların çoğunun yüksek binalarda oturduklarını ve olay günü Dünya Ticaret Merkezi'nin ikiz kulelerini yanarken ve çökerken gördüklerini söylediler. 
     Ancak uzmanlar, travma yaşayan kişilerde belirtilerin daha uzun vadede ortaya çıktığını ve önümüzdeki yıllarda daha ciddi sorunlar yaşanmasını beklediklerini söylediler. Bu belirtiler arasında kabus görme ve intihar salgınları bulunuyor. 
     Fordham Üniversitesi psikologlarından Dr. Harold Takooshian, ''başlangıçta heyecanlarını kontrol edebilen kimselerin, ileriki yıllarda bunları denetleyemez hale geldiklerini'' ifade etti. 
     New York'ta yaşanan şarbon olaylarının kentliler üzerindeki stresi daha da artırdığı yine uzmanlar tarafından belirtildi. 
     Bu arada, çocukların olaylardan büyüklere oranla daha fazla etkilendiklerine dikkat çekildi. 
     İkiz kulelere yönelik saldırılarda yaklaşık 10 bin çocuk, ana ya da babasını kaybetmiş bulunuyor. 
     






</TEXT>
</DOC>
