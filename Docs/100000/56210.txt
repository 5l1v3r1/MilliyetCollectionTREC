<DOC>
<DOCNO> 56210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sonspo13.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da uçaktan korkan Suat Ankara'ya karadan gitti 
</HEADLINE>
<TEXT>

     Galatasaray, Ankaragücü ile yarın Birinci Süper Futbol Ligi'nde yapacağı karşılaşma için Ankara'ya gitti. 
     Karşılaşmanın hazırlıklarını bu sabah basına ve taraftara kapalı olarak yaptığı antrenmanla tamamlayan sarı-kırmızılı ekipte, sakatlığı bulunan Perez ve Hasan, Ankara'ya götürülmedi. Sergen'in de Ankara'ya götürülmesine karşın, dizinde ödem bulunduğu ve bu futbolcunun ilk 11'de oynamasının zor olduğu kaydedildi. 
     Galatasaray'da, hafif sakatlıkları bulunan Ayhan ve Bülent Korkmaz ise kafilede yer aldı. 
     Galatasaray'ın, Ankaragücü maçına, Mondragon, Capone, Bülent Korkmaz, Emre, Hakan Ünsal, Ayhan, Fleurquin, Bülent Akın, Ergün, Arif, Ümit muhtemel 11'iyle çıkması bekleniyor. 
     
     Albayrak... 
     Galatasaray Kulübü Futbol Şubesi Üyesi Abdurrahim Albayrak, yurtdışında futbol oynamayı istediğini açıklayan Hakan'ın gitmekte ısrar etmesi durumunda Galatasaray'ın çıkarlarını gözününde bulundurarak, kolaylık gösterebileceklerini söyledi. 
     Ankara'ya hareket etmeden önce Atatürk Havalimanı'nda basın mensuplarının sorularını yanıtlayan Albayrak, Hakan için her türlü maddi ve manevi özveriyi yapmaya hazır olduklarını kaydederek, ''Biz kendisinin kalmasını istiyoruz. Ancak, illa da gideceğim derse, Galatasaray'ın menfaatlerini de gözönünde bulundurarak gerekli kolaylığı yapabiliriz'' dedi. 
     Albayrak, Ankaragücü ile zorlu bir deplasman maçı oynayacaklarını ifade ederek, ''Bu maçtan çekiniyorum ama arkadaşlara da güveniyorum. 
     İnşallah iyi bir oyunla 3 puanı biz alacağız'' diye konuştu. 
     İç transfer çalışmalarını sürdürdüklerini de ifade eden Albayrak, sırada Hakan Ünsal ve Bülent Akın'ın bulunduğunu en kısa sürede de 1 sezon daha sözleşmesi bulunmasına karşın Hasan ile görüşeceklerini sözlerine ekledi. 
     
     Suat karayolundan gitti 
     Galatasaray'ın Ankara deplasmanına futbolculardan Suat, karayoluyla gitti. 
     Bu futbolcunun uçak yolculuğundan korkması nedeniyle karayolunu tercih ettiği bildirildi. 
     






</TEXT>
</DOC>
