<DOC>
<DOCNO> 51226 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/spor/spo03.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Suçlu ayağa kalktı 
</HEADLINE>
<TEXT>

Galatasaray yönetimi, Bursaspor maçının ertelenmemesi konusunda kendisini ve takımı yargıladı, kimsenin suçlanmaması gerektiği kararına vardı. Lucescu’ya da "Sus" emri gitti 
     HALİL ÖZER 

     Tepkiler gelmişti 
     BURSASPOR yenilgisinin ardından, maçı ertelemediği gerekçesiyle, özellikle camiadan Futbol Federasyonu’na giden sert tepkilere karşın, Galatasaray yönetimi suçunu itiraf etti. Başkan Mehmet Cansun, İkinci Başkan Fatih Altaylı ve Futbol Şubesi Sorumlusu Özer Saraçoğlu, toplantı sonunda kendilerinin hatalı olduğu kararına vardılar. Sarı - Kırmızılı Yöneticiler, Lucescu’dan da konunun Milli Takım’a yansıtılmamasını ve kendi işine bakmasını istediler. 
     
     Cuma biliniyordu 
     ZİRVEDEKİ itiraflar bölümünde, Dış İlişkiler Sorumlusu Mete Razlıklı’nın, Bursa maçının cuma oynanacağını Mehmet Cansun’a, Başkan’ın da Lucescu’ya bildirdiği ortaya çıktı. Rumen hocanın karşılaşmayı pazar gününe aldırmak istediği, ancak özellikle milli oyuncuların iki gün izin yapmak için cumada ısrar ettikleri de öğrenildi. Ayrıca, Bursaspor yenilgisinde, Lucescu’nun takım düzeninde de hata yaptığı konusunda görüş birliğine varıldı. 
     
     Rehavete girildi 
     YÖNETİMİN özeleştiri ağırlıklı toplantısında, PSV maçından sonra büyük rehavete girildiği düşüncesi de kabul edildi. Bursa maçı nedeniyle futbolculardan eğlenceye gitmemesini isteyen yöneticiler, "Onlara gitmeyin dedik, biz gittik" ifadesini kullandılar. 5 - 0’lık maçta, Lucescu’ya ve oyunculara duyulan aşırı güven nedeniyle yöneticilerin takımla ilgilenmemesi de büyük bir hata olarak nitelendirildi. 
     
Lucescu rahatladı      TERİM spekülasyonlarının bitmesi için Lucescu ile yeni sözleşme imzalanması konusunda çıkan tartışmalara nokta koyuldu. Başkan Mehmet Cansun’un, Terim’i önümüzdeki yıl genel menajer yapmak istemesi nedeniyle kayıtsız kalması üzerine teklif, önceki gün yeniden gündeme alındı. Toplantı sonunda önerinin sahibi Fatih Altaylı ile Cansun görüş birliğine vardı. 
     BAŞKAN Cansun’un, Lucescu’yu aradığı ve "Biz senin Terim ismiyle huzursuz olmanı istemiyoruz. Ama biz istemesek de, bu yazılar mutlaka çıkacak. O yüzden İstanbul’a geldiğinde hemen yeni sözleşmeni imzalayalım" dediği öğrenildi. Rumon hocanın ise, "Fatih Terim görevden ayrıldı diye, kendinizi buna mecbur hissetmeyin" yanıtını verdi. 
     
Victoria baba oldu      SARI - Kırmızılılar’ın başarılı oyuncularından Victoria, baba oldu. Bu sezon Galatasaray’a katılan ve yavaş yavaş takıma adapte olan Victoria, kızına İzabella adını verdi. Genç futbolcunun eşi Valencia’nın da sağlık durumunun iyi olduğu bildirildi. 
     
Tolga tamam      BEŞİKTAŞ’IN da talip olduğu Gençlerbirliğili Tolga’nın transferini Galatasaray bitirdi. Tolga’ya karşılık takasta Vedat’ı isteyen Gençlerbirliği Başkanı İlhan Cavcav bu oyuncunun Sarı - Kırmızılı yönetim tarafından ikna edilememesi üzerine başka bir futbolcuya da razı oldu. Gençlerbirliği Lucescu’nun belirleyeceği isimler arasından birini seçecek. Kırmızı - Siyahlı kulüp gerekirse bu hakkını gelecek sene de kullanabilecek. 
     
Suat’a tedavi      CİM - BOM dört günlük aradan sonra top başı yaparken, kafa derisindeki rahatsızlık yüzünden antibiyotik tedavisi gören Suat çalışmaya katılmadı. Lucescu’nun yedekte tuttuğu bu oyuncu için yönetime "Çok formsuz" raporunu verdiği bildirildi. Perez’in düz koşu yaptığı idmana Capone’nin de katılması moral verdi. Ayrıca National Bükreş ile yapılması planlanan maç iptal edildi. 
     
Florya’da haciz      GALATASARAY’IN alt yapısını oluşturan Gündüz Kılıç Tesisleri dün haciz memurlarını misafir etti. Sarı - Kırmızılı kulübün anlaşmalı olduğu ve alt yapı futbolcularına hizmet veren özel eğitim kurumu, borçları nedeniyle hacze uğradı. Florya’ya gelen Bakırköy 4. İcra Dairesi memurları, içeride malzeme bulamadıkları için haczi gerçekleştiremediler. 
     



 SPOR 



























</TEXT>
</DOC>
