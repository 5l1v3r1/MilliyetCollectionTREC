<DOC>
<DOCNO> 54873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sondun02.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Serbest bırakılan yardım görevlileri "Taliban bize iyi davrandı" 
</HEADLINE>
<TEXT>

     Taliban tarafından 3 Ağustos'ta, Afganistan'da Hıristiyanlık propagandası yaptıkları suçlamasıyla tutuklanan ve 2 hafta önce serbest bırakılan Avustralyalı yardım görevlileri, Taliban yetkililerine kızgın olmadıklarını, aksine tutukluluk süresince Taliban'ın kendilerine iyi davrandığını söylediler. 
     Afganistan'da ''Shelter Now'' örgütüne bağlı çalışan yardım görevlisi Diana Thomas, Avustralya'nın batısındaki Perth kentinde gazetecilere yaptığı açıklamada, ''Afganistan'da birçok Taliban öldüğü için üzgünüm. Onlar bize iyi davrandılar. Bize karşı gerçekten kibarlardı'' dedi. 
     Thomas, kendilerini yargılayan yüksek mahkemeyi ise ''tam anlamıyla bir komedi'' olarak nitelendirdi. 
     Diğer görevli Peter Bunch da ''Onlara kin beslemiyoruz'' diye konuştu. 
     Taliban yönetimi, ''Shelter Now'' adlı örgüte bağlı çalışan 4 Alman, 2 Amerikalı, 2 Avustralyalı yardım görevlisini, Hıristiyanlık propagandası yaptıkları gerekçesiyle tutuklamıştı. Yardım görevlilerin mahkemeleri, ABD harekatından bir süre önce başlamış, ancak görevliler 2 hafta önce serbest bırakılmıştı. 
     






</TEXT>
</DOC>
