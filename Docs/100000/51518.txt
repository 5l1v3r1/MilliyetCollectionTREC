<DOC>
<DOCNO> 51518 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/ekonomi/eko06.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer Bush’a gitsin, ABD kotaları kalksın’ 
</HEADLINE>
<TEXT>

     EKONOMİ SERVİSİ 

     Hazır giyim ve konfeksiyon ihracatçıları, ABD’nin Türkiye’ye uyguladığı tekstil kotalarını kaldırması için Cumhurbaşkanı Ahmet Necdet Sezer’in, ABD Başkanı George Bush’u ziyaret etmesini istedi. 
     Türkiye Giyim Sanayicileri Derneği TGSD Başkanı Güngor Keşçi, İHKİB Başkanı Nuri Artok ve TİM Başkanı Oğuz Satıcı, dün İstanbul’da Devlet Bakanı Kemal Derviş, Eximbank Genel Müdürü Ahmet Kılıçoğlu, BDDK Başkanı Engin Akçakoca ile bir araya geldi. Keşçi, "Derviş’ten ABD ile serbest ticaret anlaşması sağlanması ve kotaların kaldırılması konularını ABD’deki ziyaretlerinde gündeme getirmesini istedik" dedi. 
     
     G-7’lerden destek isteyecek 
     ABD’nin kotaları kaldırması için Cumhurbaşkanı düzeyinde girişimde bulunulması gerektiğini söyleyen Keşçi, "Cumhurbaşkanımız sadece bu konu için ABD Başkanı’nı ziyaret etmeli önerisini Derviş’e ilettik ve bu konuda mutabık kaldık" diye konuştu. Keşçi, Derviş’e KOBİ’lerin Eximbank kredisine ulaşamadıklarını anlattıklarını belirterek, "Bu sorunun kamu bankalarının vereceği teminat mektupları ile aşılabileceğini anlattık" dedi. 
     Bakan Derviş de üretim ve ticaretin artırılması için G - 7 ülkelerinden yardım isteyebileceğini ve ABD’de ihracatçıların taleplerini dile getireceğini söyledi. 
     



 EKONOMİ 




















</TEXT>
</DOC>
