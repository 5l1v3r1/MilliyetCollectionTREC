<DOC>
<DOCNO> 78858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun17.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi mahkumluktan başkanlığa Xana Gusmao 
</HEADLINE>
<TEXT>

     Doğu Timor'da yapılan ilk başkanlık seçimlerini ezici bir çoğunlukla kazanan eski gerilla lideri Xanana Gusmao, birçok hayranı tarafından ''Doğu Timor'un Nelson Mandelası'' olarak görülüyor. 
     Şairlikten gerilla liderliğine geçen, daha sonra siyasi mahkum olan 55 yaşındaki Jose Alexandre Xanana Gusmao, 9 çocuklu ailenin ikinci oğlu olarak dünyaya geldi. 4 yıl papazlık okulunda okuyan Gusmao, papaz olmadan okuldan ayrıldı. 
     1974 yılında yazdığı bir şiirle ödül alan Gusmao, daha sonra komşu 
     ülke Avustralya'ya geçerek Doğu Timor'un bağımsızlık mücadelesine katıldı. Endonezya'nın 1975 yılındaki işgalinde küçük bir silahlı gruba komuta eden Gusmao, yakalandığı zaman ömür boyu hapse mahkum edilmiş, daha sonra cezası 20 yıla indirilmişti. 
     Cezaevinde edindiği saygınlıkla gardiyanların gözyaşları arasında cezaevinden uğurlanan Gusmao'yu, bundan sonra zor bir görev bekliyor. 
     Gusmao, 24 yıl Endonezya'nın hükmü altında yaşadıktan sonra ayrılma kararı alan Doğu Timor'u yeni bir ulus haline getirmeye ve fikir ayrılıklarını gidermeye çalışacak. 
     Avustralyalı ikinci eşinden ikinci çocuğunu bekleyen Gusmao'nun ilk evliliğinden de 2 çocuğu bulunuyor. Bağımsızlık mücadelesi ailesi tarafından da hayranlıkla karşılanan Gusmao'nun büyük oğlu Nito'nun göğsünde dövme olarak babasının portresi bulunuyor. 
     Gusmao, Doğu Timor'un resmen bağımsızlığını kazandığı 20 Mayıs günü yemin ederek görevine başlayacak. 
     





</TEXT>
</DOC>
