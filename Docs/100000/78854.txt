<DOC>
<DOCNO> 78854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sondun13.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül soruşturmasında gözaltına alınanlara kötü muamele mi 
</HEADLINE>
<TEXT>

     ABD'de 11 Eylül'deki saldırıların soruşturulması kapsamında gözaltına alınan 3 kişi, New York'taki bir cezaevinde tutuldukları sırada kötü muamele gördüklerini öne sürdü. 
     Washington Post gazetesinin bugün yayımladığı habere göre, çok yakın zamanda serbest bırakılan bu kişiler, 24 saat boyunca hücrelerine kapatıldıklarını, ışıklarının hiç söndürülmediğini ve avukatlarıyla yaptıkları her görüşmeden sonra ''içlerine kadar arandıklarını'' anlattılar. 
     Gözaltına alınanlar, gardiyanların tacizine ve yaralanacak kadar sert muamelelerine maruz kaldıklarını da ileri sürdüler. 
     Gazete, Anayasal Haklar Merkezi adlı bir grubun, gözaltında bulunanlara kötü muamele yaptıkları iddia edilen federal yetkililer ve cezaevi memurları hakkında dava açmayı planladığını yazdı. 
     Uluslararası Af Örgütü, geçen ay yaptığı açıklamada, 11 Eylül saldırılarından sonra gözaltına alınan 1200 kişinin birçoğunun insan haklarının ihlal edildiğini bildirmişti. 
     





</TEXT>
</DOC>
