<DOC>
<DOCNO> 99593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun13.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Soır ''AB ve Arap Ülkeleri operasyona karşı'' 
</HEADLINE>
<TEXT>

     Belçika'da yayımlanan Le Soir gazetesi, Avrupa Birliği ve Arap ülkelerinin olası Irak operasyonuna sıcak bakmadığını yazdı. 
     Başbakanlık Basın Yayın Enformasyon Genel Müdürlüğü'nün internet sitesinde Türkçe'ye çevrilerek yayımlanan, 31 Temmuz tarihli Le Soir gazetesinde çıkan yorumda, Pentagon'dan sızan olası operasyon planlarının hayata geçirilebilmesi konusunda uluslararası aktörlerin yaklaşımı değerlendirildi. 
     Avrupa Birliği'nin, bu tip saldırıların uluslararası hukukla bağdaşmadığı için olası bir Irak operasyonuna karşı olduğu belirtilen yorumda, Washington tarafından ileri sürülen nefsi müdafaanın tutarsız bulunduğu belirtildi. 
     Irak yönetimiyle terör saldırıları arasında bir bağlantı bulunamadığı, ayrıca Irak lideri Saddam Hüseyin'in kitle imha silahları üretme kapasitesi hakkında şüpheler bulunduğu kaydedildi. 
     Yorumda, Avrupalıların, Irak'a yönelik bir saldırının, İsrail-Filistin anlaşmazlığının çözüm şansını uzun bir süre için ortadan kaldırabileceği görüşünde oldukları da aktarıldı. 
     Arap ülkelerinin de AB ülkeleriyle aynı kaygıları taşıdıkları belirtilen yorumda, bu bölgede, ayrıca savaşta ön cepheye sürüklenme ve savaşın bir Arap ülkesine saldırıya karşı çıkan binlerce kişiyi sokağa dökerek tüm bölgeyi istikrarsızlaştıracağı endişesinin hakim olduğu ifade edildi. 
     ABD'nin öne sürdüğünün aksine, Arap toplumlarının Saddam Hüseyin'in iktidardan indirilmesinden hoşnut olmayacakları, bu nedenle saldırı planına karşı sert bir muhalefetin bulunduğuna dikkat çekilen yorumda, bu muhalefetin, ''Irak'ın 1990'daki işgalinin kurbanı olan Kuveyt'ten, Kuzey Irak'ta bağımsız bir Kürt devletinin ortaya çıkmasından endişe duyan Türkiye'den geçerek Ürdün'den Mısır'a kadar'' uzandığı savunuldu. 
     Yorumda, ayrıca olası operasyonun ekonomik boyutuna dikkat çekildi. 
     IRAK VE IRAK MUHALEFETİ Saddam Hüseyin'in devrilmesinin ardından yerine kimin geçeceği sorularının da ele alındığı yorumda, ABD'nin planlarına sürgündeki Irak muhalefetini dahil etmeye çalıştığı, Irak muhalefetini siyasi bir alternatif ya da operasyonun türüne göre, savaşta destekçileri olarak kullanmaya çalışacağı belirtildi. 
     Iraklı muhalif gruplar arasındaki bölünmeye vurgu yapılan yorumda, Washington tarafından yaz başında önerilen konferansın, geçici hükümet projesinin, şu ana kadar ortaya atılan tüm federatif girişimlerin başarısızlıkla sonuçlandığı hatırlatıldı. 
     Saddam rejimininse BM silah denetçilerine izin vermeyerek ABD'nin ekmeğine yağ sürdüğü belirtilen yorumda, Bağdat'ın BM silah denetçilerinin geri dönmesini, ''Körfez Savaşı'ndan bu yana uygulanan yaptırımların yumuşatılması ve ardından kaldırılmasını içine alan 'global bir plan'ın parçası olması halinde'' ele alacağını belirttiğine işaret edildi. 
     





</TEXT>
</DOC>
