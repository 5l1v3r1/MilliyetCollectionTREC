<DOC>
<DOCNO> 55913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/dunya/dun04.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşmada ilk çatlak 
</HEADLINE>
<TEXT>

General Dostum, bakanlıkların adaletli dağıtılmadığını söyleyerek, hükümeti boykot edeceklerini ve Kabil’e girmeyeceklerini açıkladı 
     DIŞ HABERLER SERVİSİ 

     Afganistan’da Taliban yönetiminin artık kesinleşen yenilgisinde büyük rol oynayan Kuzey İttifakı komutanlarından Özbek General Raşid Dostum, Birleşmiş Milletler gözetiminde Bonn’da düzenlenen ve dört Afgan grup arasında imzalanan anlaşmayla oluşturulan yeni geçici Afgan hükümetini boykot edeceğini açıkladı. Peştuların ruhani lideri Seyid Ahmed Geylani de anlaşmanın dengesiz olduğunu, bakanlıklar dağıtılırken adaletsiz davranıldığını söyledi. 
     Dostum, Mezarı Şerif’te yaptığı açıklamada, Bonn’da imzalanan anlaşmada Cümbiş - i Milli partisinin adilce temsil edilmediğini söyledi. Üzgün olduğunu belirten Dostum, "Bu hükümeti boykot ettiğimizi ve orada uygun bir hükümet oluncaya kadar Kabil’e gitmeyeceğimizi" bildiriyoruz" dedi. 
     
     Dışişleri’ni istedi 
     Dostum, kararına gerekçe olarak kendisinin istediği Dışişleri Bakanlığı’nın başkalarına verilmesini gösterdi. Dostum, Dışişleri Bakanlığı’nın kendi partisine ayrılmasını talep ettiğini, bunun yerine tarım, madencilik ve endüstri bakanlıkları verildiğini söyledi. Raşid Dostum, "Bu bizim için onur kırıcıdır" diyerek, Afganistan’ın petrol ve doğalgaz kaynaklarının bulunduğu kuzey bölgesinde yeni hükümet yetkililerini tanımayacağını söyledi. 
     Dostum, ayrıca Bonn’da imzalanan anlaşmada partisi Cümbiş - i Milli’nin adilce temsil edilmediğini söyledi. 
     Bonn’da imzalanan anlaşmayla yeni hükümetin Dışişleri Bakanlığı, Kuzey ittifakı’nın Tacik Dışişleri Bakanı Abdullah Abdullah’a bırakılmıştı. Yeni geçici Afgan hükümetinde 2 kadının yer alacağı, 11 Peştu, 8 Tacik, 5 Hazara ve 3 Özbek üye bulunacağı, kalan üyelerin daha küçük etnik gruplardan olacağı belirtilmişti. 
     General Raşid Dostum’un hemen ardından Peştuların ruhani lideri Seyid Ahmed Geylani de Almanya’daki toplantıda geçici hükümet konusunda varılan anlaşmanın "dengesiz" olduğunu, bakanlıklar dağıtılırken adaletsizlik yapıldığını açıkladı. Seyid Ahmed Geylani, ortaya çıkan geçici hükümette "Sovyet işgaline karşı yürütülen cihatta önemli rolü olanların temsil edilmediğini" söyledi. 
     



 DÜNYA 














</TEXT>
</DOC>
