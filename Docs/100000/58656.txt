<DOC>
<DOCNO> 58656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko05.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Baydur’la yine, yeni, yeniden... 
</HEADLINE>
<TEXT>

Refik Baydur, 12 yıldır başkanlık görevini yürüttüğü TİSK’e beşinci kez seçildi. TÜSİAD’ın desteklediği Tuğrul Kutadgobilik ise sekiz oyla seçimi kaybetti 
     ANKARA Milliyet 

     Türkiye İşveren Sendikaları Konfederasyonu TİSK başkanlığına Refik Baydur seçildi. Rakibi Tuğrul Kutadgobilik’i sekiz oy farkla geçen Baydur, oy kullanan 170 delegeden 89’unun oyunu alarak 1989 yılından beri devam eden başkanlığının beşinci dönemine başladı. 
     Sonuçlar açıklandıktan sonra Kutadgobilik’in tebriğini kabul eden Baydur, seviyeli bir seçim olduğunu söyledi. Baydur, "Diğer arkadaş TİSK’e çok iyi hizmetler verdi ama genç olması nedeniyle delegeler benim seçilmemi uygun gördü. Kendisiyle çalışmaya devam edeceğim" dedi. Ancak, sabah erken saatlerde seçimin yapıldığı TİSK merkezine gelen Baydur, saat 16 30’da Kutadgobilik’in gelmesinden biraz önce binadan ayrılarak seçim sonucunu otelinde bekledi. 
     Önceki gün yapılan genel kurulun ardından delegeler arasında kulis faaliyetleri hareketli geçti. TOBB, TESK, TZOB ve Hak - İş sendikası Baydur lehine kulis yaptı. Ayrıca, MHP’nin de bakan ve milletvekili düzeyinde delegelerle görüştüğü öğrenildi. 
     Kutadgobilik kanadında ise TÜSİAD desteği geçerliliğini korudu. Ancak, Çalışma ve Sosyal Güvenlik Bakanı Yaşar Okuyan’ın da bazı ANAP’lı milletvekilleri aracılığıyla Kutadgobilik için kulis yaptığı öğrenildi. TİSK Genel Kurulu’nda ANAP Genel Başkanı ve Başbakan Yardımcısı Mesut Yılmaz istemediği için Yaşar Okuyan konuşma yapmadı. 
     
Tekstilciler oy verdi      Kilit rol oynayacağı belirtilen Halit Narin başkanlığındaki Türkiye Tekstil Sanayicileri İşverenler Sendikası TÜTSİS delgeleri, Baydur’a blok halinde oy verdi. TÜTSİS’in genel kuruldan bir gün önce ikna edildiği belirtildi. TİSK’te 42 delegesiyle ağırlığı bulunan ve Kutadgobilik’in başkanlığındaki MESS’in oylarında ise çatlak oluştuğu iddia edildi. 
     



 EKONOMİ 
















</TEXT>
</DOC>
