<DOC>
<DOCNO> 52931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/soneko03.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "IMF, 10 milyar dolarlık krediyi prensipte onayladı.." 
</HEADLINE>
<TEXT>

     Devlet Bakanı Kemal Derviş, Uluslararası Para Fonu İcra Kurulu'nun 10 milyar dolarlık ek kaynağı prensipte onayladığını, bu kaynağın hibe olmadığını, çok iyi değerlendirilmesi gerektiğini söyledi. 
     Derviş, IMF'nin Ankara'daki çalışmalarının değerlendirildiğini, rakamların doğruyu yansıttığı kanısına varmalarının ardından, IMF Başkanı Horst Köhler'in bu konudaki teklifine sıcak baktıklarını ve buna destek verdiklerini ifade etti. 
     Bakan Derviş, Türk gazeteciler için düzenlediği basın toplantısında söyle konuştu 
     ''Prensipte 2002 yılı için mevcut programlara ek olarak 10 milyar dolar kaynak sağlanması, bunun da vadesi ve maliyetinin uygun olmasını istiyoruz, bu konuda da bizi destekliyorlar. Orta vadeli, maliyeti yüksek olmayan kredi cinsinden istiyoruz.'' Bakan Derviş, bunun bir hibe olmadığını, borç olarak gelen bir kaynak olduğunu vurgulayarak, Türkiye'nin bunu çok iyi değerlendirmesi gerektiğini söyledi. Derviş sözlerini şöyle sürdürdü 
     ''Çözüm kaynaktaymış gibi geliyor ama çözüm aslında kendi kaynaklarımız, kendi gücümüz. Bu konuda bir ek destek, bir dış kaynak özellikle vadesi ve maliyeti bakımından alacağımız uygun bir ek kaynak hiç şüphesiz yararlı, ancak Türkiye her 6 ayda ya da her 8 ayda bir ek kaynakla yürümesi gereken bir ülke değil. Bu, gecici bir bunalımı atlatmak ve özellikle Şubat ayındaki çöküntüyü gidermek açısından yararlı.'' G-20 toplantısıyla ilgili genel bir değerlendirme de yapan Devlet Bakanı Derviş, dünya milli gelirinin yaklaşık yüzde 85'inin üzerinde bir orana sahip G-20 ülkelerinin dünyadaki ekonomik gelişmeler ve politikalar açısından önemli bir grup olduğunu ifade etti. 
     Derviş, G-7'lerle birlikte önemli gelişmekte olan ülkelerin de bu gruba girmesiyle daha global, sadece zengin değil gelişmekte olan ülkelerin de ağırlığı olduğu bir grupta Türkiye'nin de yer almasının sevindirici olduğunu ifade etti. 
     Toplantıda görüşülen konulara da değinen Derviş, küreselleşme, bununla ilgili sorunlar ve yaşanan zorluklar, kara para aklama finansmanına karşı alınacak tedbirler ve aynı zamanda da 11 Eylül'ün yarattığı şok ve dünyadaki küçülme sürecine giren ekonomiler karşısında uluslararası düzeyde neler yapılabilir, çeşitli ülkelerin bu sendrom karşısında nasıl politikalar geliştirdiğinin tartışıldığını söyledi. Bu bağlamda Türkiye'deki gelişmelerin de gündeme geldiğini, bütün ülkelerin ekonomik gelişmelerinin ayrı ayrı değerlendirildiğini ifade etti. 
     Devlet Bakanı Derviş, toplantı çerçevesinde ikili görüşmeler yaptıklarını, Fransa, İtalya, Japonya, Hindistan, Çin ve Alman yetkililerle ve merkez bankaları başkanları ile görüşme fırsatı bulduklarını söyledi. 
     İhale yasasına da değinen Devlet Bakanı Derviş, yasa tasarısının bu hafta içinde meclise sunulacağını, yıl sonundan önce yasalaşacağını ümit ettiğini söyledi. 
     






</TEXT>
</DOC>
