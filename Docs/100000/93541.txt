<DOC>
<DOCNO> 93541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur10.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul eski Emniyet Müdürü'ne yeni bir dava 
</HEADLINE>
<TEXT>

     Eski İstanbul Emniyet Müdürü Kazım Abanoz ile 4 eski müdür yardımcısı hakkında, ''lojman tahsisi sırasında görevi kötüye kullanmak'' suçundan dava açıldı. 
     İstanbul Cumhuriyet Savcısı Yılmaz Kuyumcu tarafından hazırlanan iddianamede, Mülkiye Müfettişleri'nin 7 Eylül 2001 tarihinde düzenlediği rapora göre, eski Emniyet Genel Müdür Yardımcısı Nihat Kurtiç'in, Ankara'da Namık Kemal Mahallesi'ndeki lojmanda oturduğu belirtildi. 
     Kurtiç'in, İstanbul'da bulunan eş ve çocuklarına lojman temini amacıyla İstanbul Emniyet Müdürlüğü'ne başvurduğu anlatılan iddianamede, önce olumsuz yanıt verilen bu talep konusunda daha sonra Emniyet Genel Müdürlüğü'ne yazı yazılarak ''olur'' alındığı bildirildi. 
     Emniyet Genel Müdürlüğü Konut Dağıtım Komisyonu kararıyla Ankara Reşat Nuri Sokak'ta lojman tahsis edilen Kurtiç'e, İstanbul Emniyet Müdürlüğü Lojman Tahsis Komisyonu'nca da Nişantaşı'nda yine lojman sağlandığı kaydedilen iddianamede, o dönemin komisyon üyeleri ile onay veren emniyet müdürünün ''mevzuata aykırı davranarak görevi kötüye kullandıkları'' ifade edildi. 
     İddianamede, dönemin İstanbul Emniyet Müdürü Kazım Abanoz ile Lojman Tahsis Komisyonu üyeleri olan eski emniyet müdür yardımcıları Nizamettin Bayındır, Ahmet Uzunçakmak, Orhan Yaman ve İnci Aksoy'un, TCK'nın 240. maddesi uyarınca 1 ile 3'er yıl arasında hapis cezasına çarptırılmaları talep edildi. 
     Davanın görülmesine, önümüzdeki günlerde İstanbul 3. Ağır ceza Mahkemesi'nde başlanacak. 
     Kazım Abanoz, ''İçişleri Bakanlığı'nın onayını beklemeden Rüşvet ve Yolsuzlukla Mücadele Büro Amirliği kurup faaliyete geçirmek'' suçundan hakkında açılan davada beraat etmiş, ''personel atamaları sırasında görevini kötüye kullandığı'' iddiasıyla yargılandığı İstanbul 2. Ağır Ceza Mahkemesi'ndeki diğer davada da beraatı istenmişti. 
     





</TEXT>
</DOC>
