<DOC>
<DOCNO> 71846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sontur04.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiftçiye bu yıl 2.3 katrilyon lira para desteği sağlanacak 
</HEADLINE>
<TEXT>

     Çiftçilere, bu yıl 1,4 katrilyon lirası doğrudan gelir desteği olmak üzere yaklaşık 2,3 katrilyon lira parasal destek sağlanacak. 
     Tarım ve Köyişleri Bakanı Hüsnü Yusuf Gökalp, AK Parti Adıyaman Milletvekili Mahmut Göksu'nun ''çiftçiye sağlanacak teşvikler'' konusundaki yazılı soru önergesini yanıtladı. 
     2002 yılında çiftçiye değişik adlar altında ödenecek parasal desteğin 
     toplam 2 katrilyon 285 milyar lira olacağını kaydeden Gökalp, şu bilgileri verdi ''2002 yılı içerisinde 1,4 katrilyon lira doğrudan gelir desteği, 200 trilyon lira prim ödemeleri, 610 trilyon lira KİT'lerin uyguladığı destekleme alımları, 75 trilyon lira hayvancılığın desteklenmesi amacıyla çiftçilere ödeme yapılacaktır. Bu teşvikler, çiftçilerin gerekli şartları yerine getirmeleri ve müracaat etmeleri halinde ödenecek olan tutarlar olduğundan iller bazında bir limit tespit edilmemiştir. Çiftçi müracaatları doğrultusunda değerlendirilecektir.'' Gökalp, doğrudan gelir desteği ödemelerine ilişkin esasların ilgili tebliğde yer aldığını belirterek, yarıcı ya da ortakçı durumundaki üreticilerin bundan yararlanması için mal sahibiyle yaptıkları sözleşme ile başvurmaları gerektiğini ifade etti. Bakan Gökalp, 2000 yılı istatistiklerine göre, Türkiye'deki ekili alanların yaklaşık 24 milyon hektar olduğunu, bunun 18 milyon 260 bin hektarlık bölümünü ekilen, 4 milyon 900 bin hektarını nadasa bırakılan, 793 bin hektarlık bölümünü ise sebze ekilen alanların oluşturduğunu anlattı. Gökalp, bağ-bahçe tesisleri olarak 1 milyon 418 bin hektar meyvelik, 600 bin hektar zeytinlik ve 5 bin hektar bağ alanı bulunduğunu da kaydetti 
     






</TEXT>
</DOC>
