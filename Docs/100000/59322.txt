<DOC>
<DOCNO> 59322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sonspo09.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
En başarılı 2 Türk teknik adam "işsiz" kaldı 
</HEADLINE>
<TEXT>

     Türk futbolunun en başarılı 2 teknik direktörü, 2001-2002 sezonu ortasında işşiz kaldı. 
     Türk futbol tarihinde ilklere imza atan Fatih Terim ve Mustafa Denizli, bu sezon görev yaptıkları takımlardan kendi istekleri dışında gönderildi. 
     2 teknik adam da ilginç bir rastlantı sonucunda pazartesi günleri 
     telefonla görevden alındıklarını öğrendiler. 
     
     İmparatorun başarıları 
     Fatih Terim, milli takımda ve özellikle 4 yıl görev yaptığı Galatasaray'da tarihi başarılarla sporseverler tarafından ''İmparator'' lakabıyla anılmaya başlandı. 
     A Milli Futbol Takımı'nı ilk kez 1996'da Avrupa Şampiyonası finallerine taşıyan Terim, 1993'de de Fransa'da düzenlenen Akdeniz Oyunları'nda olimpik millileri birincilik kürsüsüne çıkararak, altın madalya kazandırdı. 
     1996-97 sezonunda Galatasaray'ın başına gelen Fatih Terim, üst 
     üste 4 kez şampiyon olan ilk ve tek takım olarak sarı-kırmızılıları Birinci Futbol Ligi tarihine geçirdi. 
     Fatih Terim, en büyük başarıyı ise Avrupa kupalarında elde etti. 
     Galatasaray, 1999-2000 sezonunda Avrupa Şampiyonlar Ligi'nde H 
     Grubu'nda son maçında İtalya'nın AC Milan takımını 90. dakikada Ümit Davala'nın penaltı golüyle 3-2 yenip, grubunda 3. olarak UEFA Kupası'nda mücadele etmeye hak kazandı. 
     Terim yönetimindeki Galatasaray, 3. turdan itibaren katıldığı UEFA Kupası'nda, sırasıyla İtalya'nın FC Bologna, Almanya'nın BV Borussia Dortmund, İspanya'nın Real CD Mallorca ve İngiltere'nin AFC Leeds United takımını eleyip finale yükseldi. Cimbom, finalde İngiltere'nin Arsenal takımına penaltılarla üstünlük kurarak, Türk futbol tarihinde Avrupa'da kupa kazanan ilk ve tek takım oldu. 
     
     Milan'dan gönderilişi... 
     2000-2001 sezonunda İtalya'nın AC Fiorentina takımında görev yapan 
     Terim, burada kulüp başkanı Gecchi Gori ile anlaşamayarak, sezon ortasında 26 Şubat 2001 tarihinde istifa etti. 
     Bu sezon başında da Avrupa futbolunun güçlü ekiplerinden İtalya'nın AC Milan takımının başına getirilen Fatih Terim'in, hiç beklemediği bir anda görevine son verildi. 
     Ligde 7. haftada FC Inter'i 4-2 yenen AC Milan, 8. haftada kendi sahasında FC Bologna ile 0-0 berabere kalırken, 9. haftada Torino'ya 1-0 yenilince, Terim eleştirilere hedef oldu. 
     Fatih Terim yönetimindeki AC Milan, ligde 9 maçta, 4 galibiyet, 3 beraberlik ve 2 yenilgiyle 5. sırada bulunurken, UEFA Kupası'nda da 3. 
     tura yükselmişti. 
     İstanbul'da Swissotel'de 5 Kasım Pazartesi günü iş dünyasına verdiği ''Takımdaşlık Felsefesi'' konulu konferansın arasında telefonla görevine son verildiği bildirilen Fatih Terim'in, AC Milan'dan bu biçimde gönderilişi Türkiye'deki sporseverlerden büyük tepki görmüştü. 
     
     Denizli'nin de görevine son verildi 
     Mustafa Denizli de Galatasaray, milli takım ve geçen yıl Fenerbahçe'de başarılı sonuçlar aldı. 
     Alman çalıştırıcı Jupp Derwall'in ardından 1988-89 yılında Galatasaray'ın teknik direktörlüğüne getirilen Mustafa Denizli, bu sezonda Avrupa Şampiyon Kulüpler Kupası'nda büyük bir başarı elde etti. 
     İlk turda SK Rapid Wien'i 2 maçta yenerek eleyen Denizli yönetimindeki Galatasaray, 2. turda, ilk maçta deplasmanda 3-0 yenildiği Neuchatel'i İstanbul'da 5-0 yenerek, çeyrek finale çıktı. 
     Çeyrek finalde AS Monaco'yu eleyen Galatasaray, o zamanki adıyla Avrupa Şampiyon Kulüpler Kupası'nda Türk futbol tarihinde yarı finale çıkan ilk Türk takımı oldu. Sarı-kırmızılılar, yarı finalde Romanya'nın Steaua Bükreş takımına 4-0 ve 1-1'lik sonuçlarla elendi. 
     Galatasaray, 1991-92 sezonunda ise Avrupa Kupa Galipleri Kupası'nda Mustafa Denizli yönetiminde çeyrek finale yükseldi. 
     Fatih Terim'den sonra A Milli Futbol Takımı'nın başına getirilen Mustafa Denizli, milli takımı 2000 Avrupa Şampiyonası'na taşırken, Denizli yönetimindeki Türkiye, bu şampiyonada ilk kez çeyrek final sevinci yaşadı. 
     
     Fenerbahçe'yi şampiyon yapan ilk Türk 
     Denizli, Avrupa Şampiyonası'ndan sonra 2000-2001 sezonu için Fenerbahçe'nin teknik direktörlüğüne getirildi. 5 yıl sonra sarı-lacivertlilere şampiyonluk sevinci yaşatan Denizli, lig tarihinde Fenerbahçe'yi şampiyon yapan ilk ve tek Türk teknik direktör oldu. 
     Denizli yönetimindeki Fenerbahçe, ayrıca ligde kendi sahasında 24 maç üst üste kazandı. 
     Bu sezon Avrupa Şampiyonlar Ligi'nde ve Türkiye Kupası'nda başarısız olan Fenerbahçe, ligde de üst üste kötü sonuçlar alınca, Denizli camiadan tepki almaya başladı. 
     ''Hep destek, tam destek'' sloganıyla geçen sezondan bu yana Denizli ve takıma destek veren taraftarlar, Fenerbahçe Türkiye Kupası'nda Denizlispor'a yenilerek elenince ilk kez ''Denizli istifa'' diye bağırdılar. Maçtan sonra asbaşkan ve kulüp sözcüsü Atilla Kıyat, gazetecilerin ısrarla ''Denizli'ye desteğiniz sürüyor mu '' biçimindeki sorularına bu kez yalnızca ''Evet'' diye yanıt verdi. 
     Ligde Bursaspor galibiyetinin ardından Diyarbakırspor'a yenilince, camianın büyük tepkisini gözardı edemeyen yönetim kurulu, deneyimli teknik adam istifa etmek istememesi üzerine, 24 Aralık Pazartesi günü yaptığı toplantıda yedek üyeleriyle birlikte ''oybirliği'' ile Mustafa Denizli'nin görevine son verdi. 
     






</TEXT>
</DOC>
