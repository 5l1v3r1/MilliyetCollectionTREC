<DOC>
<DOCNO> 58657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/ekonomi/eko06.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uykusu kaçan hisse alacak 
</HEADLINE>
<TEXT>

Gelecekte borsalarda 24 saat işlem yapılacağını belirten SPK Başkanı Doğan Cansızlar, bu sanal borsanın altyapısını hazırlamayı hedeflediklerini söyledi. Cansızlar, Gece 03.00’te hisse alınıp satılabilecek’ dedi 
     HARUN GÜREK Ankara 

     Sermaye Piyasası Kurulu SPK Başkanı Doğan Cansızlar, herhangi bir elektronik felakete hazırlık için bir merkez kuracaklarını açıkladı. Merkez, borsada yapılan her türlü işlemi anında yedekleyecek. Merkezle sanal borsanın altyapısının oluşturulması da hedefleniyor. 
     Ekonomi Muhabirleri Derneği EMD üyeleri için düzenlenen bilgilendirme toplantısında soruları yanıtlayan Cansızlar, İş Bankası’nın Ankara’daki Bilgi İşlem Merkezi’nin bulunduğu binayı satın aldıklarını açıkladı. Mevcut SPK binasının bilgisayar altyapısı açısından yetersiz olduğunu belirten Cansızlar, manipülasyonu önlemek için oluşturulacak erken uyarı sistemi ile felaket merkezinin bu binada yer alacağını söyledi. 
     Kurulacak sistemin sanal borsaya olanak sağlayacağını bildiren Cansızlar, "İleride borsalardaki işlemler 24 saat bilgisayar ortamında gerçekleştirilebilecek. Gece 03.00’te kalkan birisi borsaya girip, hisse alıp satabilecek. Bizim hedefimiz bu sanal borsanın altyapısını hazırlamak" diye konuştu. 
     Cansızlar, SPK’nın mevcut binasının bir bölümünün Enerji Piyasası Kurulu’na verileceğini de sözlerine ekledi. 
     
Dijital felaket merkezi      Merkezde yer alacak veri odasının borsada yapılan her türlü işlemi anında yedekleyeceğini belirten Cansızlar şunlar söyledi 
     "Borsadaki elektronik sistem herhangi bir dijital sorun nedeniyle çökerse yapılan işlemlerin yedeği olacak. Bu sisteme disaster center’ felaket merkezi diyorlar." 
     Borsada fiyat hareketlerinin sürekli izlendiği, anormal gelişmelerin anında sorulduğu bir merkezin olduğunu anımsatan Cansızlar, erken uyarı sistemi ile hem işlemleri denetleyen merkezin denetlenmiş olacağını hem de ikinci bir izlemeye olanak sağlanacağını söyledi. Cansızlar, bunun manipülasyonu caydırıcı etki yapacağını kaydetti. 
     Cansızlar, SPK’nın 2002 yılı başından itibaren halka açık şirketlerin genel kurullarına birer gözlemci uzman göndereceğini açıkladı. 
     
Bir hisse bir yıl kapatılmaz’      İşlem sırası kapalı 29 şirketin 10’undan istenen bilgilerin borsaya ulaştığını söyleyen Cansızlar, bu şirketlerin büyük bir olasılıkla ocakta işleme açılacağını kaydetti. Cansızlar, "Bir hissenin işlem sırasını bir yıl kapatarak yatırımcıyı koruyamazsınız" dedi. 
     Cansızlar, el konan halka açık bankalarda 1999 yılı öncesine dönülmesi için resmen yasa değişikliği istediklerini de açıkladı. Cansızlar, bu kabul edilirse halka açık bankalarda sadece hakim hissedarların hisselerine el konulacağını söyledi. 
     
2002 olumlu görünüyor’      Kamu borçlanma gereği yüksek ülkelerde sermaye piyasalarından istenen verimi tam almanın mümkün olmadığının altını çizen Cansızlar, ancak istikrar programı ile alınan tedbirlerin olumlu sonuçlar vermeye başladığını ve 2002 yılından itibaren piyasalarda olumlu etkilerin görüleceğini umduğunu belirtti. Türkiye’de ekonomik krizler nedeniyle sermaye piyasalarının istenildiği gibi gelişmediğini anlatan Cansızlar, önümüzdeki yıl azınlık hakları ve birikimli oy konularında düzenlemeler yapacaklarını ifade etti. 
     
Yatırım önerilerine sınırlama      SPK, medya ve elektronik ortamda sunulan yatırım tavsiyelerine ilişkin ilke ve esasları tartışmaya açtı. SPK tarafından hazırlanan "Yatırım Danışmanlığı ve Bu Faaliyette Bulunacak Kurumlara İlişkin Esaslar Hakkında Tebliğ" taslağına göre, yorum ve tavsiyelerde belli bir getiri taahhüdünde bulunulamayacak, "en iyi", "en sağlam", "en güvenilir" gibi subjektif ve abartılı ifadelere yer verilmeyecek. Yorumdaki bilgilere dayanılarak yatırım kararı verilmesinin sağlıklı sonuçları olmayabileceği yönünde uyarı notu yer alacak. Taslak, yorum ve tavsiyelerin güvenilir kaynak, belge, rapor ve analizlerle desteklenmesini de öngörüyor. 
     



 EKONOMİ 
















</TEXT>
</DOC>
