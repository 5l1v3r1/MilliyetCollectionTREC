<DOC>
<DOCNO> 67127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur17.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ikili temaslara başladı... 
</HEADLINE>
<TEXT>

     İKÖ-AB Ortak Forumu'na katılacak ülkelerin temsilcileri, Foruma evsahipliği yapan İstanbuul'a gelmeye devam ederken, Dışişleri Bakanı İsmail Cem Çırağan Sarayı'nda ikili temaslarına başladı. 
     Cem, bu akşam verilecek ''Hoşgeldin Resepsiyonu''na kadar sırasıyla Yemen Dışişleri Bakanı Ebubekir Abdullah El-Kirbi, İran Dışişleri Bakanı Kemal Harrazi, Lübnan Dışişleri Bakanı Mahmud Hammud, Kırgızistan Dışişleri Bakanı Muratbey İmanaliyev, Filistin Dışişleri Bakanı Faruk Kaddumi ve Kazakistan Tarım Bakanı Ahmethan Yessimov ile görüşecek. 
     Diplomatik kaynaklardan edinilen bilgiye göre, nezaket amaçlı ve kısa süreli ikili görüşmelerde ağırlıklı olarak Forumda ele alınacak gündem maddeleriyle çeşitli ikili, bölgesel ve uluslararası konular konuşulacak. 
     Cem, daha sonra konuk heyetlere Çırağan Sarayı'nda verilecek ve basına kapalı olarak yapılacak resepsiyona katılacak. 
     Evsahibi Cem, ikili temasları çerçevesinde ilk olarak Yemen Dışişleri Bakanı El Kirbi ile Çırağan Sarayı Bosphorus suitinde biraraya geldi. 
     






</TEXT>
</DOC>
