<DOC>
<DOCNO> 56951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/spor/ytan.html </URL>
<DATE> 2001/12/13/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
Kolay gelen tur 
</HEADLINE>
<TEXT>

     Beş gün önce Fenerbahçe karşısında izlediğim Trabzonspor ile dünkü arasında ince ayrıntıların ve kimi kişisel yanlış tercihlerin dışında pek büyük fark yoktu... Basıyor, kazanıyor, orta alanda adam eksiltiyor ve ani çıkışlarla gol buluyor... Skoru bulunca ve kendine olan güveni de artınca Trabzonspor'un seyrine doyum olmuyor. 
     Ancak itiraf etmeliyim ki yine bu hafta dört gün önce Rize karşısında seyrettiğim Samsun ile Avni Aker'de Trabzon'a karşı mücadele eden Samsun arasındaki dağlar kadar farkın insanda hayretler uyandırmaması mümkün değil. Merakımıza mucip olan şey, ligin dibine demir atmış bir takımın önceliliğini ligden çok kupaya vermesi ve dolayısı ile de lig maçına oranla kupa maçında daha direçli olmasıdır. Rize maçında iki adım atamayan, üst üste iki pas yapamayan Samsunspor'un, ilk yarının son 20, ikinci yarının ilk 15 dakikasındaki performansı ve kazanma isteğini, sadece Trabzonspor'a karşı olmamasını diliyor, umuyor ve istiyorum. 
     Trabzonspor'da tur kapısını aralayan isim, Fenerbahçe maçında olduğu gibi yine Zafer'di. Tek başına turu kotarmadı ama oyunun yönünü değiştirerek, kalitesini yükseltip, bir de gol atarak büyük ölçüde katkı sağladı. 
     Ve elbette bir de Hasan. 
     Ona "Dobi Hasan" da diyorlar, "Küçük Hasan" da... Kim ne derse desin, o bizden birisi, tam bir "Yavrum Çocuk"... Fenerbahçe maçında dikkatleri üzerine toplamıştı... Dün tek kelime ile muhteşem oynadı... Aynı güzellikte 35 metreden bir de gol attı. 
     Ön liberoda akın karşılıyor, akın başlatıyor... Pres yapıyor, top kazanıyor ve kazandığı topları da en olumlu şekilde kullanıyor... Nazara gelmez inşallah Trabzonspor'un turdan çok en büyük kazanımlarından birisi Hasan. 
     Haksızlık etmeyelim, Erman da dün sahanın en iyileri arasındaydı. Giderek güçlenmiş ve kendine olan güveni artmış. 
     Sonuç... Musa Eryılmaz'ın kötü yönettiği Faul kararlarının standardı yoktu. Samsunspor'un penaltısını vermedi, Trabzonspor'un penaltısında kart göstermeliydi maçta Trabzonspor, kendi iş bilgisi ve kendi yeterliliği ile kupada tur atladı. 
     



 SPOR 

























</TEXT>
</DOC>
