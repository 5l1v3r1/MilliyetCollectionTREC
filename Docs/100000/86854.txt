<DOC>
<DOCNO> 86854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/ekonomi/aeko.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’ye giremezsek ekonomide kaos olur 
</HEADLINE>
<TEXT>

Avrupa atağına kalkan TÜSİAD, önümüzdeki hafta yapacağı toplantıyla, Türkiye Avrupa Birliği’ne giremezse ekonomik olarak çok zor bir süreç yaşar’ mesajı verecek 
     EYLEM TÜRK 

     "Türkiye Nasıl Bir Gelecek " başlığıyla önceki gün gazetelere tam sayfa ilan vererek, Türkiye’nin Avrupa Birliği AB üyeliği yolunda ilerlemesi için Kopenhag Kriterleri’ne uygun düzenlemelerin hayata geçirilmesi konusunda uyarıda bulunan Türk Sanayicileri ve İşadamları Derneği TÜSİAD , konuyu ekonomik ve siyasi açıdan değerlendiren iki ayrı projeksiyon hazırlattı. 
     Bu projeksiyonların sunumunu 6 Haziran’da kamuoyuna açıklayacak olan TÜSİAD, yıl sonuna kadar Avrupa’ya adaylık için kesin müzakere tarihi alamayan Türkiye’nin başına gelebilecek olası ekonomik senaryoları anlatacak. 
     TÜSİAD Başkanı Tuncay Özilhan ile Siyasi Kriterler Çalışma Grubu Başkanı Can Paker’in katılacağı toplantıda, "Türkiye, yıl sonuna kadar AB’den tarih alamazsa, ekonomik olarak çok zor bir sürece girer. Türkiye mevcut borçları ve bugünkü ekonomik yapısıyla yeniden dışarıdan borç bulamaz hale gelebilir. Bu durum Türkiye’nin gelecek planlarını bulanıklaştırmakla kalmayıp, uygulanan ekonomik programın arzu edilen sonuçları vermesini zorlaştıracaktır" mesajı verilecek. 
     
     İlanlar sürecek 
     TÜSİAD’a göre , Türkiye AB ile kesin görüşmelere başlayamazsa zaten çekmeyi başaramadığı yabancı sermaye ile ilişkileri iyice kopabilecek. Siyasi nedenlerle bugün Türkiye’ye borç veren uluslararası kuruluşlar da Türkiye’ye yeniden borç verme konusunda’ çok istekli olmayacaklar. Bu konudaki projeksiyon ve sunumu Profesör Asaf Savaş Akat yapacak. Akat, Avrupalı Türkiye ve Avrupasız Türkiye’nin ortaya çıkaracağı ekonomik durumu anlatacak. 
     "Ölüm cezasının kaldırılması", "ana dilde yayın" ve "anadilin serbestçe öğrenimi" konularında Kopenhag Kriterleri’ne uygun düzenlemelerin bir an önce hayata geçirilmesi konusunda hazırlatılan hukuki projeksiyonu da Profesör Süheyl Batum yapacak. Batum, projeksiyonunda, Kopenhag Kriterlerine uyumun fizibilitesini çıkararak, uyumun komplike değil yalın olduğunu vurgularken bu konuda siyasi sakıncaları bertaraf edecek görüşlerini sunacak. Hazırlanan rapor da TÜSİAD tarafından hükümete de sunulacak. TÜSİAD üyesi bir işadamı ilanların süreceğini ve sonbaharda ilanların yoğunluğunun artacağını söyledi. 
     
İlk ilan Ecevit’e ikincisi Bahçeli’ye      TÜSİAD, önceki gün gazetelerde yayınlanan "Türkiye Nasıl Bir Gelecek" başlığını taşıyan tam sayfa ilanla, 23 yıl önce hedef aldığı Bülent Ecevit’e AB konusunda destek verdi. TÜSİAD, 15 mayıs 1979’da Gerçekçi Çıkış Yolu’ başlıklığıyla yayınlanan tam sayfa ilanlarda dönemin Ecevit hükümetini hedef almış, pazar ekonomisinden uzaklaşan politikaları eleştirmiş ve ekonomide yapılması gereken dönüşümleri vurgulamıştı. TÜSİAD’ın önceki gün yayınlanan, AB konusu iç politika mücadelesinin aracı haline getirilmemelidir’ uyarısı ise koalisyon ortağı MHP’nin lideri Devlet Bahçeli’nin, AB konusunda beş şart öne süren açıklamasıyla aynı güne denk geldi. 
     
     Bahçeli’den 15 gündür randevu yok 
     TÜSİAD Yüksek İstişarı Konseyi Başkanı Muharrem Kayhan, "AB’ye olan bakışımizi zaman daraldığı için çok vurucu bir şekilde kamuoyunun gözlerinin önüne sermeyi hedefledik" dedi. Kayhan, CNN Türk’e yaptığı açıklamada, TÜSİAD Başkanı Tuncay Özilhan’ın 10 - 15 gündür MHP lideri Bahçeli ile görüşmek için girişimi olduğunu söyledi. Kayhan, "Kendileri Bahçeli memnuniyetle kabul etti ama bunu programının dolu olduğu için seyahati sonrasında yapacacağını bildirdi" dedi. 
     
İdam yerine müebbet      TÜSİAD’ın Bahçeşehir Üniversitesi Hukuk Fakültesi Dekanı Prof. Dr. Süheyl Batum tarafından kaleme alınan ’Ölüm Cezası Kültürel Yaşam ve Bireysel Özgürlükler" başlıklı çalışmasında idam cezası yerine "ağırlaştırılmış müebbet hapis" uygulanması önerildi. 15 maddelik kanun değişikliği tasarısını kapsayan çalışmada , bu cezaya çarptırılanların cezalarının 30 yılını çekmeden şartla salıverme hükümlerinden aftan yararlanamamaları istendi. 
     
Kürtçe’ye yeşil ışık      TÜSİAD’ın kanun tasarısı önerisinde, Türkçe dışı dillerle ilgili şu madde yer aldı "Türkiye’de geleneksel olarak konuşulan dillerin veya evrensel kültür oluşmasında katkısı olan yabancı dillerin öğretilmesi veya bu dillerde müzik, haber iletilmesi amacıyla yayın yapılabilir." Dil öğrenimi için gerekli koşulları hazırlama görevinin devlete ya da sadece özel teşebbüsün kişisel girişimlerine terk edilebileceği kaydedildi. 
     



 EKONOMİ 

















</TEXT>
</DOC>
