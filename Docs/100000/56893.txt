<DOC>
<DOCNO> 56893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/dunya/adun.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin’in armatörü Türk 
</HEADLINE>
<TEXT>

Suudi teröristin Afganistan’dan Avrupa’ya eroin kaçırmakta kullandığı 23 gemilik filosu ortaya çıktı. Bir Türk armatörün Bin Ladin adına altı gemiyi işlettiği belirlendi 
     DIŞ HABERLER SERVİSİ 

     Suudi terörist Usame Bin Ladin’in yaklaşık iki düzine gemiden oluşan bir deniz filosuna sahip olduğu ve bu gemilerden bir kısmının bir Türk işadamı tarafından işletildiği öğrenildi. 
     Türkiye ile yakın bağlantısı olan işadamının ismi açıklanmadı ancak İslami köktendinci görüşler taşıdığı belirtilerek Sovyetler’in dağılmasından sonra ortaya çıkan Türk cumhuriyetleriyle içli dışlı olduğu vurgulandı. 
     Dünya denizcilik sektörünün başlıca otoritesi sayılan Lloyd’s şirketinin yayın organı olan Lloyd’s List’in haberinde, "iddianın kanıtlanması halinde şimdiye kadar ABD Başkanı Bush’un terörizme karşı açtığı savaşta en güvenilir müttefiklerden biri olarak ortaya çıkan Türkiye’nin sıkıntılı bir duruma düşebileceği" ifade edildi. 
     
     Eroin taşıyor 
     Lloyd’s List’te yer alan haberi yazan David Osler, Milliyet’e işadamının Türk olduğunu açıkladı. Edinilen bilgiye göre istihbarat servisleri işadamının kimliğini şimdilik saklı tutuyor. 
     Lloyd’s List’e göre, başta Norveç gizli servisi olmak üzere çeşitli Batılı istihbarat örgütleri Ladin ve yandaşlarına ait 23 gemilik bir filonun varlığını belirledi. Lloyd’s List, Ladin’in filosunun Almanya’daki bir finans kuruluşu tarafından mali olarak desteklendiğini ve bu filonun şimdiye kadar Afganistan’dan Avrupa’ya yüksek kalitede eroin ve haşhaş nakliyatında kullanıldığını bildirdi. 
     Ancak söz konusu gemilerin şimdi Afganistan’da köşeye sıkışan Ladin ve El Kaide militanlarını kaçırmak amacıyla kullanılabileceğine dikkat çekildi. 
     Türk işadamı Ladin’in filosundan yarım düzine kadar gemiyi işletiyor ve bu gemiler Arap ülkeleri bayrağı taşıyor. 
     
     Darkazanlı bağlantısı 
     Bu bilgilerin Almanya’da Ladin adına bir gemi alımına tercüman olarak yardımcı olduğunu itiraf eden Mamoun Darkazanlı adlı iş adamanının itiraflarıyla örtüştüğüne dikkat çekilen haberde gemilere yakıt ve kumanya sağlayan şirketlerin bu iddialar nedeniyle büyük rahatsızlık içinde olduğu belirtildi. Lloyd’s List, piyasanın Ladin’in filosundaki gemiler ile Türk işadamının isimlerinin açıklanmasını istediğini aktardı. 
     



 DÜNYA 












</TEXT>
</DOC>
