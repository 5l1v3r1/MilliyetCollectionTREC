<DOC>
<DOCNO> 97161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur04.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Başörtüsü sorunu ayrımcılığa vardı, tasvip etmiyoruz" 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, üniversitelerde yoğunlaşan başörtüsü ile ilgili sorunların, kimi noktalarda ayrımcılık boyutuna varmış olmasının tasvip edilmesi mümkün olmayan yanlış bir uygulama olduğunu ifade etti. 
     Yılmaz, AK Parti Adıyaman Milletvekili Mahmut Göksu'nun soru önergesini yanıtlarken, üniversitelerdeki türban sorununa ilişkin görüşlerini dile getirdi. 
     ''Ülkemizde, daha çok üniversitelerde yoğunlaşan başörtüsü ile ilgili sorunların, kimi noktalarda ayrımcılık boyutuna varmış olması tasvip etmemiz mümkün olmayan yanlış bir uygulamadır'' diyen Yılmaz, insanı kendi devletinin kurumlarına karşı soğutucu sonuçlara yol açabilecek her tür ayrımcı uygulamanın hukuk dışı olduğunu savundu. 
     Yılmaz, ''Devletimize vatandaşlık bağı ile bağlı olan herkes inancına, kökenine ve kıyafetine bakılmaksızın birinci sınıf vatandaştır'' dedi. 
     Hukuk dışı uygulamaların önlenmesi için kişisel hak arama yollarına başvurulmasının ''gerekli bir önlem'' olduğuna dikkat çeken Yılmaz, şu görüşleri kaydetti 
     ''Sorunun kökten çözümü için öncelikle geniş tabanlı bir mutabakat sağlanması gerektiği açıktır. Çeşitli vesilelerle ifade ettiğim gibi, AB standartları, diğer konular gibi, bu bakımdan da ihtiyacımız olan toplumsal tartışma ve uzlaşma zemini ile kurumsal esneklik sağlayabilecek en uygun araçtır.'' Yılmaz, sorunlara sağlıklı, gerçekçi ve kalıcı çözümler getirecek AB üyelik sürecine sahip çıkılması ve bu sürecin gereklerinin hayata geçirilmesine katkı sağlanmasını istedi. 
     





</TEXT>
</DOC>
