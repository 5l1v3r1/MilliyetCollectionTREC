<DOC>
<DOCNO> 54922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sonspo06.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Revivo düz koşulara alkışlar arasında başladı 
</HEADLINE>
<TEXT>

     Fenerbahçe, hafta sonunda Beşiktaş ile yapacağı derbi maçın hazırlıklarını bugün yaptığı tek antrenmanla sürdürdü. 
     Samandıra Tesisleri'nde, teknik direktör Mustafa Denizli yönetiminde gerçekleştirilen ve yaklaşık 1,5 saat süren idmanda futbolcular, koşu ve kısa süreli istasyon çalışmasının ardından, minyatür kale ve yarı sahada çift kale maç yaptılar. 
     Antrenmana, sakatlığı süren futbolculardan Rapaiç çıkmazken, Mert Meriç kısa süre düz koşu yapmakla yetindi. Dizinden problemi olan Zoran Mirkoviç düz koşunun ardından, kaleci Rüştü ise çift kale maç öncesi çalışmadan ayrılarak, salona geçti. 
     
     Revivo start aldı 
     Sakatlığı nedeniyle bir süredir takımdan uzak kalan Haim Revivo, fizyoterapist Ali Kuz yönetiminde koşulara başladı. 
     İsrailli futbolcu, tesislerden idman sahasına çıkarken takım arkadaşları tarafınan alkışlarla karşılandı. 
     İdmanın çift kale maç bölümünde kırmızı takım, yeşil takımı 6-4 yendi. Kırmızı takımın golleri Yusuf 4 ile Serhat 2 , yeşil takımın golleri ise Lazetiç 2 , Oktay ve Ali Akdeniz'den geldi. 
     Antrenmanda adeta gol şov yapan Yusuf'un 2 golü de kafayla atması dikkat çekti. 
     Öte yandan, teknik direktör Mustafa Denizli, gol yiyen takıma ceza şınavı çektirdi. 
     Beşiktaş maçının hazırlıklarını yarın basına kapalı yapacağı antrenmanla tamamlayacak Fenerbahçe'de, bekar futbolcular bu akşam kampa girecek. 
     






</TEXT>
</DOC>
