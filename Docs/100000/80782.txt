<DOC>
<DOCNO> 80782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/ekonomi/eko03.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni yüzler umut olacak’ 
</HEADLINE>
<TEXT>
İşadamları siyasette daha aktif olacak 
     AÇIK KOYU SOHBETLER EYLEM TÜRK 

     Türk Sanayicileri ve İşadamları Derneği TÜSİAD Başkanı Tuncay Özilhan, mevcut yönetim sistemiyle bir yere varılamayacağının görüldüğünü söyleyerek, "Türkiye’yi yönetenlerde gerekli değişiklik ve yenilemelerin olması gerektiği herkes tarafından kabul ediliyor. Bunu yalnız işadamı görmüyor. Sokaktaki vatandaş da görüyor" dedi. "Son dönemde sivil toplum örgütlerinin güçlenmesi, çeşitli gruplar altında insanların organize olmaya çalışmalarının arkasında hep bu var" diyen Özilhan, bu nedenle siyasetin içinde olma düşüncesinin giderek yaygınlaştığını belirtti. Özilhan, "Önümüzdeki dönemde iş aleminin siyasete daha sıcak bakacağı, siyasetin oluşmasında etkili olmaya çalışacağına inanıyorum. Bu işe gönül verenlerin, bu ülkeye hizmet etmek isteyenlerin de siyasete soyunması gerekir. İş alemi önümüzdeki dönemde siyasette geçmiş dönemlere göre çok daha fazla aktif olacak" dedi. 
     
Türkiye’de bazı ünlü işadamlarının siyasete olan ilgilerinin doğrudan veya dolaylı arttığını duyuyoruz. Önümüzdeki seçimde, işadamlarını siyasette görecek miyiz 
     Türkiye kabuk değiştiriyor. İki önemli kriz yaşadı. Krizlerin neticesinde herkes bir takım sıkıntıları ve problemleri gördü. Neticede iş, siyasete politikaya kilitlendi. Bu yönetim sistemiyle bir yere varılamayacağı görüldü. Bunu yalnız işadamı görmüyor. Sokaktaki vatandaş da görüyor. Son dönemde sivil toplum örgütlerinin güçlenmesi vatandaşların sesinin çıkmaya başlaması, çeşitli gruplar altında insanların organize olmaya çalışmalarının arkasında hep bu var. İnsanlarda bu işin yalnız şikayet etmekle olmayacağı, Türkiye’yi yönetenlerin içinde olmak gerektiği düşüncesi giderek yaygınlaşıyor. Dolayısıyla da önümüzdeki dönemde iş aleminin biraz daha fazla siyasete sıcak bakabileceği, asgariden siyasetin oluşmasında etkili olmaya çalışacağına inanıyorum. Bu ülkeye hizmet etmek isteyenlerin de siyasete soyunması gerekir. İş alemi önümüzdeki dönemde siyasette geçmiş dönemlere göre çok daha fazla ve aktif olacak. 
     
Öteden beri Türk siyasetinin yeni yüzlere ihtiyacı olduğu söyleniyor. Hatta bu yüzler de ortaya çıkmaya başladı. Sizce de yeni yüzler yeni umutlar demek mi 
     Türk insanının yüzde 80’i gerek siyasi partiler yasasının gerek seçim sisteminin değişmesi gerektiğine inanıyor. Bunun temel sebebi, partilerin lider hegomanyasından kurtulup siyasi açıdan hizmet etmek isteyenlerin önünün açılacağı bir yapı oluşması. 
     Temennimiz siyasetçilerin bu iki yasanın değişmesini sağlayarak siyasete gönül veren, hizmet vermek isteyenlerin önünü açması. Yurtdışında siyasetçi belli bir dönem sonra bırakıyor. Türkiye ise son 30 senedir mevcut yapı içinde gidiyor. Başarısız olan lider bırakıp gitmiyor. Halk da yeni arayışlara gidiyor. Bu yönlenme daha fazla olacak. Yeni yüzler Türk insanı için umut olacak. 
     
Sağda ve solda birçok partinin olması, hatta yenilerinin yolda oluşu tabloyu nasıl etkiler 
     Parçalanmaya taraftar değilim. Çünkü istikrar çıkması çok zor. Bu Türk insanının genlerinde var. Kendini lider olarak görüyor. Takım çalışmasına uygun bir karakteri yok. Liderlerin güçlü insanlarla çalışmaya yönlenmesi lazım. İşadamında bu özellik daha fazla var. İşadamı etrafında konusunda uzman, güçlü kişiler olsun, kendisi de lider olarak başlarında olsun istiyor. İnsanların bir takım haline gelmesi ve ülke hizmetine o çerçeve içinde hizmette bulunması çok daha faydalı olur. 40’ın üzerinde parti var. Duyumlarımıza göre bu daha da artacak. Bu da oyların bölünmesi, parçalanması ve zor bir siyasi istikrar demek. 
     
     Fransa bize ders olmalı 
Avusturya’da Heider, Fransa’da Le Pen gibi aşırı sağ liderlerin güçlendiği görülüyor. Bunu nasıl değerlendiriyorsunuz 
     Fransa tüm dünyaya önemli bir tecrübe oldu. Radikal bir partinin yüzde 20’ler civarında bir oyla iktidar olma imkanı ortaya çıktı. Türkiye bunu geçmişte yaşadı. Yüzde 20 oy alan bir parti temsilcisi belediye başkanı oldu. Parti lideri başbakan oldu. Bununla birlikte birçok sıkıntılar gündeme geldi. Ama iki turlu sistem bunları her zaman elimine ediyor. Nitekim Fransa’da bunu göreceğiz. İki turlu seçim doğruyu bulduracak. TÜSİAD her zaman iki turlu seçim sistemini önerdi. Bundaki gayede buydu. 
     
Avrupa’daki bu gelişme Türkiye’de de aşırı sağcı akımların güçlenmesini getirir mi 
     Türkiye’ye etkisine bakılırsa ben önümüzdeki dönemde çok aşırı uçları görmeyi beklemiyorum ama düşünce olarak biraz daha merkezi sağ eğilimli düşünce sistematiği olabilir. Toplum Türkiye’deki partilerin içinde değişiklikler olmadığı için biraz da radikallere yeni yüzlere de gitme ihtiyacı hissediyor. Bu nedenle doğal değişimin olması gerekir diye düşünüyorum. 
     
     Kafayı krize takmayalım’ 
Bazı çevreler sonbaharda borçlar nedeniyle yeni sıkıntılar yaşanacağını söylüyor... 
     Benim herhangi bir kriz beklentim yok. Bundan sonra programdan uzaklaşılır ve siyasi istikrarsızlık çıkarsa IMF’in bu kadar bonkör olmayacağı inancı yaygın. Bunun için çok dikkat etmek ve harcamaları çok sıkı kontrol etmek gerek. Türkiye’yi büyüme ortamına sokmak gerekir. Kafayı yeni bir krize takmaya ise hiç gerek yok. İyi bir turizm yılı geçirirsek, iyi bir mahsül yılı geçirirsek büyümeye önemli bir katkı sağlanacaktır. Yeter ki bu ortamı bozmayalım. Diğer yapılması gerekenler kamu yönetimini yeniden yapılandırılması ve özelleştirme. 
     
     Türkiye’de sermaye kalmadı’ 
Şu anda ekonomideki genel durumu nasıl görüyorsunuz 
     Kalın bir sis tabakası içindeydik. Bugün programı uyguluyoruz. Çok önemli yapısal reformlar gerçekleştirildi. Kamu bankaları derlendi, toparlandı. Bankacılık yasası çıktı. Türkiye birinci etapta iç borç çevirme meselisini çözüyor. Dış borçlarının faizlerini ödüyor ve ödemeye devam edecek. Bundan sonra büyüme önemli. Arjantin üç senedir büyümedi ve iflas etti. Dikkatli olmak lazım. Türkiye’de sermaye kalmadı. Bu nedenle yeniden sermaye biriktirmesi gerekiyor. 
     
     Bankaların da boğazı sıkılıyor’ 
İstanbul Yaklaşımı’nda gelişme var mı 
     İstanbul Yaklaşımı’ndan çok fazla şey beklendi. Bundan binlerce firmanın istifade edeceğini zannetmiyorum. Zaten bankalar borçlarını ödeyebileceğine inandıkları şirketlerle yeni program ve taksitlendirme yapmaya başladılar. 
     
Sanayiciler geçtiğimiz hafta kendilerini adeta rehin gibi gördüklerini ifade ettiler... 
     Sanayiciler boğazlarının sıkıldığını, rehin alındıklarını söylüyorlar ama öyle değil. Bankaların da boğazı sıkılmış vaziyette. Dolayısıyla keyiflerinden ve ellerindeki fonlardan dolayı dönüp de bunu yapmıyorlar. Herkesin sıkıntısı var. Bunu herkesin böyle bilmesi gerekir. Mali sektör düzgün çalışmazsa reel sektörün çalışmasına imkan yok. 
     



 EKONOMİ 















</TEXT>
</DOC>
