<DOC>
<DOCNO> 91055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sontur20.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmen adayları öğretim görevlilerini baskıcı buluyor 
</HEADLINE>
<TEXT>

     Eğitim Fakültesi Sınıf Öğretmenliği Anabilim Dalı son sınıfta okuyan öğrencilerle yapılan bir araşıırma, öğretmen adaylarının, öğretim elemanlarını sınıf içi tartışmalarda ''baskıcı'' bulduğunu ortaya koydu. 
     Trakya Üniversitesi Eğitim Fakültesi öğretim üyesi Doç. Dr. Cevat Celep, ''öğretmen adayı öğrencilerin sınıf içi tartışmalara katılma tutumlarını'' belirlemek amacıyla İlköğretim Bölümü Sınıf Öğretmenliği Anabilim Dalı 4'üncü sınıfta okuyan 140 öğrenciyle bir araştırma yaptı. 
     Araştırmada, katılımcıların yüzde 66.9'u, ''sınıf içi tartışma sürecinde öğretim elemanının, görüşünün karşıtı bir görüş belirtildiğinde bunu baskı aracı olarak kullandığını'' ifade etti. 
     Yine yüzde 68.8'i de ''paralel görüş belirttiğinde bunu öğrenci lehine kullandığını'' kaydetti. 
     Katılımcıların yüzde 63.4'ü de ''öğretim elemanının öğrencinin görüşünü rahatlıkla söylemesi için yeterli çabayı göstermediğini'' belirtti. 
     Yine öğretmen adaylarının yüzde 68.8'i, ''tartışma sürecinde öğrenciye görüşünü rahatlıkla söyleme fırsatını çok az veya hiç vermediğini'' dile getirirken, yüzde 62.5'i de ''öğrencinin görüşünü çürütmesini saygısızlık olarak'' algıladığını söyledi. 
     
     ÖĞRENCİLERİN TARTIŞMALARA KATILMA EĞİLİMİ 
     Araştırmada ayrıca, ''öğrencilerin, öğretim elemanlarının görüşlerine ters düşen önerileri çekinmeden belirtme konusunda çok az istekli olduğu'' belirlendi. 
     Buna göre, katılımcıların yüzde 50.9'u, ''öğretim elemanının, aleyhine kullanabileceği gerekçesiyle tartışmalara girmekten kaçındığını'', yüzde 52.7'si de ''çoğu zaman ancak sorulduğunda konu hakkında görüş belirttiğini'' bildirdi. 
     Araştırmayı değerlendiren Doç. Dr. Cevat Celep, öğretmen yetiştiren kurumlar olarak eğitim fakültelerinde, öğrencilerin sınıf içi tartışma sürecine katılmalarının, eğitimin bir gereği olduğuna işaret etti. 
     Doç. Dr. Celep, ''Kendisi demokratik bir öğrenme ortamına sahip olmayan bir öğretmen adayı, böyle bir ortamı öğrencisine nasıl yaratabilir Böyle bir eğitim sürecinden geçen bir öğretmen adayından, öğretmenlik mesleğinde öğrencilerde eleştirel, bilimsel ve yaratıcı düşünmenin geliştirilebileceği bir öğrenme ortamını yaratmasını beklemek, fazla iyimserlik olsa gerek'' diye konuştu. 
     





</TEXT>
</DOC>
