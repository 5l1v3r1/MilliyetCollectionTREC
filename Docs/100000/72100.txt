<DOC>
<DOCNO> 72100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yasam/yas05.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yenidoğan skandalı 
</HEADLINE>
<TEXT>

KTÜ Farabi Hastanesi Yenidoğan Servisi’nde, 3 günde 9 bebek arka arkaya öldü. Kuvözde ölen tüm bebeklerin kanında mikrop saptandı. Servis derhal kapatıldı... 
     Bünyamin AYGÜN Trabzon DHA 

     Karadeniz Teknik Üniversitesi KTÜ Tıp Fakültesi Farabi Hastanesi Yenidoğan Servisi’nde kuvözde tedavi altına alınan 9 bebek arka arkaya öldü. Üç gün içindeki bebek ölümleriyle sarsılan hastane, Yenidoğan Servisi’ni kapattı. Bölgedeki hastanelere yazı yazılarak hasta gönderilmemesi istendi. 
     Yenidoğan Yoğun Bakım Servisi’nde prematüre doğan veya hasta bebeklerden 9’u konuldukları kuvözlerde şüpheli biçimde peş peşe öldü. Kaplan ve Güler ailelerinin bebeklerinin 7 Mart’ta ölmesinin ardından 8 ve 9 Mart’ta esas şok yaşandı. Aynı anda tedavi gören 7 bebek daha yaşamını yitirdi. Ölen tüm bebeklerde "Sepsis" olarak bilinen kana mikrop bulaşması saptandı. Bebeklerin "Pseudomonas" adlı hastane enfeksiyonuna yol açan bakteriyi kaptığından şüphelenildi. 
     
     Oksijen gitmemiş olabilir’ 
     Bunun üzerine önlem olarak servisteki diğer bebekler çıkarıldı. Servis dezenfeksiyon için boşaltıldı. Bölümde görev yapan ve hasta bebeklerle temas halinde olan tüm personelden kültür alınarak Enfeksiyon Bölümü Laboratuvarı’na gönderildi. Aynı hastaneden adının açıklanmasını istemeyen bir doktor şunları söyledi "Kuvözlere oksijen gitmesini sağlayan mekanizmada arıza olabilir. Bu toplu ölüm nedeni olabilir. Zaten hasta olan bu bebeklerin diğer bebeklere oranla oksijene daha çok ihtiyacı oluyor." 
     Yeni Doğan Yoğun Bakım Servisi Sorumlusu Doç. Dr. Yakup Arslan ise ölümlere "sepsis"in yol açtığını söyledi. Aşırı hasta talebinden cihazların ve personelin yetersiz kaldığını, çevre illerden gelen hastalara da bakmak zorunda kaldıklarını belirten Doç. Dr. Arslan şu görüşleri dile getirdi 
     
     İhmalimiz yok’ 
     "Ölümler büyük olasılıkla Sepsis’ diye bilinen kana mikrop bulaşmasından kaynaklanıyor. Ancak cihazlarda bir arıza olup olmadığını bilemiyoruz. Bir motora kapasitesinden fazla yüklenirseniz o motor yanar, arıza yapar. Cihazların da dinlendirilmesi gerekiyor. Servisimizde yıllık olağan bakım yapılıyor. Bunu her yıl ya da iki yılda bir yaptırırız. Ölümlerde benim ya da personelimin ihmali söz konusu değil." 
     
     Araştırılıyor 
     Konuya gereken önemi verdiklerini belirten Başhekim Asım Ören ise enfeksiyon bölümüyle işbirliği yaptıklarını ve ölümlerin nedenini belirlemeye çalıştıklarını söyledi. Başhekim Ören, "İhmal varsa sorumlular hesap verir" görüşünü dile getirdi. 
     



 YAŞAM 
























</TEXT>
</DOC>
