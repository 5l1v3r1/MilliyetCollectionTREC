<DOC>
<DOCNO> 77267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/spor/spo04.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon ipten döndü 
</HEADLINE>
<TEXT>

Bordo - Mavili takım, Antalyaspor karşısında 6 kişi kalıp, hükmen yenilseydi, yönetmelikler gereği bir alt kümeye düşürülecekti, Karadeniz ekibi, Beşiktaş’a da hükmen mağlup olmuştu 
     CEMAL ERSEN 

     Erman atılsaydı 
     ANTALYA maçında 4 futbolcusu oyundan atılan Bordo - Mavili ekip, hakeme küfür ettiğini iddia eden Erman’ın da kırmızı kart görmesi halinde 6 kişi kalacağı için hükmen yenik ilan edilecek ve küme düşürülecekti. 20 Ocak 2002’de Beşiktaş’ın 5-0 galipken, olaylar nedeniyle tatil edilen maçta da hükmen mağlup edilen Trabzonspor, müsabaka talimatının "tekerrür" başlıklı 26. maddesi hükümleri uyarınca ikinci hükmen mağlubiyette "alt lige" gönderilecekti. 
     
     3-0 olacaktı 
     TRABZONSPOR, Beşiktaş maçında hükmen yenik sayılmış, ancak talimat gereği Siyah - Beyazlı ekip üçten fazla gol attığı ve gol averajının ortadan kalkmaması için, Futbol Federasyonu Yönetim Kurulu tarafından skor 5 - 0 olarak tescil edilmişti. Pazar günü 4-2 sona eren maç Trabzonspor 6 kişi kaldığı için tatil edilip, sonucu hükmen yenilgi olarak tescil edilseydi, karşılaşmanın skoru bu kez 3-0 olarak kayıtlara geçecekti. 
     
     Tozlu’ya öfke 
     BORDO - Mavili takımın, tarihinde ilk kez bir maçta 4 oyuncusu kırmızı kart görürken, camia Kadir Tozlu’ya adeta ateş püskürüyor. Başkan Yardımcısı Mehmet Öksüzoğlu, federasyon ve hakemlerin sabırlarını zorladığını savunarak, "Bu nereye kadar sürecek Çirkin bir tezgahın içine mi düştük Ancak bunun bedeli ağır olur. Altından hiç kimse kalkamaz" yorumunu yaptı. 
     CEZALI olan yönetici Serdar Bali ise, "Üzerimizde sistemli biçimde oyun oynanıyor" derken, Başkan Yardımcısı Salih Alpaslan da, "İki elimiz bize yanlış yapanların yakasında olacak" diye konuştu. Kaptan Hami, "Artık bu hakemlere birileri dur’ demeli" ifadesini kullandı. Kırmızı kart gören kaleci Metin de, "Alın terimize saygı gösterilmiyor" açıklamasını yaptı. 
     
     Briegel istenmiyor 
     KARADENİZ ekibinde Teknik Direktör Briegel’le yolların ayrılması bekleniyor. Alman hocanın verilen şansı iyi kullanamadığı ve gönderilmesi konusunda baskı yapıldığı bildirildi. Yönetim kurulu toplantısında Briegel’in durumu görüşülerek, yolların ayrılması yönünde karar alınabileceği öğrenildi. 
     
     Fatura büyüyor 
     ANTALYA maçında kırmızı kart gören Gökhan, Metin, Macit, Hasan ile olaylara karışan Osman hakem ve gözlemci raporları doğrultusunda Disiplin Kurulu’na gönderildi. Hakemi alkışlayan Macit ve rakip oyuncuya vuran Hasan 2’şer maç ceza alacak. Yardımcı hakeme küfür edip, yumruk attığı rapor edilen Osman’a asgari 3 maç ceza verileceği öğrenildi. Öte yandan maçta sakatlanan Zafer ve Mehmet sezonu kapadı. 
     
     Durmuş’a ceza yolda 
     TÜRKİYE’DE ilk kez bir hakem oyuncuya tekme attığı gerekçesiyle Disiplin Kurulu’na sevk ediliyor. Antalya - Trabzon maçından sonra kendisine saldıran Osman’a tekme atan Adana bölgesi yardımcı hakemlerinden Fahri Durmuş, MHK Başkanı Bülent Yavuz’un talimatıyla Disiplin Kurulu’na gönderilecek. PFDK’nın "tekme vurmak" başlıklı 46. maddesine göre işlem görecek olan Durmuş’a 1 ay ceza verilebilecek. Ayrıca MHK, notu düşük olduğu için Durmuş’u sezon sonuna kadar dinlendirecek. 
     
     Sınıfı geçtiler 
     FENERBAHÇE - Göztepe maçının hakemi Kuddusi Müftüoğlu, gözlemcileri Mustafa Kalkandelen ve Erdal Güleç’ten 9’ar puan aldı. Olaylı Antalya - Trabzon maçında Necdet Erdilek, hakem Kadir Tozlu’ya 8, yardımcısı Fahri Durmuş’a 6.5 puan verdi. Samsun - Galatasaray maçını yöneten Serdar Tatlı’ya, Oğuz Sarvan ile İlyas Ayan 9’ar puan verirken, Malatya - Beşiktaş maçını yöneten Ali Aydın’a, Yavuz Karaozan’dan 9, Hamdi Kutval’dan ise 8.5 puan geldi. 
     
     



 SPOR 






























</TEXT>
</DOC>
