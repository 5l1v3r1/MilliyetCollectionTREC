<DOC>
<DOCNO> 82735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/spor/spo01.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu'da fren 
</HEADLINE>
<TEXT>

Serdar Bilgili, Rumen hoca ile dün pazarlık masasına oturdu. 1 milyon 300 bin dolarlık fiyat fazla gelince Siyah - Beyazlı başkan İskoç George Graham ile görüşmek üzere İngiltere’ye gitti 
     BİLAL MEŞE 

     Lyon’dan teklif 
     BEŞİKTAŞ’TA teknik direktör adayları arasında ilk sırayı alan Mircea Lucescu, dün Başkan Serdar Bilgili ile pazarlık masasına oturdu, ancak anlaşma sağlanamayınca Siyah - Beyazlı başkan rotayı İskoç George Graham’a çevirdi. Bilgili ile bir araya gelen Lucescu, bir yıllığına 1 milyon 300 bin dolar istedi ve "Ben şampiyon bir takımın teknik direktörüyüm. Başta Fransız Lyon olmak üzere bir çok cazip teklif aldım" dedi. 
     
     Rota değişti 
     BAŞKAN Serdar Bilgili ise Rumen teknik adama bu şartlarda anlaşma yapmalarının zor olduğunu söyleyerek, "Öncelikle kafanızın rahat olması lazım. Size yapılan teklifleri görüşün, ardından kararınızı verin. Daha sonra isterseniz biraraya geliriz" ifadesini kullandı. Başkan Bilgili, ardından apar - topar İskoç teknik direktör George Graham ile görüşmek üzere dün akşam uçakla İngiltere’ye gitti. 
     
     Arsenal’i çalıştırdı 
     BİLGİLİ’NİN Lucescu’ya alternatif olarak listesinde tuttuğu 57 yaşındaki George Graham İngiltere’nin ünlü teknik adamları arasında bulunuyor. 9 yıl Arsenal’de görev yapan Graham, ardından bir yıl Leeds United, üç sezon ise Tottenham’ı çalıştırdı. İskoç teknik adam, geçtiğimiz yıl ise herhangi bir kulüpte görev almadı. Bilgili, Graham ile görüşmesinden bir sonuç çıkmadığı taktirde Hollanda’ya uçacak. Bu arada yönetim biri Ronaldo’nun yerine olmak üzere dört yabancı almak için harekete geçti. 
     
Engin’den iki Sambacı      BREZİLYA’DA yaptığı transfer çalışmalarını tamamlayan Beşiktaş Menajeri Sinan Engin, kabarık bir futbolcu dosyası ile geri döndü. Birçok Brezilyalı yıldızı yakın takibe alan Engin’in Transfer Komitesi’ne Beto ve Flemengo’nun orta saha oyuncusu Joubert Araujo Martin’i önerdiği öğrenildi. Engin’in raporu doğrultusunda yönetim kolları sıvayacak. 
     TEKNİK direktör konusuna değinen Menajer Engin, Lucescu’nun Beşiktaş’a gelmesini istediğini vurguladı. Türkiye’yi yakından tanıması nedeniyle Lucescu’nun yabancı teknik direktörler arasında en uygun isim olduğunu söyleyen Engin, "O’nu yönetime önerenlerden biri de benim. Hoca konusu bugünlerde netlik kazanacak" diye konuştu. 
     
Oynamadan servet istedi      KARTAL’IN transfer listesinde yer alan Pascal Nouma’nın Fransa Ligi şampiyonu Lyon ile görüştüğü öğrenildi. Beşiktaş’ın teklifini yeterli bulmadığı gerekçesiyle geri çeviren Fransız golcünün, Lyon’dan bir yıllığına 1 milyon dolar talep ettiği iddia edildi. Uzun bir süredir sahalardan uzak kalan Fransız golcünün istediği rakam Lyon yöneticilerini şaşırttı. 
     
Gönüllerdeki isim Van Gaal      BEŞİKTAŞLI taraftarlar teknik direktör konusunda Hollandalı Teknik Direktör Van Gaal’in alınmasından yana tavır koydu. Siyah-Beyazlı taraftarların büyük bir bölümü, internet sitelerinde yapılan anketlerde Van Gaal’in uzun vadeli düşünüldüğü takdirde takıma önemli başarılar kazandıracağına dikkat çektiler. 
     



 SPOR 


























</TEXT>
</DOC>
