<DOC>
<DOCNO> 72179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/soneko20.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa neden düşüyor 
</HEADLINE>
<TEXT>

     Uzmanlar, Borsa'da bugün yaşanan düşüşün ''Irak'a müdahaleyle ilgili endişe ve spekülasyonlardan kaynaklandığı'' görüşünde. 
     Global Menkul Değerler Kurumsal Finansman Direktör Yardımcısı Ercan Aygün, piyasanın tedirgin olduğu bir ortamda taze para girişinin olmadığını ifade ederek, ''Müdahale olup olmayacağının kesinleşmemesi, yabancı yatırımcıların Türkiye'deki Borsa'ya para girişlerini de engelleyecektir'' dedi. 
     Irak'a olası bir müdahalenin Borsa açısından belirsizlikten çok daha iyi olacağını savunan Aygün, ''Müdahale bugün yapılırsa, müdahalenin zamanı ve kapsamına karar verilirse, sonuç ortaya konulursa belirsizlik biter. Bu durumda Borsa yükselişe geçer'' diye konuştu. 
     Ziraat Yatırım uzmanlarından Gökhan Kolay ise düşüşün, Irak ile ilgili spekülasyonlara yönelik piyasada ters işlem yapılmasından kaynaklandığını söyledi. Kolay, yukarıya doğru bir hareketin para girişi gerektirdiğini, ancak şu anda bu yönde bir beklenti bulunmadığını ifade ederek, Borsa'da kısa vadede 10,050 seviyesinin destek noktası olabileceğini kaydetti. 
     Borsa Endeksi, bugünkü kapanış itibariyle 2002 yılının en düşük düzeyine gerilemiş oldu. 26 Şubat günkü kapanışta en düşük seviye olarak 10,931.75 puanı gören endeks, bugünkü satışlar sonucunda 10,842.11 puana gerileyerek bu rekoru da kırmış oldu. 
     Uzmanlar, Irak tedirginliğinin yanında Petrol Ofisi halka arzı, IMF heyetinin temasları gibi gelişmelerin de düşüşte etkili olduğunu ifade ediyorlar. 
     






</TEXT>
</DOC>
