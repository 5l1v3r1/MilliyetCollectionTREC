<DOC>
<DOCNO> 87179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun30.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda'da Musevilere saldırılar arttı 
</HEADLINE>
<TEXT>

     Hollanda'da, Musevi asıllı vatandaşlara yönelik hakaret ve fiziki şiddet içeren saldırıların son dönemlerde arttığı açıklandı. 
     İsrail Enformasyon ve Dokümantasyon Merkezi CIDI tarafından yapılan açıklamaya göre, bu yılın ilk 4 ayında, merkeze bildirilen anti-semitist şikayet sayısı 170 olarak belirlendi. 
     Geçen yılın aynı döneminde ise 109 şikayet yapılmıştı. 
     Merkezin açıklamasına göre, saldırıların şiddeti de geçen yıla göre arttı. 
     Özellikle Amsterdam'da bazı Musevi asıllı vatandaşların korku nedeniyle sokağa çıkmaktan, bazılarının da Musevilerin kullandığı takkeleri kullanmaktan çekindikleri belirtildi. 
     Açıklamada, Musevilere yönelik saldırıların, sokakta sözlü hakaretten tabancayla tehdite kadar vardığı, elektronik posta, mektup ve faks ile de yapıldığı ifade edildi. 
     Merkeze göre, Musevilere yönelik saldırılar, toplumda giderek kanıksanır hale gelmeye başladı. 
     Merkezin açıklamasında, saldırıların daha çok ülkedeki Fas asıllı gençlerden geldiği, Filistin ile İsrail arasındaki şiddetin artmasıyla da bağlantılı olduğu kaydedildi. 
     





</TEXT>
</DOC>
