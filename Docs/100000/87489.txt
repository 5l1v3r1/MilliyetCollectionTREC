<DOC>
<DOCNO> 87489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/spor/yozdilek.html </URL>
<DATE> 2002/06/02/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Panzerler sahnede 
</HEADLINE>
<TEXT>

     Dünya Kupası finallerinde, futbol otoriteleri tarafından favorilerin arasından çıkarılan ve eski gücünden çok uzak olduğu gerekçesiyle pek şans tanınmayan Almanya, muhteşem bir başlangıç yaptı ve S.Arabistan’ı yerle bir etti. Kupa tarihinde yer alan en farklı skorlar listesine 8-0’lık bir galibiyet ekleyen Panzerler, zayıf rakipleri karşısında nefis bir futbol şovu sunarken, tribünlere de birbirinden güzel 8 gol izlettiler. 
     Kupaya yıldız futbolcuları Mehmet Scholl, Deisler ve Nowotny’den yoksun kadroyla katılmalarına rağmen, S.Arabistan karşısındaki şovlarıyla, Dünya futbolunda ekol olduklarını haykırdılar. 25. dakika dolarken, iki farklı galibiyet yakalayan Almanya, skor rahatlığıyla ablukaya aldığı rakibi karşısında ilk yarıya iki gol daha sığdırarak devreyi 4-0 kapattı. Atılan 8 golden üçüne imzasını koyan Klose, vuruş tekniğinin yanı sıra çabukluğu ve etkili futboluyla bu kupanın yıldız adaylarından biri olacağını gösterdi. Ballack, Jancker, Linke ve Bierhoff da göz kamaştıran isimlerdi. 
     S.Arabistan’ın böylesine güçlü bir ekip karşısında yapabileceği pek fazla bir şey yoktu. İki ülke arasındaki futbol farkı zaten belirgin bir şekilde skora yansıdı. Şimdi otoritelerin tekrar oturup düşünmeleri ve şans yüzdelerini gözden geçirmeleri gerekiyor. Çünkü bu Almanya hiç de onların sandığı gibi ülkesine erken dönecek bir takım görüntüsünde değil. 
     



 SPOR 


































</TEXT>
</DOC>
