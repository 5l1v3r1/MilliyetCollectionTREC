<DOC>
<DOCNO> 84738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun02.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasılatta Yıldız Savaşları Örümcek Adam'ın gerisinde kaldı 
</HEADLINE>
<TEXT>

     ''Yıldız Savaşları'' Star Wars serisinde gösterime giren ''Episode 2 - Klon Savaşçılarının Saldırısı'' adlı filmin ABD'deki ilk gün hasılatı, ''Örümcek Adam'' filminin ilk gün hasılatının gerisinde kaldı. 
     20. Century Fox film şirketinin hesaplamalarına göre, ABD'de ilk 
     gün 3 bin 161 sinema salonunda gösterime giren Yıldız Savaşları, 30 milyon 100 bin dolarlık hasılatıyla 39 milyon 300 bin dolarlık ilk gün hasılatına ulaşan Örümcek Adam filminin gerisinde kaldı. Yıldız Savaşları filmini piyasaya süren 20. Century Fox şirketinin dağıtım birimi başkanı Bruce Snyder, yaptığı açıklamada ''Rekor kırmak için uğraşmıyorduk. Bu, bütün Yıldız Savaşları serilerinin içinde en iyi ilk gün hasılatını yapan film oldu'' diye konuştu. Snyder, 20. Century Fox film şirketi ve Yıldız Savaşları filminin yaratıcısı George Lucas'ın, filmin sadece dijital ses düzeni olan sinemalarda gösterilmesine izin vermiş olmasının da filmi ilk gün hasılatının ''Örümcek Adam'' filminin gerisinde kalmış olmasında etkili olduğunu ifade etti. Yıldız Savaşları'nın ''Klon Savaşçılarının Saldırısı'' adlı bölümünün ilk gün hasılatı,yine aynı filminin ''Yıldız Savaşları 1. Bölüm-Phantom Menace Hayalet Tehdidi '' adlı ilk serüveninin 28 milyon 500 bin dolarlık ilk gün hasılatını geride bıraktı. İlk gün hasılatlarına bakıldığında, ''Yıldız Savaşları Episode 2- Klon Savaşçılarının Saldırısı'' adlı serüven, ''Örümcek Adam'' ve 32 milyon 300 bin dolarlık ilk gün hasılatına ulaşan ''Harry Poter-Felsefe Taşı'' adlı filmin ardından 3. en iyi ilk gün hasılatına ulaşmış oldu. 
     





</TEXT>
</DOC>
