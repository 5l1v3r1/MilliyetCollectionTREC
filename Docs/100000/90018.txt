<DOC>
<DOCNO> 90018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sondun14.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da seçimlerin ikinci turu yarın yapılacak 
</HEADLINE>
<TEXT>

     Fransa'da yaklaşık 41 milyon seçmen, genel seçimlerin ikinci turu için Pazar günü sandık başına gidecek. 
     Geçen hafta yapılan ilk tur sonucunda 58 aday, yüzde 50'lik barajı geçerek doğrudan milletvekili olmaya hak kazanmıştı. 
     İlk turdan sonra, 577 sandalyeli meclis için özellikle, 198 bölgede yapılacak ikinci turun çok çekişmeli geçmesi bekleniyor. 
     İkinci turda yüzde 24'ünün bayan olduğu 1045 aday, 519 sandalye için yarışacak. 
     
     SEÇİMİ SAĞ PARTİLER KAZANACAK 
     Son anketlere göre sağ partiler, ikinci turda oyların yüzde 'nü, sol partiler ise yüzde 47'sini alacaklar. 
     Buna göre, ''Cumhurbaşkanlığı Çoğunluğu İçin Oluşturulan Sağcı Birlik'' UMP , Meclis'te 384 ile 414 arasında sandalyeye sahip olacak. 
     Seçimlerde, bu ittifak ile dayanışma yapmayı kabul etmeyen Fransa Demokrasi Birliği'nin UDF ise 24 ile 30 arasında milletvekili çıkartması bekleniyor. 
     Yine aynı tahminlere göre, Sosyalist, Yeşil ve Komünist Parti'nin oluşturduğu sol ittifakın ise Meclis'te 130 ile 172 arasında sandalye kazanması bekleniyor. 
     Başbakan Jean Pierre Raffarin'in, seçim sonuçlarından sonra hükümet içindeki bakan sayısını artıracağı tahmin ediliyor. 
     Cumhurbaşkanlığı seçimlerinden sonra Başbakanlık görevine getirilen Raffarin, genel seçim sonuçlarına kadar daha bakanlar kurulu üyelerinin sayısının normalin altına tutulmasına karar vermişti. 
     İlk turda, 41 kayıtlı seçmenin yüzde 35'i oy kullanmamıştı. 
     Seçimler öncesi kampanyalarda, yenilgiyi baştan kabul eden sol partiler, sağ partilerin ezici üstünlükle Meclis'e girmelerini önlemek için, ''sandığa küskün'' sol seçmenlerin seferber olması çağrısında bulundular. 
     Fransa'da genel seçimleri sağın kazanmasıyla, sağcı Cumhurbaşkanı, sağ başbakan ile sağcıların çoğunlukta bulunduğu Meclis ve Senato 5 yıl süreyle ülke siyasetine yön verecek. 
     
     SAĞCI HÜKÜMET ÖZELLEŞTİRMEYE ÖNCELİK VERECEK 
     Genel seçimlerin ikinci turunu açık farkla kazanması beklenen sağ partilerin, iktidarları sırasında özelleştirmeye tekrar ağırlık vermesi bekleniyor. 
     Fransız iktisatçılar, iktidara gelecek sağ partilerin, gelecek 5 yıl içinde özelleştirmeden 40 milyar euro gelir elde etmeyi umut ettiklerini belirtiyorlar. 
     Uzmanlara göre, seçim öncesi vergilerin yüzde 5'ni düşürme ve güvenlik harcamalarını artırma sözü veren sağ partiler, bütçedeki kaynak ihtiyacını özelleştirmeye ağırlık vererek karşılamayı düşünüyorlar. 
     Fransa'da ulusal telefon ve havayolu şirketlerinin çoğunluk hisselerini elinde bulunduran devlet, otomotiv devi Renault'un yüzde 26 hisselerine sahip. Bu sektörlerin dışında, elektrik kurumu, gaz 
     idaresi, devlet televizyonunun da özelleştirme atağının hedefi olması bekleniyor. 
     





</TEXT>
</DOC>
