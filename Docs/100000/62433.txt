<DOC>
<DOCNO> 62433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur12.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş eczacılara seslendi "Gerekirse ruhsatlar iptal edilir" 
</HEADLINE>
<TEXT>

     SAĞLIK BAKANI DURMUŞ GEREKİRSE RUHSATLAR İPTAL EDİLİR Sağlık Bakanı Osman Durmuş, yüzde 10 fiyat indirimini protesto etmek için eczanelerini kapatan eczacıların ruhsatlarını gerekirse iptal edeceklerini bildirdi. Durmuş, eczanelerin kamuya yüzde 5 indirim yapma kararını eleştirirken, bunun kaldırılması için Maliye Bakanlığı'na yazı yazdığını söyledi. 
     Durmuş, MHP Grup toplantısı öncesi eczacıların eylemiyle ilgili sorularını yanıtladı. Osman Durmuş eczanelerin sağlık müdürlükleri aracılığıyla denetleneceğini bildirdi. Eylemi nasıl karşıladığına ilişkin soruya ise Durmuş, "Eczaneleri, Eczacılar Birliği ve ilgili odaları Bakanlık Teftiş Kurulu il sağlık müdürleri ve sağlık grup başkanları denetleyecekler" dedi. Durmuş şöyle konuştu 
     "Sağlık hizmeti Anayasa'da ayrıcalığı tarif edilen bir hizmettir, dolayısıyla olmazsa olmaz bir hizmettir. 
     Eczacılar sıradan esnaf değildir. Nitelikleri ve özellikleri kanunlarımızda tarif edilmiş bir meslek grubudur. Ve Eczacılar Birliği ve eczacı odaları kamu kurumu niteliğindedir. Dolayısıyla herhangi bir ticaret erbabı gibi davranamazlar. İnsan sağlığını tehdit edecek bir davranışın içinde bulunamazlar. Bununla ilgili müeyyideler uygulanacaktır." Başbakanvekili Devlet Bahçeli ile eczacı kesimi arasında gerçekleşen görşümede formül bulunup bulunamadığına ilişkin soruya Durmuş, "Sayın Bahçeli'den sorarsınız. Ben kendisiyle henüz görüşmedim görüşeceğim" yanıtını verdi. 
     Osman Durmuş, "Kapanan eczanelerin ruhsatlarını iptal edecek misiniz" sorusuna ise "Gerekirse evet, eczacı kurallarına uymayan kişinin eczacı vasfını taşımadığını düşünüyorum" diye yanıt verdi. 
     Sağlık Bakanı Durmuş, saat 11.00 itibariyle kapanan eczanelerin sayısıyla ilgili bir soruya da "Bilmiyorum. 
     Biliyorsunuz Türkiye'de saat 10.00'dan sonra mesai başlıyor" dedi. 
     
     Kamu indirimi kaldırılmalı 
     Sağlık Bakanı Osman Durmuş, Eczacılar Birliği Başkanı Mehmet Domaç'ın eylem açıklamalarını eleştirirken de "Mehmet Domaç padişah mı, kendi kendilerine kamuya yüzde 5 indirim kararı alıyorlar. Niçin indirim yaptılar. Ben onun kaldırılması için Maliye Bakanlığı'na yazı yazdım" diye konuştu. 
     






</TEXT>
</DOC>
