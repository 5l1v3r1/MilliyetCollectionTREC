<DOC>
<DOCNO> 98386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur13.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyuşturucu avcısı narkotik köpekler başrolde... 
</HEADLINE>
<TEXT>

     Gümrükler Muhafaza Genel Müdürlüğü'nce Gürbulak Sınır Kapısı'nda görevlendirilen narkotik köpekleri ''Jake'' ve ''Pia'', 406 kilogram eroin, 883 bin adet uyuşturucu hap ve 13 ton 652 kilogram asitanhidrit ele geçirilmesini sağlayarak, büyük bir başarıya imza attı. 
     Gümrükler Muhafaza Genel Müdürlüğü'nden alınan bilgiye göre, uyuşturucu madde kaçakçılığıyla mücadelede ve sürekli değişen kaçakçılık yöntemlerinin ortaya çıkarılmasında narkotik köpeklerine büyük görev düşüyor. 
     Uyuşturucu madde aramada etkin rol oynayan ve kaçakçılara göz açtırmayan narkotik köpekleri, gümrük muhafaza ekiplerinin adeta eli, ayağı durumunda. 
     Teşkilatın gözbebekleri ise, Gürbulak Sınır Kapısı'nda bulunan ''Jake'' ve ''Pia'' adlı iki narkotik köpeği. Springel Spaniel cinsi ''Jake'' ile Alman kurdu olan ''Pia'', 406 kilogram eroin, 883 bin adet Captagon adlı uyuşturucu hap ve 13 ton 652 kilogram asitanhidrit ele geçirilmesini sağladı. 
     
     TATLI REKABET 
     Bu iki köpekle tatlı bir rekabet yaşayan, Kapıkule Sınır Kapısı'nda görevli ''Alev'' adlı Belçika Marinası ile ''Pars'' adlı Alman kurdu da 401 kilogram eroin, 992 bin 525 adet Captagon uyuşturucu hap ve 18 kilogram esrar yakalanmasında etkin rol oynadı. 
     ''Banny'' adlı Alman kurdu, İpsala Gümrük Muhafaza Müdürlüğü'nde 11 Mayıs 2002 tarihinde 93 kilo 600 gram eroinin ele geçirilmesini sağlarken, Atatürk Havalimanı'nda görevli ''Tango'' adlı Golden Redreweller cinsi köpek de 4 Şubat 2001'de 12 kilogram esrarın yakalanmasında başrol oynadı. 
     1996 yılından bu yana görev yapan narkotik köpekleri, toplam 902 kilogram eroin, 30 kilo esrar, 1 milyon 876 bin adet Captagon uyuşturucu hap ve 13 ton 652 kilogram asitanhidrit ele geçirilmesini sağladı. 
     
     NARKOTİK KÖPEKLERİNİN GÖREV YERLERİ 
     Gölbaşı Ulusal Köpek Eğitim Merkezi'nde 3 ay süren eğitim dönemlerinde 2'şer narkotik köpeği eğitiliyor. 
     Bugüne kadar 20 köpeğin eğitimi tamamlanırken, bu köpeklerden Kapıkule ve Gürbulak sınır kapılarında ikişer, İpsala, Dereköy, Dilucu, Habur, Cilvegözlü ve Sarp sınır kapılarında da birer tane bulunuyor. 
     İstanbul Atatürk, Ankara Esenboğa ve İzmir Adnan Menderes havalimanları ile İstanbul Haydarpaşa, İzmir Çeşme, İzmit Derince, Sinop, Zonguldak, Samsun ve Mersin limanlarında da birer narkotik köpeği görev yapıyor. 
     





</TEXT>
</DOC>
