<DOC>
<DOCNO> 92033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo23.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Uyanık, yeniden Samsunspor Başkanı oldu 
</HEADLINE>
<TEXT>

     Samsunspor Olağanüstü Genel Kurulu'nda başkanlığa İsmail Uyanık seçildi. 
     Büyükşehir Belediyesi Anakent Tesisleri'nde tek liste halinde yapılan seçimlerde, 1076 üyeden 107'si oy kullandı. Tüm oyları alan eski başkanlardan İsmail Uyanık, yeniden Samsunspor Kulübü Başkanlığı'na getirildi. 
     Yönetim Kurulu ise Ayhan Bermek, Cevat Öncü, Ercan İnce, Erkut Tutu, Mustafa Kurumahmutoğlu, Naci Pınar, Namık Sarıözkan, Refik Moral, Suat Çalık, Suat Çakır, Süleyman Salur, Şakir Özön, Tahsin Kosif, Tarık Cengiz, Tarık Kaptan, Temel Camadan, Turgut Sungur ve Yusuf Yılmaz'dan oluştu. 
     Olağanüstü Genel Kurul sırasında kulübün şirketleşmesi de için oy kullanıldı. Genel Kurulun tüm oylarıyla şirketleşme onaylanarak, yeni yönetime yetki verildi. 
     Yeniden başkanlığa getirilen İsmail Uyanık, seçimler sonrasında bir konuşma yaptı. Oldukça heyecanlı olan Uyanık, Samsunspor için her şeyi yapmaya hazır olduğunu belirterek, şunları söyledi 
     ''Ben bu kulübe 10 yıl başkan olarak hizmet verdim. Çok iyi günlerimiz oldu. Ancak, bırakmanın zamanı geldiğini anlayarak bıraktım. Şimdi beni yeniden göreve çağırdılar. Ben de seve seve geldim. Şimdi birlik zamanıdır, el birliğiyle Samsunsporumuzu eski günlerine kavuşturacağız. Samsunspor'un hedefi her zaman aynıdır. 
     Kaldığımız yerden görevimize devam edeceğiz.'' Samsun Valisi Muammer Güler ise Samsunspor'un her zamankinden daha çok desteğe ihtiyacı olduğunu belirterek, ''Herkes taşın altına elini koyacaktır. Samsunspor, tüm Samsunlularındır. Bu takım ne kadar başarılı olarsa şehrimiz de o kadar başarılı sayılır. Şimdi görev zamanı'' dedi. 
     Samsunspor'un eski başkanı Yusuf Ziya Yılmaz da takıma her zaman olduğu gibi yine destek vereceğini söyledi. 
     





</TEXT>
</DOC>
