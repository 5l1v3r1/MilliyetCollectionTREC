<DOC>
<DOCNO> 75140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/sonspo16.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Arat, yönetim kurulu adaylarını medyaya tanıttı 
</HEADLINE>
<TEXT>

     Beşiktaş Kulübü'nün 31 Mart Pazar günü olağan seçim genel kurul toplantısı öncesi, başkan adayları faaliyetlerini sürdürüyor. 
     Başkan adaylarından Hasan Arat, Conrad Oteli'nde düzenlediği basın toplantısıyla dün divan kurulu başkanlığına sunduğu 18 kişilik asil ve yedek yönetim kurulu adaylarını medyaya tanıttı. 
     Toplantının başlangıcında başkan adayı Arat ve yönetici adayları, salon girişinde gazetecileri teker teker ellerini sıkarak karşıladı. 
     Arat, yönetim kurulu adaylarını teker teker gazetecilere tanıttı. 
     Tüzük gereği yönetim kurullarında asil ve yedek ayrımı yapıldığını anlatan Hasan Arat, ''Ancak bizim düşüncemizde yedeklik kavramı yok. 
     Göreve gelirsek, bir ekip olarak hep birlikte çalışacağız. Ben ve arkadaşlarım Beşiktaş için varız'' diye konuştu. 
     Arat ayrıca, büyük Beşiktaş camiasının içinde yalnızca 18 kişiyle yönetimde çalışma olanağını bulacaklarını, kendisi ve ekibine destek veren herkese teşekkür ettiğini söyledi. 
     Arat'ın konuşmasının ardından, yönetim kurulu adayları da teker teker kendileri hakkında medya mensuplarına bilgiler verdi. 
     Multivizyon gösterisiyle sona eren toplantının ardından Arat ve ekibi, kol kola girerek gazetecilere poz verdi. Arat'ın yönetici adaylarını tanıttığı toplantıya, özel işleri nedeniyle yurtdışında bulunan Burhan Enuştekin dışındaki tüm adaylar katıldı. 
     






</TEXT>
</DOC>
