<DOC>
<DOCNO> 90354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sonspo02.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon basını "Türklerin erken vazgeçme huyundan faydalanmalıyız" 
</HEADLINE>
<TEXT>

     Japonya basını, 17. Dünya Kupası finallerinin 2. turunda, yarın yapılacak Türkiye-Japonya karşılaşmasına geniş yer ayırırken, televizyon kanalları da, Türkiye'yi tanıtıcı programlar yayınlayarak bol bol kahve falı baktırıyor. 
     Günlük 10 milyon tiraja sahip ülkenin önde gelen gazetelerinden Yomiuri Shimbun'da, ''Türkiye ile maç yarın oynanıyor'' başlıklı haberde, ''Türk takımının final turnuvasına çıkması söz konusu olunca, 2 oyuncunun varlığından söz etmek gerekiyor Deneyimli Hakan Şükür ve Hasan Şaş'' denildi. 
     Türk Milli Takımı'nın 15 Haziran'daki basına açık antrenmanında, bu iki oyuncunun da farklı bir çalışma yaptıkları belirtilerek, ''Fakat teknik direktör Güneş Ciddi birşey yok. Japonya maçında gerçek güçlerini gösterecekler biçiminde beklentisini dile getirdi '' denildi. 
     Türk medyasında, yarın yapılacak karşılaşma için ''Türk takımı daha güçlü'' görüşünün egemen olduğu kaydedilerek, medya organlarında, Japon takımının hızı üzerinde durulduğu ve sıkı bir mücadele olacağının vurgulandığı belirtildi. 
     Kanal D Televizyonu'nda 15 Haziran'da Japon takımının analizi yapılırken, ''Özellikle Nakata'dan forvete geçecek pasların, oyunun kaderini belirleyeceği'' noktasına dikkat çekildiği ifade edilerek, ''Bunun dışında Ono ve Inamoto'nun da tehdit oluşturduğu belirtilirken, maçın 1 farkla kazanılacağı tahmin edildi'' denildi. 
     
     TÜRKİYE'NİN ERKEN VAZGEÇME HUYU 
     Günlük 8 milyon tiraja sahip Asahi Shimbun gazetesi de, ''Dünyanın en güçlü 8'i arasına girmek için yarın Türkiye ile karşılaşma'' başlığıyla verdiği haberde, Türkiye'nin moralinin çabuk bozulduğu ve erken vazgeçme huyu olduğunu savundu. 
     Haberde, ''İdealini söylemek gerekirse, Japonya erken bir golle öne geçmeli. Erken vazgeçme alışkanlığı olan Türkiye'nin bu kötü huyu kullanılarak zafer kazanabilir'' denildi. 
     Güç bakımından 2 takımın da eşit olduğu kaydedilerek, ''Bazı sakatlıklar nedeniyle maça çıkamayacak oyuncuların bulunduğu Türkiye'nin dışarda maç yaptığı da gözönüne alınırsa, savunmaya yönelik oynayacağı beklenmekte'' yorumu yapıldı. 
     
     ''TÜRK TAKIMININ SOMUT BİR İMAJI YOK'' 
     4 milyon tirajlı Manichi Shimbun Gazetesi de, yarınki maça ilişkin 
     haberinde, ''Türkiye'nin Japonya'dan daha fazla deneyimi var'' başlığını kullandı. Gazetede, henüz Türk Milli Takımı'nın somut bir imaj vermediği kaydedilerek, ''Ama, hızlı ve takım oyunu oynuyorlar'' denildi. Haberde, Hakan Şükür'ün fizik olarak üstün ve teknik bir oyuncu olduğuna dikkati çekilerek, ''Grup maçlarında rakip takımlara tehlikeli anlar yaşattılar'' denildi. Ayrıca teknik direktör Şenol Güneş'in, ''Japonya'yı yenecek güce sahibiz. Bizim Japonya'dan daha fazla deneyimimiz var. Serinkanlı olmamız gerekiyor. Burayı geçersek Dünya Kupası'nı kazanmamız mümkün'' sözlerine de yer ayrıldı. 
     
     KAHVE FALI SALGINI 
     Öte yandan Japon televizyon kanalları, Türkiye'yi tanıtıcı programlara geniş yer ayırırken, Türkiye-Japonya maçının sonucuna ilişkin bol bol kahve falı baktırıyor. 
     Nippon Televizyonu'nda bu sabah yayınlanan programda, Türk kahvesi, yapımı ve sunumu tanıtıldı. Japonya'daki Türk lokantalarından birinin ahçısı, kahve falına ilişkin bilgi verirken, program sunucusunun kahve içtiği fincana bakarak Türkiye-Japonya maçının sonucunu tahmin etmeye çalıştı. 
     Fuji Televizyonu'nda önceki akşam yayınlanan programda, yine Türk kahvesi tanıtılarak, Japonya-Türkiye maçına ilişkin kahve falı baktırıldı. 
     





</TEXT>
</DOC>
