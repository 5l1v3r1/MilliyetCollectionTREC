<DOC>
<DOCNO> 67803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun15.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
13 milyon dolara satılık askeri sırlar 
</HEADLINE>
<TEXT>

     Amerikan Hava Kuvvetleri'nin eski istihbarat analisti Brian Regan, Çin, Libya, Irak gibi ülkelere casusluk yapmaya çalışmakla suçlandı. 
     ABD'nin casus uydularını işleten birimin eski çalışanlarından Brian Regan hakkında açılan davada, Regan'ın, 13 milyon dolar para karşılığında gizli bilgileri verme vaadiyle Irak lideri Saddam Hüseyin'e mektup yazdığı iddia edildi. 
     Regan'ın, 2000 veya 2001 yıllarında, Saddam'a yazdığı mektupta çok az bir değişiklik yaparak, aynı teklifi içeren bir mektubu, Libya lideri Muammer Kaddafi'ye gönderdiği de savunuldu. 
     Davayı açan Amerikan Adalet Bakanlığı yetkilileri, Regan'ın, Saddam ve Kaddafi'ye bu mektupları gerçekten gönderdiğine veya bu kişilere gizli bilgileri sağladığına dair hiçbir kanıt bulunmadığını ancak eski istihbarat yetkilisinin, ''casusluğa teşebbüsle'' suçlandığını belirttiler. 
     Ağustos ayında tutuklanan Regan, ulusal savunma istihbaratı toplamak ve casusluğa teşebbüsle suçlanırken, hukuk uzmanları, Brian Regan'ın ölüm cezası alabileceğini kaydettiler. 
     40 yaşındaki Brian Regan'ın, Ağustos 2000'de Hava Kuvvetleri'nden 
     20 yıllık hizmetinin ardından emekli olduğu belirtildi. 
     İddianamede, Saddam'a gönderilen mektubun 1999-2000 yıllarında kaleme alındığı ve mektupta, ''ülkenize yüksek derecede gizli bilgi sağlayarak ABD'ye karşı casusluk yapmaya istekliyim'' ifadesinin bulunduğu kaydedildi. Regan mektupta, yakında görevinden emekli olacağını ve hükümetin kendisine vereceği emekli maaşından daha fazlasını hak ettiğine inandığını da belirtti. 
     Regan ayrıca, 1 milyon dolar karşılığında, elindeki bilgilerden örnekler gönderebileceğini mektupta ifade etti. 
     






</TEXT>
</DOC>
