<DOC>
<DOCNO> 57756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sondun13.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
New York Times "ABD dikkatini Saddam'a çevirdi" 
</HEADLINE>
<TEXT>

     ABD'nin nüfuzlu gazetelerinden New York Times, ''ABD yönetiminin dikkatini yeniden Irak lideri Saddam Hüseyin'e çevirdiğini, bazı İslam ülkeleri Irak'a yönelik bir harekatı desteklerken, Avrupalıların bu fikre karşı çıktığını'' yazdı. 
     Gazetenin bugün birinci sayfadan verdiği haberde, ''Türk liderlerinin, ABD'nin Saddam Hüseyin'i devirmeye yönelik olası bir operasyonda Türkiye'deki üslerden yararlanabileceği yolunda sinyaller verdiği'' öne sürüldü. Gazete, bu yorumunu adını belirtmediği ''bazı Ortadoğulu diplomatlara'' dayandırdı. 
     Haberde, Türkiye'nin bu konuda görüş değiştirdiğinin kanıtı olarak, Milli Savunma Bakanı Sabahattin Çakmakoğlu'nun sözlerine yer verildi. Amerikan gazetesi, Çakmakoğlu'nun, ''Biz Irak'a yönelik bir operasyon istemediğimizi çeşitli kereler söyledik. Fakat yeni koşullar, gündemimize yeni değerlendirmeler getirebilir'' dediğini yazdı. 
     ''Bu tür bölgesel desteğin, Bush yönetiminin konuyla ilgili tartışmalarında kritik bir faktör oluşturduğuna'' dikkat çekilen haberde, ''teröre karşı yürütülen savaşı Irak'a taşıma opsiyonunun, son haftalar içinde, gerek yönetim bünyesinde, gerekse İslam dünyasında önemli çapta destek kazandığı'' öne sürüldü. 
     Haberde, ABD Başkanı George Bush'un ulusal güvenlik danışmanlarının Irak'a saldırılması tavsiyesinde bulunmadığı, bununla birlikte Saddam Hüseyin'i iktidardan uzaklaştırma düşüncesinin ve bunun nasıl yapılacağının, gerek Dışişleri Bakanlığı, gerekse Pentagon'da ciddi biçimde tartışıldığı da vurgulandı. 
     






</TEXT>
</DOC>
