<DOC>
<DOCNO> 70308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/ekonomi/eko02.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem Müslümanız, hem Avrupai 
</HEADLINE>
<TEXT>

Devlet Bakanı Kemal Derviş, Avrupa’nın din ayrımcılığının üstesinden gelmesi gerektiğini belirtti. Derviş, Türkiye’nin kendini 2010 yılında Avrupa Birliği’nin içinde gördüğünü söyledi 
     EKONOMİ SERVİSİ 

     Devlet Bakanı Kemal Derviş, Avrupa’nın her türlü ırkçılığa karşı tetikte olması gerektiğini belirtti. Önümüzdeki yıllarda Avrupa’da Müslümanlığı benimsemiş çok daha fazla sayıda insan yaşayacağına dikkat çeken Derviş, "Ama Avrupalı olmak için Müslümanlık, Hıristiyanlık, Yahudi dininden olmak fark etmemeli. Avrupa’nın üstesinden gelmesi gereken en önemli sorun budur" dedi. 
     TÜSİAD’ın ev sahipliği yaptığı 5. Avrupa - Akdeniz Özel Sektör Zirvesi’nin açılışında konuşan Derviş, Güney Akdeniz’den Avrupa’ya göçün kaçınılmaz olduğunu ve bu şekilde Avrupa’nın, daha güçlü bir demografik yapıya sahip olacağını söyledi. 
     
     Avrupa tehlikenin farkında değil’ 
     Türkiye’nin Müslüman bir ülke olduğunu ama aynı zamanda Avrupai bir ülke de olduğunu belirten Derviş, "Türkiye aynı zamanda Balkan ülkesi, Güney Doğu Avrupa ülkesi. Onun için Türkiye hepimizin göremediğimiz kadar Avrupalılaşmış bir ülkedir" dedi. Türkiye’nin kendini 2010 yılında AB içinde gördüğünü belirten Derviş, Türkiye’nin Güney Akdeniz’in Müslüman ülkeleri ile Avrupa arasında güçlü ilişkiler kurulmasını sağlayacağını kaydetti. 
     Avrupa Sanayi ve İşverenler Konfederasyonları Birliği UNICE Onursal Başkanı François Perigot da zirvede yaptığı konuşmada, Avrupa’da Güney Akdeniz ile ilgili herhangi bir çalışma ve dayanışma olmadığını savunarak, "Avrupalılar önlerindeki tehlikenin farkında değiller" dedi. 
     



 EKONOMİ 
















</TEXT>
</DOC>
