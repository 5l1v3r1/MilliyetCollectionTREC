<DOC>
<DOCNO> 59114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko17.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'deki Yahudiler İsrail'e kaçıyor 
</HEADLINE>
<TEXT>

     Arjantin'deki ekonomik kriz ve sosyal kargaşadan kaçıp İsrail'in istikrarsız güvenlik ortamını tercih eden Arjantinli Yahudiler, kendi anavatanları saydıkları topraklara göçediyor. 
     Arjantin'de geçen hafta patlak veren ilk kanlı sosyal patlamadan kaçarak İsrail'e göçü tercih eden Arjantinli Yahudilerin ilk dalgası Salı gününden itibaren Ben Gurion Havalimanı'dan giriş yaptı. 
     Arjantin'den İsrail'e göçlere yardım edip eşgüdümleyen yarı-devlet kurumu Yahudi Ajansı'nın sözcüsü Yehuda Weinraub, Arjantin'deki 200 bin Yahudi'nin yüzde 25'inin yoksulluk çizgisinin altında yaşam sürdüğünü bildirdi. 
     Weinraub, yıl sonuna kadar 1,500 Yahudi göçmenin Arjantin'den İsrail'e göçedeceğini, göçedenlerin sayısının yüzde 30 artacağını söyledi. 
     İsrail'e kocası ve oğluyla birlikte ilk göçeden ailelerden birine mensup eski okul müdürü Sara Leibovitch, ''Arjantin'de durum çok ağır, zor, daha önce göçetmeyi planlamıştık, iki kızım zaten İsrail'de, birçok kişi buraya gelmeyi planlıyor'' dedi. 
     Yahudi Ajansı'na göre, Arjantin'de ekonomik durumun kötüleşmesi nedeniyle son 10 yılda tahminen 1,700 Yahudi ailesi evini kaybetti ve Arjantin'deki Yahudilere ait iki bankanın batması cemaate büyük zarar verdi. Yahudi cemaatinden birkaç ay öncesine kadar sadece 4 bin Yahudi ailesine sosyal yardım, geçinme desteği istenirken, bu sayı şimdilerde 20 bin aileye çıktı. 
     İsrail Göç Bakanlığı göçmenleri topluma kazandırma-yerleştirme merkezi direktörü Ilan Arkitechter, İsrail televizyonuna açıklamasında, gelecek beş yılda 20 bini aşkın Arjantinli Yahudi'nin İsrail'e göç etmesinin beklendiğini bildirdi. 
     İsrail'e göç eden Arjantinli Yahudileri bu ülkede pek de olumlu bir iklim, ortam beklemiyor. İsrailliler ve Filistinliler arasında süregiden çatışmalar, turistler ve yabancı sermaye yatırımlarının bu nedenle ülkeden elini-eteğini çekmesi, global ekonomideki durgunluğa paralel durgunluk, işsizliğin yüzde 9.4'e tırmanması zorluyor. Ancak, Arjantin'de işsizlik oranının yüzde 18'de seyretmesine karşın, İsrail'de bu oran sadece yarısı kadar. 
     






</TEXT>
</DOC>
