<DOC>
<DOCNO> 77430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur31.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İbrahim Tatlıses'e zorbalık suçlaması... 
</HEADLINE>
<TEXT>

     İbrahim Tatlıses hakkında, ''tahliye için kendisinden süre isteyen kiracısının kapısının kırılması ve eşyasının parçalanarak dışarıya atılmasına'' ilişkin suç duyurusunda bulunuldu. 
     Seyrantepe Karaoğlanoğlu Caddesi 29 numarada plastik atölyesi olan Ömer Keskin adına avukatı Kayhan Durna tarafından Şişli Cumhuriyet Savcılığı'na verilen suç duyurusu dilekçesinde, sanatçı İbrahim Tatlıses'in, Tatlıses Kebap'ın hemen yanında bulunan 2 katlı binayı da satın aldığı belirtildi. 
     Tatlıses'in, bu binada kiracı olan Ömer Keskin'den, ''plastik atölyesinin özelliği itibariyle çevreye toz saçtığı gerekçesiyle binayı boşaltmasını istediği'' anlatılan dilekçede, Keskin'in ise maddi sıkıntı içinde olduğunu belirterek tahliye için süre talebinde bulunduğu kaydedildi. 
     Bu konuşmadan bir hafta sonra işyerine gelen Ömer Keskin'in, ''atölyenin kapısının kırılarak işyerine girildiğini, eşyasının parçalanarak dışarı atıldığını, yerinden oynatılması mümkün olmayan bir iş makinesinin de oksijen kaynağı ile kesilerek parçalandıktan sonra dışarı çıkarıldığını tespit ettiği'' öne sürülen dilekçede, müvekkilin bu olaydan Tatlıses ve adamlarını sorumlu tuttuğu bildirildi. 
     Dilekçede, bu nedenle Tatlıses ve adamları hakkında, ''zoraki hak alımı'' suçundan soruşturma başlatılarak dava açılması ve maddi zararın tespit edilmesi istendi. 
     Şikayet dilekçesini inceleyen Şişli Cumhuriyet Savcılığı da, Tatlıses ile olaya karıştığı öne sürülen kişiler hakkında soruşturma başlattı. 
     






</TEXT>
</DOC>
