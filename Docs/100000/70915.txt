<DOC>
<DOCNO> 70915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/soneko10.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş Bush'tan Antalya'ya destek... 
</HEADLINE>
<TEXT>

     ABD Başkanı George Bush'un Florida Eyaleti Valisi olan kardeşi Jeb Bush, Antalya Ticaret ve Sanayi Odası'na ATSO gönderdiği mektupta, her konuda işbirliğine hazır olduklarını bildirdi. 
     ATSO Yönetim Kurulu Başkanı Menderes Türel, geçen yıl Ağustos ayında ATSO heyetinin ABD'yi ziyareti sırasında, buradaki üst düzey yetkililerle ekonomik, ticari ve sosyal konularda işbirliğini geliştirmek amacıyla bir dizi görüşmeler yaptıklarını anımsattı. 
     Türel, bu görüşmeler sırasında, ABD Başkanı Bush'un Florida Eyalet Valisi olan kardeşi Jeb Bush ile de telefonla görüştüklerini ve kendisini Antalya'ya davet ettiklerini belirtti. 
     Menderes Türel, ''Florida Eyalet Valisi Bush, geçen Şubat ayında Antalya'ya geleceğini bildirmişti. Ancak 11 Eylül olaylarından sonra bu gezisini gerçekleştiremedi. Ancak Vali Bush, ATSO'ya gönderdiği mektupta, her konuda işbirliğine hazır olduklarını bildirdi'' dedi. 
     Florida Eyalet Valisi Bush'un ilk fırsatta Antalya'yı ziyaret edeceğini de bildirdiğini kaydeden Türel, şöyle konuştu 
     ''Kardeş Bush, ATSO'ya gönderdiği mektubunda, Antalya ile ekonomik, ticari ve sosyal konularda işbirliği yapmak üzere Uluslararası Ticari İşler Danışmanı Manny Mencia'ya yetki vererek, her konuda işbirliğine hazır olduklarını, bu konuda herhangi bir endişe içinde olunulmamasını istediğini bildirdi. Bu da bizleri oldukça mutlu etti.'' Miami Ticaret ve Sanayi Odası ile ATSO'nun ''kardeş oda'' olduklarını belirten Türel, bu odaya ATSO olarak üye olacaklarını bildirdi. 
     Florida'nın en büyük şehri olan Miami'nin Ticaret ve Sanayi Odası'nın, ücretsiz link hattı vererek web sayfalarından 5 aydır Antalya'nın tanıtımını yaptıklarını da kaydeden Türel, ATSO'nun en çok izlenen izlenen sayfalar arasında 7. sırada yer aldığını bildirdiklerini kaydetti. 
     






</TEXT>
</DOC>
