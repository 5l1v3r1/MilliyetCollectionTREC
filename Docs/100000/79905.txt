<DOC>
<DOCNO> 79905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/spor/spo04.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Tek suçlu Briegel 
</HEADLINE>
<TEXT>

Fenerbahçe yenilgisi sonrası Trabzonspor’da tüm oklar Alman teknik adama çevrildi. Başkan Yardımcısı Ahmet Ağaoğlu, "Briegel hatalı seçimdi" dedi 
     TRABZONSPOR’DA farklı Fenerbahçe yenilgisinin faturası Teknik Direktör Briegel’e çıktı. Başkan Yardımcısı Ahmet Ağaoğlu, teknik kadro seçiminde hata yaptıklarını anladıklarını söyledi, "Ancak iş işten geçti. Sahada yürüyen bir Trabzonspor vardı. Futbolcularımız da kazanmak için hiçbir gayret göstermediler" dedi. Asbaşkan Ömer Gürsoy da ilk kez bu kadar aciz kaldıklarını belirterek Briegel’i suçladı. 
     ALMAN hocanın iyi bir insan olduğunu kaydeden Gürsoy, "Ancak baştan beri teknik direktörlüğü konusunda şüphelerim vardı. Haklılığım Fenerbahçe maçında belgelendi" ifadelerini kullandı. Yenilgiyi hakettiklerini de belirten Ömer Gürsoy, "Belki futbolcularımız kendilerine gelir, inançla mücadele eder ve prestijlerini kurtarırlar diye bekledik. Ne yazık ki düşündüğümüz olmadı. Artık son iki maça bakacağız" diye konuştu. 
     
     Hami tartışması 
     FENERBAHÇE maçı öncesi İzmir’deki antrenörlük kursuna katılan kaptan Hami Trabzon’u ikiye böldü. Briegel, "Yönetim izin verdi" derken, Bordo - Mavili bazı yöneticiler, "Bu kadar kritik bir dönemde takımı bırakıp kursa gitmek ne kadar doğru bunun kararını kamuoyu vermeli. Hami bu tavrıyla futbolculuk kariyerini noktalayacağını belli etti" diye konuştular. 
     



 SPOR 





























</TEXT>
</DOC>
