<DOC>
<DOCNO> 89759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/spor/spo05.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
MİLLİYET'in görüşü 
</HEADLINE>
<TEXT>
Savaş ve barış 
Çin maçından sonra doruğa tırmanıp, soyunma odalarına taşan davranışlar Japonya’ya gitmesin. Türk medyası ile Milli Takımı arasında oynanan tehlikeli oyun artık sona ersin 
     Ne Milli Takım’a "eleştirinin" kıvamını tutturamayanlar 
     Ne de, Milli Takım forması dokunulmazlığı ile "intikam" peşinde koşanlar... 
     Artık hiçbirinizin "kan davasına" tanıklık etmek istemiyor, sevincini ekmeğine katık yapan insanlar. 
     Bırakın doya doya sevinsinler... 
     Fikirlerinize yandaş toplama uğruna, ülke sporunda yeni "cepheler" açmayın... 
     Ve lütfen kendinizi "vazgeçilmez" sanmayın. 
     İlginç olmak uğruna, haberlerini hakaretle süsleyenler, bilmelidirler ki, çok okunmak, çok seyredilmek, haklı olmak anlamına gelmiyor. 
     "Her dinleyen sizi onaylıyor" diye bir kural da yok. 
     Küfre varan eleştiriler, sadece hedefini yaralamakla kalmıyor, aynı dozda reaksiyon olarak geri dönüyor. 
     Hele bu reaksiyonların sahibi göğsünde Ay - Yıldız taşıyan insanlarsa işte o zaman milli hasretler milli rezaletlere dönüşüyor. 
     Tarihi bir sonucun ardından, "kin", "kıskançlık", "öfke" sözcükleriyle bezenen açıklamaları, amiyane protestoları, Dünya Kupası tarihimizin neresine yerleştirebileceğimiz ise bilinmiyor. 
     Daha önce de söyledik 
     Bu Milli Takım bizim... 
     Herkes hesabını başka bir zaman, başka bir yerde halletsin. 
     Ortada hem milli hem de çok ciddi bir fırsat var. 
     Çin maçından sonra doruğa tırmanıp, soyunma odalarını "Çinçin mahallesine" çeviren davranışlar, Japonya’ya da gitmesin. 
     Türk Medyası ile Türk Milli Takımı arasında Kore topraklarında oynanan "Amiral battı" oyunu, artık sona ersin. 
     Kavgadan bıkmış insanları kendinizden de bıktırmayın. 
     Başarıya "barışık" ulaşamadık ama, zaferi "barışla" taçlandırabiliriz. 
     Ünlü özdeyişi hatırlayın 
     "Ne iyi bir savaş vardır, ne de kötü bir barış"... 
     



 SPOR 









































</TEXT>
</DOC>
