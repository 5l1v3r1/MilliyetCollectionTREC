<DOC>
<DOCNO> 60362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sondun08.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan ''İlk nükleer silahı kullanan biz olmayız..'' 
</HEADLINE>
<TEXT>

     Hindistan Başbakanı Atal Behari Vajpayii, Pakistan ile savaşın ''zorunluluk'' olmadığını ve ikili diyalogun yeniden kurulmasının ''terörizmin durdurulmasına'' bağlı olduğunu söyledi. 
     Hindistan'ın kuzeyindeki Lucknow kentinde basın toplantısı düzenleyen Vajpayii, ''Savaşın zorunluluk olmadığını düşünüyorum ve savaşı engellemek için elimden gelen çabayı sarfedeceğim. Diplomatik yöntemler, var olan sorunları çözmek için uygulanabiliyorsa, neden başka yollara başvurmamız gerektiğini anlamıyorum'' diye konuştu. 
     Pakistan ile çatışma durumunda ilk olarak nükleer silah kullanacak tarafın Hindistan olmayacağını belirten Vajpayii, ''Kendimizi savunma hakkımız var, nükleer silahlardan hiç bahsetmek istemedim. Nükleer silahlarla ilgili siyasetimiz çok açık. Söylediğimiz gibi, ilk kullanan biz olmayız'' dedi. 
     Pakistan'ın gerilimi azaltmak amacıyla şu an için aldığı önlemleri yeterli bulmadığını ifade eden Vajpayii, sadece sınırlar ötesi terörün özellikle Keşmir'de durmasının ardından diyaloga açık olduklarını belirtti. 
     Bu açıklamanın Nepal'in başkenti Katmandu'da Güney Asya Bölgesel İşbirliği Örgütü SAARC zirvesinde iki taraf liderleri arasında yarın yapılabilecek görüşmeleri olumsuz etkileyebileceği belirtiliyor. 
     Zirveye, Vajpayii ile Pakistan Devlet Başkanı Pervez Müşerref'in de katılması bekleniyor. 
     Pakistan-Hindistan gerilimi, Hint meclisine karşı geçen ayın ortalarında girişilen kanlı saldırıdan sonra iyice tırmanmış bulunuyor. Hindistan, saldırının ardında Pakistan istihbaratı ve Pakistanlı dinci grupların bulunduğunu iddia ediyor. 
     






</TEXT>
</DOC>
