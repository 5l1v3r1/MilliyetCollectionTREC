<DOC>
<DOCNO> 92943 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/spor/spo03.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Baliç'e sorgu 
</HEADLINE>
<TEXT>

Galatasaray’da, Boşnak futbolcunun transferi şaşkınlık yarattı. Taraftarların bir kısmı transfere tepki gösterirken, yönetici Saraçoğlu, "Geçmişi konuştuk ve sildik" dedi 
     ERHAN TELLİ 

     Terim çok istedi 
     GALATASARAY’IN sürpriz bir şekilde renklerine kattığı Elvir Balic, camiada fikir ayrılıklarına sebep oldu. Taraftarların bir kısmı, Balic’in Fenerbahçe forması giyerken, Galatasaray hakkındaki eleştirileri nedeniyle, transfer edilmesinin yanlış olduğu görüşünde birleşiyor. Yönetim ise bu görüşlere katılmıyor. Futbol Şube Sorumluları’ndan Özer Saraçoğlu, transfer öncesinde Balic ile geçmişi konuşup, herşeyi sildiklerini açıkladı. 
     
     Saraçoğlu’dan destek 
     FUTBOL Şube Sorumlusu Özer Saraçoğlu, Balic’e tam destek verdi. Saraçoğlu, "Bu transfer hakkında yapılacak olan bütün spekülasyonlara kulağımızı tıkadık. Balic’in alınmasını teknik heyetimiz kadar biz de istedik. O son derece yetenekli ve kendini ispatlamış bir yıldız. Fenerbahçe’ye hangi rakamlarla geldiğini, Real Madrid’e kaça transfer olduğunu herkes biliyor. Balic’in kalitesi tartışılmaz. Bizi oynayacağı futbol ilgilendiriyor" diye konuştu. 
     
     Sakatlığı geçici 
     BALİC’İN dizinde, Ronaldo’yu yıllarca futboldan koparan sakatlığın bir benzeri olduğu iddiaları, dün yapılan testler sonucunda yalanlandı. Bakırköy Acıbadem Hastanesi’nde kontrolden geçen Boşnak futbolcunun, daha önce geçirdiği operasyonların raporları da heyet tarafından incelendi. Sağlık Kurulu Başkanı Prof. Dr. Mehmet Kurtoğlu’nun teknik heyete verdiği, "Sakatlığı düzelebilecek bir boyutta" raporu, imza öncesindeki son pürüzü de ortadan kaldırdı. 
     
Alpay bekleyişi      GALATASARAY, Alpay’ı renklerine bağlamak için çalışmalarına devam ediyor. Sarı - Kırmızılı yöneticiler Ay - Yıldızlı oyuncunun milli takımla dönüşünü beklerken bir yandan da Aston Villa ile de görüşmelerini sürdürüyor. Bu arada Sarı - Kırmızılı takım yeni sezon hazırlıklarına dün yaptığı çalışmayla devam etti. Terim, adeta futbolcuların pestilini çıkardı. 
     
Ümit, Inter’e verildi      İTALYA’NIN Milan Kulübü’yle sözleşmesi bulunan ve bir yıllığına kiralık olarak Galatasaray’a verilen Ümit Davala’nın, Inter’e satışı resmileşti. Milan ve Inter kulüplerinden yapılan yazılı açıklamada, Hırvat Dario Simiç ile Ümit Davala’nın takasının gerçekleştiği belirtildi. Ümit’in bir yıl Galatasaray’da oynadıktan sonra, gelecek sezon Inter Kulübü’ne bağlı bir futbolcu olacağı da bildirildi. Ümit Davala, Okan Buruk ve Emre Belözoğlu’dan sonra Inter’e bağlı üçüncü Türk Milli Takımı oyuncusu oldu. 
     
Felibe İstanbul’da      VEDAT DANACI 

     GALATASARAY ile ön protokol imzalayan Brezilyalı futbolcu Jorge Loureiro Felipe, dün gece İstanbul’a geldi. Sambacı, 20 kişilik Sarı - Kırmızılı taraftar topluluğu tarafından sloganlarla karşılandı. Taffarel’in kendisine Galatasaray’dan övgü ile bahsettiğini belirten Felipe, "Dünya Üçüncüsü olmuş bir ülkenin takımında forma giymek büyük mutluluk" dedi. Öte yandan Cim - Bom’un ön protokol imzaladığı diğer Brezilyalı Pinto’nun da bugün İstanbul’da olması bekleniyor. 
     



 SPOR 






























</TEXT>
</DOC>
