<DOC>
<DOCNO> 54665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/yasam/yas01.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tipi kazaya Türk işi kurtarma 
</HEADLINE>
<TEXT>

Kamyon kırmızıda durmadı. Ona çarpan jandarma minibüsü TIR’ın altına girdi. Kurtarma ekibinin demir kesme makası çalışmadı. Bilanço 2 şehit 
     HAKAN KARABAY - FATMA HATUN ALAGÖZ Bursa DHA 

     Bursa’da kırmızı ışıkta geçen damperli kamyona çarpan jandarmaya ait minibüs, aynı yönde seyreden TIR’ın altında sürüklendi. Kazada bir uzman çavuş ve bir er şehit oldu, beş askerle TIR sürücüsü ağır yaralandı. 
     Akıl almaz kaza saat 09.15’te, İstanbul Yolu üzerindeki Demirtaş Kavşağı’nda meydana geldi. Mehmet Kavak yönetimindeki kamyon, kırmızı ışıkta durmayınca Yalova yönünden Bursa’ya giden Jandarma Bölge Komutanlığı’na ait er Erhan Kahraman yönetimindeki minibüse çarptı. 
     
Minibüs metrelerce sürüklendi      Savrulan minibüs aynı yönde giden Sıtkı Evren yönetimindeki beton yüklü TIR’ın şeridine geçti. TIR hızla çarptığı minibüsü metrelerce sürükledikten sonra durabildi. 
     Kazada demir yığını haline gelen minibüste bulunan Uzman Çavuş Hamit Dinçer ve er Murat Çiçekli, olay yerinde yaşamını yitirdi. Ağır yaralanan askeri aracın sürücüsü Erhan Kahraman ile Uzman Çavuş Nuri Kürkçüoğlu, erler Bayram Delibaş, Satılmış Yiğit ve Abdullah Bozkuş ile Evren hastaneye kaldırılarak tedaviye alındı. 
     
Yine kurtarma rezaleti      Kazanın ardından olay yerinde bir de kurtarma skandalı yaşandı. Demirtaş Kavşağı’nın kan gölüne dönmesinden sonra bölgeye gelen Sivil Savunma’nın kurtarma ekibi demir yığınına dönen minibüstekileri çıkarmak için çalışmalara başladı ama demir kesme makasları çalışmadı. 
     20 dakika beklendikten sonra gelen itfaiye ekibinin demir kesme makası çalıştırılarak minibüstekilere ulaşıldı ama iki asker için iş işten geçmişti. Hurdaya dönen minibüsteki şehit askerlerin cesetleri güçlükle çıkarılabildi. 
     



 YAŞAM 















</TEXT>
</DOC>
