<DOC>
<DOCNO> 50366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sondun06.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Arseven "ABD ile işbirliği olayların seyrine göre geliştirilecek" 
</HEADLINE>
<TEXT>

     Devlet Bakanı Nejat Arseven, ABD'de 11 Eylül'deki terör saldırılarını ve faillerini nefretle kınadığını belirterek, ''bu tür canilerin ve eylemlerinin köklerinin kazınmasına yönelik tüm girişimlerde ve gayretlerde Türkiye'nin daima ön safta ve ısrarla mevcut olacağını'' söyledi. 
     Devlet Bakanı Arseven, Türk-Amerikan Dernekleri Asamblesi'nin ATAA yıllık konferansında yaptığı konuşmada, ''Türkiye terörle mücadele açısından öteden beri uluslararası işbirliğinin gerekliliğini ve önemini vurgulamış, yaşanan acı tecrübeler ülkemizin haklılığını ortaya çıkarmıştır'' dedi. 
     Arseven, 11 Eylül'deki terörist saldırılarından sonra, ABD'nin beklentilerine cevap vermek ve yardımlaşmayı en üst düzeye çıkarmak konusunda Türkiye olarak ''kararlı ve şeffaf'' davranıldığını da vurguladı. Bu çerçevede Afganistan'da yürütülen operasyona askeri birlik gönderme kararının alındığını, hava sahası ve bazı üslerin açıldığını, Florida'daki operasyon merkezine irtibat ekibi gönderildiğini hatırlatan Arseven, ''dostumuz ABD makamları ile temaslarımız çok yakın ve sürekli bir şekilde sürdürülmekte olup, işbirliğimizin, olayların seyrine göre geliştirileceği de tabiidir'' dedi. 
     Türkiye'de insan hakları ve temel özgürlükler alanındaki gelişmelere de değinen Arseven, Türkiye'nin, diğer demokrasilerle aynı değer ve amaçları paylaştığını kaydetti. 
     TBMM'nin kabul ettiği anayasa reform paketinin yanı sıra, bu paketten önce yapılan reformların gözardı edilmemesi gerektiğini belirten Arseven, hükümetin, reformlar konusunda kararlı olduğunu ve hedefe varmak için çabalarını daha da artıracağını söyledi. 
     Devlet Bakanı Arseven, insan hakları ve temel özgürlükler konusundaki gelişmelerin, 1999'da başlatılan bir sürecin devamı olduğunu ve siyasi iradenin yanısıra Türkiye'de terörizmle mücadelede kazanılan başarının yarattığı olumlu atmosferin de doğal bir sonucu olduğunu kaydetti. 
     Arseven, ''Türkiye'nin AB'ye adaylığının da, ülkedeki demokratik gelişmelere daha fazla ivme kazandırdığı şüphesizdir'' dedi. 
     Anayasa değişikliklerinin, Türkiye'de AB üyeliği konusunda yaygın bir siyasi irade bulunduğunu gösterdiğini belirten Arseven, bu değişikliklerle ilgili kanunlarda tadil gerektiğini ve hükümetin öncelikli hedefinin, süratle, ilgili kanun değişikliklerinin gerçekleştirilmesi olduğunu söyledi. Arseven, kısa sürede sonuçlanması beklenen ve insan hakları alanında yeni reformları içeren bir ''mini paket'' üzerinde de çalışmaların devam ettiğini kaydetti. 
     Arseven, ''Türkiye AB'ye adaylık sürecinin başlamasından sonra insan hakları alanında büyük atılımlar gerçekleştirmiş bulunmaktadır. 
     Son anayasa değişiklikleri bunun en canlı örneğini oluşturmaktadır. 
     Türkiye bu süreci devam ettirmeye kararlıdır. Ancak bunun devamı, önemli ölçüde AB'nin teşvik edici yaklaşımı ile bağlantılı olacaktır'' diye konuştu. 
     Nejat Arseven, Türkiye'nin insan hakları alanında kaydettiği ve kaydedeceği gelişmelerin, ABD ile her alanda geliştirilen ilişkilerin insan hakları boyutuna olumlu yansımaları olacağına güveninin tam olduğunu da kaydetti. 
     Toplantıda bir soru üzerine Arseven, milletvekili maaşlarıyla ilgili anayasanın 86. maddesinde değişiklik öngören teklifin Anayasa Komisyonu'nda kabul edildiğini ve ilk hazırlanmış haliyle TBMM Genel Kurulu'na geleceğini söyledi. 
     Arseven, ''bu konuda parlamentoda çalışmalar devam ediyor. Anayasa Komisyonu, anayasa değişiklikleri sırasında, değişiklik metni üzerinde uzlaştı. İlk hazırlanmış olduğu haliyle parlamento gündemine gelecek. 
     Kabul edileceğini ümit ediyorum. Böylece referandum ihtimali de ortadan kalkmış olacak'' dedi. 
     






</TEXT>
</DOC>
