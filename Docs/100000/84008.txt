<DOC>
<DOCNO> 84008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/ekonomi/eko05.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam ve dil çözülürse bütünlük bozulmaz 
</HEADLINE>
<TEXT>

     ANKARA Milliyet 

     Koç Holding Strateji ve Planlama Grubu Başkanı Mehmet Ali Berkman, AB’nin dil ve idam ile ilgili isteğinin yerine gelmesi durumunda, Türkiye’nin ulusal bütünlüğünün tehlikeye gireceğini düşünmediğini söyledi. 
     Berkman, ODTÜ İşletme Bölümü öğrencileri tarafından düzenlenen "Reel Sektör" konulu panelde soruları yanıtlarken, AB’ye girildiğinde hükmetme konusunda bazı tavizlerin ve fedakarlıkların gerektiğine dikkat çekerek, "Ben, üyelik şansımız olduğuna inanıyorum. AB’ye üyeliğimizin 10 yıllık bir süreç içinde gerçekleşeceğine inanıyorum" diye konuştu. 
     Berman, paneldeki konuşmasında da, Türkiye’ye yabancı sermaye gelmemesinin nedeninin, yabancı sermayeyi çekecek ortamın yaratılamayışından kaynaklandığını söyledi. 
     
     Güvensizlik ortadan kalkmalı 
     Berkman, öğrencilerin erken seçimle ilgili sorusunu yanıtlarken, belirsizlik ortamının, iktidar değişimlerinin batıda ekonomi üzerinde fazla bir etkisi olmadığını belirtirken, batılı ülkelerde sistemlerin yerine oturduğunu, bir gecede kanunların, kararnamelerin değişmediğini anlattı. Berkman, "Güvensizliği ortadan kaldırmamız lazım" dedi. 
     Aynı soruyu yanıtlayan Doğuş Holding CEO’su ve İcra Komitesi Başkanı Ferit Şahenk de "Bilinmez, endişeli bir ortam ekonomiyi etkiler" dedi. 
     



 EKONOMİ 


















</TEXT>
</DOC>
