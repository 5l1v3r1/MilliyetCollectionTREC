<DOC>
<DOCNO> 51415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/yazar/bila.html </URL>
<DATE> 2001/11/09/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
HÜSAMETTİN ÖZKAN İLK DEFA MİLLİYET'E KONUŞTU 
</HEADLINE>
<TEXT>
Ecevit’le geldim Ecevit’le giderim 
'Özkan Başbakanlığı üstlensin' yorumlarını bir oyunun parçası olarak gören Başbakan Yardımcısı 'Benim misyonum Sayın Ecevit'e destek olmaktır' dedi 
     Son günlerde basında, Başbakan Ecevit'in çekilmesi ve başbakanlığı Hüsamettin Özkan'ın üstlenmesi konusunda çeşitli haber, yorum ve öneriler yer almaya başladı. 
     Bu öneride bulanan çevrelere en son AKP Genel Başkan Yardımcısı Abdullah Gül de katıldı. 
     Bu tür öneri ve yorumlardan en fazla rahatsız olanların başında Başbakan Yardımcısı Hüsamettin Özkan'ın geldiğini söyleyebiliriz. Özkan, bu konudaki tüm haber, yorum ve demeçleri bir "senaryo", hükümete, DSP'ye, Ecevit'e ve kendisine karşı oynanan bir "oyun"un parçaları olarak görüyor. 
     Özkan, dünkü görüşmemizde, bu konuda ilk defa konuştu. Açık ve net ifadelerle görüşünü açıkladı. 
     Değerlendirmesi özetle şöyle 
     
     GÜCÜMÜZ YETER 
     "Bu yorumlar, bir yandan DSP'nin iç bütünlüğünü ve disiplinini diğer yandan da zor bir dönemde görevini büyük bir kararlılık ve uyumla sürdüren koalisyon hükümetini hedef alan bir oyunun yansımalarıdır. 
     Böyle bir oyunu sahneye koyabileceklerini sananlar ancak Sayın Ecevit'i ve beni tanımayanlar olabilir. Bu oyunu bozmaya hem Sayın Ecevit'in, hem de hükümetimizin gücü fazlasıyla yeterlidir. 
     Ben siyasete Sayın Ecevit'le birlikte girdim. Onun ve partimizin ilkeleri doğrultusunda görevimi sürdürüyorum. Benim misyonum bütün gücümle, her zaman ve her koşulda Sayın Ecevit'e destek olmaktır. 
     Ben Sayın Ecevit'le geldim, Sayın Ecevit'le giderim. Sayın Ecevit'in olmadığı yerde benim de yerim olamaz. 
     
     REFORMLARIN MİMARI 
     Sayın Ecevit'e en küçük zararı olacak bir hareket içinde olmam mümkün olmadığı gibi, böyle bir hareket herkesten önce karşısında beni bulacaktır. 
     Üç partiden oluşmasına rağmen 57. hükümet, büyük bir uyum ve uzlaşı içinde çalışmalarını sürdürmektedir. Bunun sonucu olarak ülkemizde yıllardır gerçekleştirilemeyen pek çok reform uygulamaya konulmuştur. Bunda en büyük pay, koalisyonu oluşturan üç partinin liderlerine ve en fazla da Sayın Ecevit'e aittir. Sayın Ecevit, engin deneyimi, siyasetteki erişilmez karizması, sağduyusu ve ileri görüşlülüğü ile böylesine bir kritik dönemde daha şimdiden ülkemizin en uzun ömürlü koalisyonunun oluşmasında başlıca etkendir. 
     
     ZORUNLULUK 
     Ülkemizin geçmekte olduğu zorlu dönemde iç ve dış koşullar, Sayın Ecevit gibi bir siyaset bilgesinin başbakanlığını her zamankinden daha fazla zorunlu kılmaktadır." 
     Özkan'ın görüşleri böyle... 
     Muhalefet partilerinin ve bazı çevrelerin Ecevit'i, hükümeti ve kendisini yıpratmak amacıyla, bu konuyu gündemde tutmaya çalıştıklarını vurguluyor. 
     Bu yaklaşımların hükümete karşı bir oyun olduğunu, bunu açığa çıkardıklarını ve bozduklarını vurgulayan Özkan, konunun artık kapatılması gerektiğini söylüyor. 
     
     







İşçi çıkarmak 


İşte hortum.. 


Ecevit’le geldim Ecevit’le giderim 


Belalı coğrafyada Irak Kürtleri... 


Baba'ya "de Gaulle" rolü 


Cumhuriyet’e sahip çıkıyoruz 


Dalga geçen kim 


Soru çok, yanıt az 


Türk piramidi, piramide benzemiyor 


Batık projeler 


Fatih Terim de alışacak... 


AB sürecinde Kıbrıs 


Gıdada marka tercihi, krize yenik düştü 


İmparatorluk Sessizliği silkelemek 


Bu "Hacılar" başka hacılar 


</TEXT>
</DOC>
