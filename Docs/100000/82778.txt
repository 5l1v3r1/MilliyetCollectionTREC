<DOC>
<DOCNO> 82778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun04.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron "Bizi öldürmeye kalkanı, önce davranıp biz öldüreceğiz" 
</HEADLINE>
<TEXT>

     İsrail'de 15 kişinin ölümüyle sonuçlanan bombalı saldırının ardından ABD ziyaretini yarıda keserek ülkesine dönme kararı alan İsrail Başbakanı Ariel Şaron, "Bizi öldürmeye kalkanı, önce davranıp biz öldüreceğiz" dedi ve terörün kökünü kazıma sözü verdi. 
     Şaron, ABD Başkanı George W. Bush ile Beyaz Saray'da biraraya geldiği sırada, iki lider, İsrail'deki saldırı haberini aldı. ABD Başkanı Bush, saldırıyı kınarken, İsrail Başbakanı Şaron, Amerikan kongre üyeleriyle görüşmesini ve New York'a hareketi içeren ziyaretini iptal ederek ülkesine dönme kararı aldı. 
     Ariel Şaron, ülkesine dönmeden önce bir basın toplantısı düzenledi. Konuşmasını İbranice yapan Şaron, böylece İsrail kamuoyuna güçlü bir mesaj vermiş oldu. Toplantıyı izlemeye gelen bütün basın mensuplarının iki kez sıkı bir güvenlik kontrolünden geçmesi yüzünden, Şaron'un konuşması, açıklanan saatten yaklaşık bir saat sonra başladı. 
     Şaron, Bush ile görüşürken "korkunç haberi" aldıklarını ve hem kendisinin hem de Başkan Bush'un bu haberle, "şoke olduğunu" söyledi. Ariel Şaron, "Buraya barış ve istikrarı görüşmek için gelmiştim. Ortaya çıktı ki, terörizm ve yolsuzluk içindeki bir varlıkla görüşmemiz mümkün değil. Washington'a, bölgesel bir konferans düzenleme konusunu görüşmeye geldim. En iyi niyetli girişimlerimize karşın, Filistin liderinin nasıl birisi olduğunu gördük. İsrail'e şantaj yapmak, taviz vermeye zorlamak isteyenler terörizm ve korkuyu kullanıyor. İsrail hiçbir zaman şantaja boyun eğmeyecektir" dedi. 
     Şaron, bu sözleriyle, saldırının sorumlusu olarak, Filistin Lideri Yaser Arafat'ı gördüğünü ima etti. Filistin yönetiminin, saldırıyı kınamasına karşın Şaron, "Bu saldırı, Filistin yönetimini kimlerin idare ettiğinin kanıtı" diyerek, Filistinli yöneticileri terörizmle suçladı. 
     İsrail Başbakanı, "Terörizmin kapıları kapanana kadar, operasyonlara devam edeceğiz" diye konuştu. 
     





</TEXT>
</DOC>
