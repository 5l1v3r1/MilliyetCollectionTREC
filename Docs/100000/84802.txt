<DOC>
<DOCNO> 84802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur17.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Bekçiyi öldürüp Doğubank'ı soyanlar paralarla ev ve otomobil almış 
</HEADLINE>
<TEXT>

     Eminönü'ndeki Doğubank İşhanı bekçisini öldürerek, bir döviz bürosu ile bir işyerinden soygun yaptıkları belirtilen 2 zanlıya olay yerinde yer gösterme yaptırıldı. 
     Asayiş Şube Müdürlüğü Cinayet Büro ve Gasp Büro Amirliği'nin ortaklaşa çalışmaları sonucu Gültepe'de, bu sabaha karşı yakalanan soyguncu ve katil zanlısı Ali Yıldırım 30 ile Muhammet Yasin Korkmaz 27 , öğle saatlerinde geniş güvenlik önlemleri altında Doğubank İşhanı'na getirildi. 
     İşhanına tek tek alınarak yer gösterme yaptırılan zanlılardan Ali Yıldırım, soygunu kendisinin tasarladığını ve 27 Nisan 2002 Cumartesi günü geldiği işhanın çatı katına giderek burada gizlendiğini anlattı. 
     Yıldırım, 28 Nisan'ı, 29 Nisan'a bağlayan gece de saklandığı yerden işhanı bekçisi Cemal Gürel'in odasına indiğini, uykudan uyandırdığı Gürel'i 4 el ateş ederek öldürdüğünü söyledi. 
     Ali Yıldırım, arkadaşı Muhammet Yasin Korkmaz'ı telefonla arayıp, soygunda kullanılacak oksijen kaynağı, keski, levye ve eldiven gibi malzemeleri getirmesini istediğini kaydetti. 
     Korkmaz'ı, bekçiden aldığı işhanının anahtarıyla kapıyı açarak ön taraftan içeri soktuğunu anlatan Yıldırım, daha sonra da giriş katındaki döviz bürosu ile bodrum katındaki Onur Ticaret'e girerek, soygunu gerçekleştirdiklerini bildirdi. 
     Muhammet Yasin Korkmaz da, daha önceden yapılan plana göre kendisini arayan Ali Yıldırım'ın talimatı üzerine Doğubank İşhanı'na soygunda kullanılacak malzemeleri götürdüğünü kaydetti. 
     Daha sonra soygunu gerçekleştirdiklerini ifade eden Korkmaz, cinayet ve soygunun planlayıcısının Ali Yıldırım olduğunu da belirtti. 
     Zanlılara yer gösterme yaplıdığı sırada, hanın giriş ve bodrum katındaki işyerleri kapatılarak, çalışanlar uzaklaştırıldı. 
     Ancak hanın girişinde toplanan esnaf, handan içeriye alınan Yıldırım ve Korkmaz'a saldırarak linç etmek istedi. Geniş güvenlik önlemleri alan polisler tarafından durdurulan bu grup, zanlılara sözlü tepkide bulundu. 
     
     SOYGUN PARASIYLA EV VE ARABA 
     Bu arada, Ali Yıldırım ve Muhammet Yasin Korkmaz'ın, döviz bürosundan aldıkları 180 bin dolar, 20 bin euro ve 30 milyar liranın bir bölümüyle Ümraniye'de bir ev ile ''Peugeot'' marka bir otomobil satın aldıkları belirlendi. 
     Ayrıca paranın bir kısmının da, daha önce deri işiyle uğraştığı bildirilen Ali Yıldırım'ın satın aldığı BMW marka otomobilin taksiti ile bazı borçlarının ödenmesinde kullandığı anlaşıldı. 
     Polis yetkilileri, soygunda alınan paranın bir bölümünün döviz olarak ele geçirildiğini bildirdiler. 
     Öte yandan, gözlem altına alınan diğer 5 kişinin olayla bağlantılarının ise araştırıldığı bildirildi. 
     





</TEXT>
</DOC>
