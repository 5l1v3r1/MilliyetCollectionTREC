<DOC>
<DOCNO> 64176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sonspo10.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy "Düşebileceğimiz en iyi gruba düştük.." 
</HEADLINE>
<TEXT>

     12. Avrupa Futbol Şampiyonası Eleme 
     Grubu karşılaşmalarının kura çekiminden sonra İngiltere, Makedonya, Slovakya ve Liechtenstein ile Türkiye'nin de yer aldığı 7. Grup hakkında bir değerlendirme yapan Futbol Federasyonu Başkanı Haluk Ulusoy, ''Düşebileceğimiz en iyi gruba düştük'' dedi. 
     Kura çekimi için gittikleri Portekiz'in Porto kentinde diğer ülke takımlarının yöneticileri ve teknik direktörleriyle yaptıkları görüşmelerde, Türkiye'nin artık ne kadar güçlü bir takım olduğunun herkes tarafından kabul edildiğini dile getiren Haluk Ulusoy, ''Diğer ülke takımlarının yöneticileri gibi grubumuza düşen İngiltere Teknik Direktörü Goran Eriksson da, sohbetimizde gruplarında Türkiye'nin yer almasını istemediğini söyledi. Biz ise kimseden çekinmiyoruz'' diye konuştu. 
     Türkiye'nin 1996 ve 2000 Avrupa Futbol Şampiyonası'na katıldığını ve son şampiyonada çeyrek finale yükseldiğini vurgulayan Ulusoy, şunları söyledi 
     ''Bizim gücümüz belli. Bundan önceki 2 şampiyonada tecrübe eksikliğimizi giderdik. Avrupa'nın en güçlü takımlarından biriyiz. 
     Teknik kadro ve futbolcu kadrosu olarak şampiyonluğu kucaklayabilecek kapasiteye sahibiz. İlk olarak eleme grubu maçlarının bitiminde biz bu gruptan birinci olarak çıkacağız ve daha sonra da 2004 Avrupa Şampiyonası'nda şampiyonluğa oynayacağız.'' 
     






</TEXT>
</DOC>
