<DOC>
<DOCNO> 81642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun22.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yönetmen Ferzan Özpetek İtalyanlara Tarkan'ı tanıttı 
</HEADLINE>
<TEXT>

     İtalyan devlet televizyonu Rai1'e konuk olan yönetmen Ferzan Özpetek, Tarkan'ı tanıttı. 
     Rai1'nin dün yayınlanan sanat-magazin programının sunucusu Paolo Limiti, uzun yıllardan beri Roma'da yaşayan Özpetek ile, filmleri, başarıları ve sinema dışındaki çalışmaları hakkında bir saat süreyle sohbet etti. 
     Programda, Özpetek'in Tarkan'ın ''Hüp'' şarkısını çektiği klip de yayınlandı. 
     Limiti, Özpetek'e, ''Neden Tarkan'ı İtalya'ya çağırmıyoruz. Burada da konser verebilir ve çok sevileceğinden eminim'' dedi. 
     Özpetek, ''Tarkan'ın dünya çapında tanınan büyük bir star olduğunu ve çok yoğun bir programı bulunduğunu'' belirtti. 
     Programda, İtalyan vatandaşlığı da olan Özpetek için, ''Dünyaca meşhur yönetmeniz, filmleri dünyanın her yerinde gösteriliyor'' denildi. 
     Dördüncü filminin senaryo çalışmalarını sürdüren Özpetek, Ağustos ayı içinde çekim yapmayı planlıyor. 
     





</TEXT>
</DOC>
