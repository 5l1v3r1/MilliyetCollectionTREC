<DOC>
<DOCNO> 76829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo07.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant Fenerbahçeli futbolculara 2 gün izin verdi 
</HEADLINE>
<TEXT>

     Göztepe'yi 3-0 yenerek şampiyonluk iddiasını sürdüren Fenerbahçe'de, Beşiktaş ile gelecek hafta yapılacak maçın hazırlıklarına ara vermeden başlanıldı. 
     Samandıra Tesisleri'nde, teknik direktör Werner Lorant yönetiminde gerçekleştirilen antrenmanda, Göztepe maçında forma giyen futbolcular ayrı çalışırken, maçta oynamayanlar ve kadroda bulunmayan futbolcular minyatür kale maç yaptılar. 
     Sağ ayak bileğinde hafif sakatlığı bulunan Zoran Mirkoviç, Johnson ve sakatlığı nedeniyle dün akşam maç kadrosunda yer almayan Rüştü antrenmana katılmadı. Rüştü'nün bugün MR'nın çekileceği bildirildi. 
     Bu arada, antrenmana 4 yaşındaki yeğeni Oğuzhan'ı getiren Serhat, bir süre saha içinde yeğeniyle oynadı. Sarı-lacivertli forma giyen Oğuzhan, antrenmanı saha kenarından izledi. 
     Öte yandan Lorant, idman sonrası futbolcularına 2 gün izin verdi. Sarı-lacivertliler, derbi maçın hazırlıklarına 9 Nisan Salı günü devam edecek. 
     






</TEXT>
</DOC>
