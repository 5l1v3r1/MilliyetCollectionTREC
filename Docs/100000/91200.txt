<DOC>
<DOCNO> 91200 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sondun29.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Sevilla Zirvesi Dünya Kupası nedeniyle geç başladı 
</HEADLINE>
<TEXT>

     İspanya'nın Sevilla kentinde baslayan AB zirvesinde Almanya ile Fransa arasında tartışmalara neden olması beklenen denk bütçe konusu, Fransa'nın İstikrar Paktı'nı kabul etmesiyle zirveden önce çözülmüş oldu. 
     Üye ülkelerin ekonomi ve maliye bakanları arasında günlerdir süren görüşme trafiği başarıyla sonuçlandı ve İspanya dönem başkanlığı, 2004 yılında tüm üye ülkelerde denk bütçeler oluşturulması hedefi üzerinde anlaşmaya varıldığını açıkladı. 
     Bu sonuç, Fransa'nın 1997 yılında üye ülkelerde enflasyonun kontrolunu amaçlayan ve bütçe açıklarının yüzde 3'ün üzerine çıkmamasını hedefleyen İstakrar Paktı'nı kabul ettiği anlamına geliyor. 
     Fransa, 2007 yılından önce denk bütçeye gitmesinin mümkün olmayacağını belirtmiş, ancak başta Almanya olmak üzere üye ülkelerin Pakta sadık kalınması uyarılarıyla karşılaşmıştı. 
     
     İNGİLTERE-BREZİLYA MAÇI, ZİRVENİN GEÇ BAŞLAMASINA NEDEN OLDU 
     Zirvenin planlanandan geç başlamasına İngiltere Başbakanı Tony Blair'in, Dünya Kupası Çeyrek Finali'nde İngiltere-Brezilya arasındaki futbol maçını izlemek istemesinin neden olduğu belirtildi. 
     Dünya Kupası'nda öğleden sonra Almanya-ABD maçı olduğunu hatırlatan kaynaklar, benzer bir aranın öğleden sonra Almanya Başbakanı Gerhard Schröder için de verilebileceğini belirtiyorlar. 
     
     GÜVENLİK ÖNLEMLERİ 
     Bu arada zirveye evsahipliği yapan Sevilla'ya yaklaşık 150 km uzaklıktaki sahil kenti Fuengirola'da zirvenin başlamasından önce meydana gelen ve sorumluluğunu ETA'nın üstlendiği bombalı saldırı, güvenlik önlemlerinin daha da sıkılaştırılmasına neden oldu. 
     Polis, yalnızca kongre merkezinin değil, havaalanları ve liderlerin kaldıkları otellerin de çevresinde güvenlik kordonları oluşturuyor. 
     İspanyol görevliler, gazetecilerin havaalanlarına ve devlet başkanlarının kaldığı otellere girmesine izin vermiyor. 
     





</TEXT>
</DOC>
