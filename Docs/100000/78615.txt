<DOC>
<DOCNO> 78615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/yazar/tamer.html </URL>
<DATE> 2002/04/16/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Eczacıbaşı'na göre sihirli formül yok 
</HEADLINE>
<TEXT>

Önce eğitime bel bağladık. Ardından piyasa ekonomisi dedik. Sorunlar çözülmeyince istikrarda karar kıldık. Şimdiki sihirli formül Seçim Yasası ve Siyasi Partiler Yasası 
     Eczacıbaşı Grubu Başkanı Bülent Eczacıbaşı ile İstanbul Rotary Kulübü'nde bir hafta arayla konuk konuşmacıymışız. Benim gittiğim salı, Eczacıbaşı'nın konuşma metninin yer aldığı bülten dağıtılıyordu. Bir solukta okuyuverdiğim enfes konuşmadan mutlaka sizlere de küçük bölümler aktarmalıyım 
     Eczacıbaşı'na göre Türkiye'nin sorunlarının çözümü için yeni bakış açıları ararken, her sorunumuza çözüm getirecek sihirli formüller peşinde koşmaktan vazgeçmeliyiz. Nasıl ki her şeyi çözecek kurtarıcı lider arayışı boşunaysa, her soruna çözüm getirecek sihirli politika arayışı da sonuçsuz kalmaya mahkum 
     " ... Sihirli formüller arasında herkesin en büyük favorisi herhalde eğitimdir. Eğitim sorununu bir çözsek, her şeyin çözüleceğini hep söyledik durduk. Ancak dünyanın en iyi eğitilmiş toplumlarından Sovyetler Birliği büyük bir gürültüyle çökünce, bakış açımız biraz değişti. Eğitimin önemi azalmadı, ama tek başına eğitimin yeterli olmadığı da anlaşıldı. 
     ... 1970'li yılların sonuna doğru 'serbest piyasa ekonomisi'nin eksikliğini önümüzdeki en büyük engel olarak görmeye başlamıştık. 1980'li yılların liberalleşme atılımlarına rağmen beklentilerimizin bir türlü gerçekleşmediğini görünce, istikrar olmayınca serbest piyasa ekonomisinin de olamayacağını anladık. 'İstikrar' feryatları her kesimden yükselmeye başladı. 
     Sonra baktık, ekonomide istikrarı sağlamanın yollarını aslında bilmeyen yok. Sadece iktisatçılar değil, siyasetçiler de istikrarı sağlamanın yollarını biliyorlar. Nutuklarından, demeçlerinden, hatta yaptıkları parti ve hükümet programlarından bunu bildikleri besbelli. Anladık ki istikrarın önündeki en büyük engel aslında ekonomik değil, siyasi. 
     Şimdi de siyasi sistemimize köklü değişiklikler getirecek yeni bir Seçim Yasası ve Siyasi Partiler Yasası arayışları ön planda. Hepimiz ümidimizi şimdi moda olan bu sihirli sözcüklere bağlamış gibiyiz. Sokaktan rastgele bir vatandaşı çevirip 'Sorunlarımız nerede ' diye sorsanız, 'Siyasi Partiler ve Seçim Yasası' diyecek ... 
     Siyaseti 'lider sultasından' kurtaracak bir Siyasi Partiler Yasası'nın ve toplumun çoğunluğu tarafından istenmeyen bir partinin veya koalisyonun iktidar olmasını önleyecek bir Seçim Yasası'nın Türkiye'ye büyük yarar getireceğine ben de inanıyorum. Ama, sorunlarımızın bu kadar da basit olmadığını düşünüyorum." Bakınız alttaki yazı 
     
Yoksulların varlıkları, zenginlerden fazla mı      Perulu ekonomist Hernando De Soto'nun The Mystery of Capital Sermayenin Gizemi adlı kitabında yer alan araştırma bulguları, Bülent Eczacıbaşı'na göre Türkiye'yi de çok yakından ilgilendiriyor. 
     Kapitalizmin Batı dünyası dışında başarılı olamamasının nedenlerini araştıran De Soto, bir ülkede insanların gayriresmi olarak sahip oldukları tüm varlıkları kayıt altına almadan ve mülkiyet haklarını koruyan sağlam bir hukuk sistemi kurmadan, sosyo ekonomik gelişmenin mümkün olamayacağını savunuyor. 
     De Soto'nun belirlemelerine göre azgelişmiş ülkelerde milli gelirin yüzde 20 - 65'i kayıt dışı sektörde yaratılıyor, insanların yüzde 50 - 75'i kayıtdışı sektörlerde çalışıyorlar, arazilerin yüzde 80'i kayıtdışı olarak yasal olmayan sahipleri tarafından kullanılıyor. Fakir bir ülkenin kent merkezlerindeki gökdelenlerin, büyük kuruluşlara ait fabrikaların, borsaya kayıtlı şirketlerin ifade ettikleri değerler, yoksul kesimlerin gayriresmi olarak sahip oldukları ve kullandıkları değerlerin yanında hiç kalıyor. 
     Dolayısıyla azgelişmişlik sorunu, zengin ülkelerden fakir ülkelere kaynak aktarmakla değil, fakir ülkelerin yoksul insanlarının elinde, 'gizli sermaye' olarak atıl vaziyette duran zenginliklerin kayda geçirilerek ekonominin içine alınmasıyla mümkün olabilir. 
     Eczacıbaşı'nın İstanbul Rotary'deki konuşmasında vermek istediği ana mesaj buydu. 
     
     







Laiklik, türban, CHP 


Ne icatlar var 


Mutsuz çoğunluk... 


Tayyip Erdoğan rüzgarı nasıl kesilir 


Kar helvası 


ABD'deki Musevi lobisi 


Laik ya da dinci olmak yetiyor mu 


Adım adım AB... 


Bir düşük sinerji toplumu öyküsü 


Sopa’ kültürü 


Beşiktaş ve şaibeli’ lig 


Eczacıbaşı'na göre sihirli formül yok 


ABD’de ekonomiyi kamu canlandırıyor 


Rakamlara ceza verilemez ki 


</TEXT>
</DOC>
