<DOC>
<DOCNO> 68525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sontur09.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Van'da El Kaide üyesi üç kişi yakalandı.. 
</HEADLINE>
<TEXT>

     İsrail'de intihar eylemi yapmak için sınırdan kaçak olarak Türkiye'ye giren dört El Kaide ölüm komandosu Van'da polis tarafından yakalandı. 
     Bir süre önce Türkiye'ye ulaşan bir bilgi notunda üç El Kaide militanının eylem yapmak üzere sınırdan Türkiye'ye sızdıkları bildirilmişti. 
     Bunun üzerine polis ve istihbarat birimleri alarma geçirilmişti. Van'ın Gürbulak ilçesinde yol kontrolu yapan polis ekipleri bir araçtan kuşkulandılar. Ancak araçtakiler dur ihtarına uymayarak kaçmaya başladılar. Yolda nefes kesen bir takip başladı. Kaçan araçtakiler Edremit ilçesi yakınlarında bir başka polis ekip otomobiline çarparak durabildiler. 
     Araçtan biri Suriye, biri Ürdün biri de Suudi Arabistan uyruklu üç kişi çıktı. Yakalanan kişiler ilk ifadelerinde El Kaide üyesi olduklarını ve Usame Bin Ladin'in askeri olduklarını itiraf ettiler. 
     Sanıkların otomobillerinde yapılan aramada Farsça yazılı belgeler ve bomba yapımını gösteren şemalar ele geçti. 
     Olayın duyulmasından sonra Amerikalı bir uzman ekip de El Kaide üyesi oldukları öne sürülen üç kişinin sorgusuna katılmak üzere hemen Van'a hareket etti. 
     Militanların sorgusunda İran üzerinden kaçak yollarla Türkiye'yi girdiklerini ve İstanbul'a gitmeyi amaçladıklarını söylediler. Militanlar İstanbul'da sahte pasaport ve kimlikler edinip İsrail'e geçmeyi planladıklarını ve Tel Aviv'de ses getirecek büyük bir intihar eylemine hazırlandıklarını söylediler. 
     Militanlarla ilişkili olarak Türkiye'de yardım ve yataklık yapan 6 kişi daha gözaltına alındı. 
     Yakalanan militanların El Kaide kamplarında özel olarak bomba eğitimi aldıkları ve birbirlerini eylem grubu oluşturduktan sonra tanıdıkları da ortaya çıktı. 
     
     Kimleri belirlendi 

     Van'da yakalanan ve El Kaide üyesi oldukları bildirilen 3 kişinin kimlikleri öğrenildi. 
     Van Emniyet Müdürlüğü ile İstanbul Emniyet Müdürlüğü'nün ortaklaşa düzenledikleri operasyon sonucu yakalanan 3 kişinin Ürdün, Suudi Arabistan ve Suriye uyruklu oldukları bildirildi. 
     Yurda kaçak yollarla giriş yapmaya çalışan El Kaide üyesi oldukları belirtilen 3 kişinin, Mustafa Hasan Yusuf Fehim 25 , Firaz Süleyman Ali Hejir 24 , Ahmet Muhammed Mustafa 25 olduğu anlaşıldı. 
     
     Operasyon İstanbul'a kaydı 

     İstanbul'da yakalanan bir kişi, Van'daki operasyonda gözlem altına alınan ve El-Kaide örgütü üyesi oldukları öne sürülen 3 kişiyle bağlantısı olduğu gerekçesiyle bu kente gönderildi. 
     Terörle Mücadele ve İstihbarat Şube müdürlüklerinin Yeşilköy'de düzenledikleri ortak operasyonda, yabancı uyruklu Ahmet Abdullah gözlem altına alındı. 
     Abdullah, El-Kaide örgütü üyesi oldukları gerekçesiyle Van'da yakalanan 3 kişiyle bağlantısı bulunabileceği gerekçesiyle sorgulanmak üzere bu ile gönderildi. 
     






</TEXT>
</DOC>
