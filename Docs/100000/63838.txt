<DOC>
<DOCNO> 63838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur16.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Ölüm yıldönümünde katillerden ikisi yakalandı 
</HEADLINE>
<TEXT>

     Batman'da dün terör örgütü Hizbullah'a yönelik gerçekleştirilen operasyonlarda yakalanan 7 kişiden 2'sinin ''Okkan suikastine'' katıldığı belirlendi. 
     Batman Emniyet Müdürlüğü'nden yapılan açıklamada, terör örgütü Hizbullah'a yönelik olarak dün yapılan 4 ayrı operasyonda, terör örgütü Hizbullah mensubu 7 kişinin, 4'ü uzun namlulu toplam 9 silah ile birlikte ele geçirildiği belirtildi. 
     Gözaltına alınan bu şahıslardan İbrahim Gürceğiz ve Mustafa Bozkurt'un geçen yıl Diyarbakır eski Emniyet Müdürü Gaffar Okkan ile 5 polis memurunun şehit edilmesi saldırısına katıldıklarının belirlendiği bildirildi. 
     Ele geçirilen 9 silahın yapılan balistik incelemesinde, bu silahların Adana, Batman ve Diyarbakır'da toplam 21 kişinin öldürülmesi ve 12 kişinin de yaralanması saldırılarında kullanıldığının belirlendiği anlatılan açıklamada, gözaltına alınan 7 teröristin sorgusunun sürdüğü kaydedildi. 
     






</TEXT>
</DOC>
