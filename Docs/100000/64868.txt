<DOC>
<DOCNO> 64868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur30.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Satanizm meclis gündemine girdi... 
</HEADLINE>
<TEXT>

     AK Parti milletvekilleri, gençleri intihara sürükleyen satanizm konusunda meclis araştırması açılmasını istedi. 
     AK Parti İstanbul Milletvekili İrfan Gündüz ve arkadaşlarının imzasıyla TBMM Başkanlığı'na verilen meclis araştırması önergesinde, son günlerde intihar olaylarıyla gündeme gelen, gençliği tehdit eden Satanizm ve benzeri sapık düşüncelerin, özellikle en gözde örgün eğitim kurumlarında ortaya çıktığı vurgulandı. 
     Kendi kültüründen koparılan, kendi tarihinden, milli ve manevi değerlerinden yoksun bırakılan gençlerin bu tür akımların pençesine düştüğü kaydedilen önergede, şu görüşlere yer verildi 
     ''Toplumumuz, yakın zamanlara kadar adını bile işitmediği inanç görünümlü çeşitli sapık akımların albenili ambalajlar içinde sunulmasıyla şaşkına dönmüştür. Bu düşünceler internet ortamına taşınmış ve sadece Türkiye çapında değil dünya çapında gençlerin birbirlerini cinayetlere tahrik ettikleri sanal bir cehennem meydana gelmiştir.'' Böylesine önemli ve güncel bir konunun sadece polis ve savcılara bırakılamayacağı belirtilen önergede, ''Gençliğimizi merhametsiz bir vahşete iten sebepler araştırılmalı ve gerekli tedbirler bir an önce alınmalıdır. Bu yönelişlerin neden kaynaklandığı, hangi sebeplerle ortaya çıktığı, nasıl taraftar topladığı, önlenmesi için ne gibi tedbirler alınması gerektiğine acilen ihtiyaç vardır'' denildi. 
     
     Satanizm 
     Meclis Araştırması önergesinin gerekçesinde, Şeytan'a tapınma şeklinde tanımlanan satanizmin, Ortaçağ Avrupa'sında, kilise ve engizisyon mahkemelerinin halka uyguladığı baskıya karşı bazı insanların kiliseye nefretini, alternatif bir inanç sistemi olarak ileri sürmesiyle ortaya çıktığı vurgulandı. 
     Satanizmin Macar asıllı Anton Szander Lavey isimli bir şahsın öncülüğünde kurulduğu kaydedilen gerekçede, bu kişinin Satanic Bible adlı kitabının, Satanist gruplarca kutsal kitap olarak benimsendiği ve satanizmin bir inanç ve hayat tarzına dönüştürülerek sembolik bazı ayin ve törenlerin ortaya konduğu anlatıldı. 
     






</TEXT>
</DOC>
