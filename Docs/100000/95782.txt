<DOC>
<DOCNO> 95782 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun05.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezarda bile köpeğinden ayrılmadı 
</HEADLINE>
<TEXT>

     ABD'de köpeğini çok seven bir kişinin, öldükten sonra köpeğinin yanına gömülme vasiyeti yerine getirildi. 
     Iowa eyaletinde ölen Jim Crovetti adlı kişinin külleri, Rottweiler cinsi köpeği Lady'nin bulunduğu Indianola'daki hayvan mezarlığına gömüldü. 
     Jim Crovetti ve Lady'nin, 9 yıl boyunca, güney Iowa'da ve kuzey Missouri'de, uyuşturucu kaçakçılarını araştırma ve okullara uyuşturucu karşıtı programları tanıtmayı içeren yerel güvenlik gücünde birlikte çalıştıkları belirtildi. 
     Crovetti'nin eşi Nancy, kocasının hayvan mezarlığına gömülme isteğinin yerine getirilmesine bazı insanların anlayış gösteremediğini, kocasının vasiyetinin bu olduğunu söyledi. Nancy Crovetti, ''Lady'nin öldüğü gün Jim'i de kaybedeceğimi düşündüm. Lady ve Jim, çok yakın arkadaşlardı. İkisi arasındaki bağ inanılmazdı. 
     Daima birlikteydiler'' dedi. 
     Köpeği Lady'yi kaybetmesinden 6 ay sonra, 69 yaşındaki Jim Crovetti'nin kalp krizi sonucu öldüğü belirtildi. 
     Nancy Crovetti, diğer köpekleri Kahlua ile aynı hayvan mezarlığına gömülmeyi vasiyet ettiğini de açıkladı. 
     





</TEXT>
</DOC>
