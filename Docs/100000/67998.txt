<DOC>
<DOCNO> 67998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/soneko05.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlette cep telefonu arama yasağı 
</HEADLINE>
<TEXT>

     Maliye Bakanlığı, kamu kurum ve kuruluşlarının telefonlarından, zorunlu ve başka türlü ulaşılamayan acil durumlar dışında cep telefonlarının aranmamasını istedi. 
     Maliye Bakanlığı 2002 bütçesinin uygulanmasıyla ilgili olarak bir talimat yayımladı. Resmi Gazete'de yayımlanan talimatta, kuruluşlardan kaynaklarını etkin olarak kullanmaları istendi. Bakanlık, bu amaçla kuruluşlara bir dizi talimat verdi. 
     Buna göre, elektrik, su ve yakıt kullanımında azami tasarruf sağlanacak, bu harcamaların 2002 yılı bütçesine bu amaçla konulan ödenekle sınırlı tutulması için her türlü önlem alınacak. Elektrik, su doğalgaz, telefon,akaryakıt ve yakacak gibi giderlerin faturaları zamanında ödenecek. Bu giderler için gereksinim duyulabilecek ek ödenekler kurum ve kuruluşların kendi bütçelerinden yapacakları tasarrufla sağlanacak. 
     Akaryakıt alımlarını 2002 yılı için tahsis edilen ödenek dahilinde yapacaklar ve 2002 yılı akaryakıt alım miktarı 2001 yılındaki miktarı geçemeyecek. 
     Telefon, araç telefonu, faks, çağrı cihazı, cep telefonu ve benzeri haberleşme araçlarının kullanımında Başbakanlığın yayımladığı tasarruf genelgesi kurallarına uyulacak. Genelgede belirtilen ünvanlar dışındakilere cep telefonu tahsis edilmeyecek. Bunlar için herhangi bir ödeme yapılmayacak. 
     Başka türlü ulaşılamayan acil ve zorunlu haller dışında cep telefonları aranmayacak. 
     Zorunlu kalınmadıkça demirbaş yenilenmesine gidilemeyecek. Yenileme gereğinin kaçılınmaz olması halinde ise demirbaş standartlarına uyulacak. 
     Kurum ve kuruluşlar Emekli Sandığı ve SSK prim ödemelerini erteleyemeyecek, bu amaçla verilen ödeneklerin yetersiz kalması durumunda bütçelerinin diğer harcama kalemlerinden tasarruf yaparak prim ödemelerini gerçekleştirecekler. 
     






</TEXT>
</DOC>
