<DOC>
<DOCNO> 80904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo15.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kocaelispor 0 - Galatasaray 2 
</HEADLINE>
<TEXT>

     Galatasaray Kocaelispor deplasmanından 3 puan ve Şampiyonlukla döndü. 
     İlk yarıda Hasan ikinci yarıda da Radu sarı kırmızılı takımı şampiyonluğa taşıyan golleri kaydetti. 
     
     İlk Devre 

     5. dakikada sağ kanattan gelişen Kocaelispor atağında, Aleks'in 
     ceza alanına ortaladığı topla Lazarov buluştu. Bu futbolcunun sert vuruşunda, top savunmaya çarparak kornere çıktı. 
     6. dakikada ev sahibi ekipten Aleks'in sağ kanattan kullandığı 
     köşe atışında, topla ceza alanı dışında buluşan Ayman sert vurdu. Bu top, üst direği sıyırarak dışarı çıktı. 
     13. dakikada sağ kanattan gelişen Kocaelispor atağında Aleks, topu 
     ceza alanındaki Serdar'a aktardı. Bu futbolcunun yakın mesafeden yaptığı kafa vuruşunda, top yandan auta çıktı. 
     15. dakikada konuk ekip mutlak bir gol pozisyonu yakaladı. Hasan, 
     sol kanattan taşıdığı topu Arif'e aktardı. Bu futbolcunun geç kalması üzerine, kalesini terkeden Ahmet Şahin topa sahip oldu. 
     35. dakikada Galatasaray'ın orta alanda kazandığı serbest vuruşu 
     Ergün kullandı. Bu futbolcunun ceza alanına gönderdiği pasla buluşan Ümit Karan'ın kafa vuruşunda, top üstten auta gitti. 
     39. dakikada ani gelişen Galatasaray atağında topla buluşan Arif, 
     kaleci Ahmet'in de çıktığını görerek aşırtma bir vuruş yaptı. Geriye doğru yükselen Ahmet, bu vuruşta topu çelme başarısı gösterdi. 
     42. dakikada Vedat'ın orta alandan gönderdiği topla, sağ kanatta 
     savunmanın arkasında Batista buluştu. Bu futbolcuyla karşı karşıya kalan kaleci Ahmet, zamanında çıkarak topu bloke etti. 
     Bu arada, Kocaelispor taraftarlarının bulunduğu bir tribünde olaylar çıktı. Numaralı B tribününde ise bir taraftarın sarı-kırmızı bayrak açması üzerine gerginlik yaşandı. 
     Hakem Metin Tokat'ın maçı durdurmasına neden olan olaylar sırasında, körfez ekibinin taraftarları koltukları sökerek sahaya fırlattı. Bu sırada bir taraftarın yaralı olarak alındığı ambülansla hastaneye götürüldüğü gözlendi. 
     Olaylar üzerine maçın orta hakemi Metin Tokat, 4. hakem Zafer Önder İpek'i yanına çağırarak anons yapılmasını istedi. 
     Anonsun ardından, yaklaşık 10 dakika duran maç olayların sona ermesi üzerine yeniden başladı. 
     Son saniyelerde konuk ekibin golü geldi. Arif'in sağ kanattan kale sahasına gönderdiği top, Hasan Şaş'ın şık bir kafa vuruşu sonucu filelerle buluştu 1-0. 
     Maçın ilk yarısı da bu skorla sona erdi. 
     
     İkinci Devre 

     İkinci yarıya beraberliğe ulaşmak için hızlı başlayan ev sahibi ekip, Lazarov ve Ayew'in yakaladığı pozisyonları değerlendiremeyince, beklediği gole ulaşamadı. Konuk Galatasaray, bu yarıda savunma ağırlıklı bir futbol anlayışla yayıldığı sahada, kontraataklarla gol aradı ve skoru artıran golü son dakikada buldu. 
     46. dakika ev sahibi ekipte Ayman'ın yerine Bülent oyuna 
     girdi. 
     52. dakikada Kocaelispor kale alanındaki karambolde, Serdar'ın 
     uzaklaştıramadığı topla buluşan Ayhan sert vurdu. Bu top, üst direğe çarparak auta çıktı. 
     53. dakikada ev sahibi ekipte Serdar, sağ kanattan topla ceza 
     alanına girdi. Pasını verdiği Lazarov'un vuruşunda, top üstten auta çıktı. 
     56. dakikada Kocaelispor'da, Lazarov'un yerine Ayew oyuna 
     girdi. 
     59. dakikada sol kanattan gelişen konuk ekip atağında, Hasan 
     Şaş'ın pasıyla ceza alanında Arif buluştu. Bu futbolcunun kafa vuruşunda, top yandan auta çıktı. 
     62. dakikada orta alandan gelişen ev sahibi takımın atağında, 
     Ahmet Arslaner yaklaşık 35 metreden sert bir vuruş yaptı. Kaleci Mondragon, bu topu son anda kornere gönderdi. 
     63. dakikada Kocaelispor kaptanı Nuri'nin sol kanattan gönderdiği 
     aşırtma topla Ayew sağ kanatta buluştu. Bu futbolcunun uygun pozisyondaki vuruşunda, top yandan auta çıktı. 
     66. dakikada Galatasaray taraftarlarının bulunduğu tribünlerde 
     yakılan meşaleler, oyun alanının sis bulutuyla kaplanmasına neden oldu. Hakem Metin Tokat, bu gelişme üzerine oyunu yaklaşık 2 dakika durdurdu. 
     68. dakikada Galatasaray'da Ümit Karan, yerini Niculescu'ya 
     bıraktı. 
     71. dakikada Kocaelispor kalecisi Ahmet Şahin'in, Niculescu'yu 
     ceza alanı içinde düşürmesi üzerine, hakem Metin Tokat penaltı noktasını gösterdi. Arif'in kullandığı vuruşta, kaleci Ahmet Şahin topu kornere çeldi. 
     73. dakikada Kocaelispor'da Aleks, yerini Cenker'e bıraktı. 
     77. dakikada Galatasaray'da Perez'in yerine Capone oyuna 
     girdi. 
     79. dakikada konuk ekipten Arif'in gönderdiği topla sol kanatta 
     buluşan Ergün, ceza alanına girmeden sert vurdu. Kaleci Ahmet, bu topu kornere çeldi. 
     81. dakikada Galatasaray'da Batista oyundan çıktı, Suat girdi. 
     86. dakikada Galatasaray'dan Victoria rakibine faul yapınca sarı 
     kart gördü. 
     90. dakikada Galatasaray'ın 2. golü geldi. Sol kanattan gelişen 
     atakta Arif, topu sağ kanatta boş bekleyen Niculescu'ya aktardı. Bu futbolcu, topu boş kaleye göndererek durumu 2-0 yaptı. 
     Maç, bu skorla sona erdi. 
     





</TEXT>
</DOC>
