<DOC>
<DOCNO> 66376 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sondun01.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD saldırırsa, Saddam İsrail nükleer reaktörünü vuracak 
</HEADLINE>
<TEXT>

     ABD'nin Irak'a yönelik bir askeri harekatta bulunması halinde, Saddam'ın, kitle imha silahları taşıyan kamikaze uçaklarının İsrail'in Dimona nükleer reaktörünü vuracağı öne sürüldü. 
     İnternette yayın yapan ''World Net Daily'' adlı sitede yer alan iddiaya göre, Saddam Hüseyin'i devirmeyi amaçlayan Amerikan askeri harekatının bu yaz gerçekleşmesi bekleniyor. Haberde, olası bir Amerikan saldırısına karşı koyamayacağını bilen Saddam'ın, kimyasal ve biyolojik silah taşıyan kamikaze uçaklarıyla İsrail ve Kuveyt'teki Amerikan ve müttefik hedeflerini vurmayı planladığı iddia edildi. Bu hedeflerin başında İsrail'in Dimona nükleer reaktörü geliyor. 
     Batılı istihbarat kaynakları Saddam Hüseyin'in elinde, 400 km menzile sahip 50 dolayında ''Al Hussein'' füzesi bulunduğunu, ancak bunların çok eski, füze rampalarının da neredeyse kullanılmaz halde olduğunu belirttiler. Kaynaklar ayrıca, Amerikan casus uydularının Irak füzelerinin izini sürekli araştırdığını ifade ettiler. Bu gerçekler karşısında Saddam, engel olamayacağı bir Amerikan askeri operasyonuna vereceği en iyi cevabın kitle imha silahları taşıyan uçaklarla yapılacak kamikaze tipi saldırılar olduğu sonucuna varmış bulunuyor. 
     İstihbarat kaynakları, Iraklı kamikaze pilotlarının Rus yapısı Mig-29 ve Su-24 savaş uçaklarıyla eğitim yaptıklarını da öne sürdüler. 
     Bu uçakların, Amerikan saldırısı başlar başlamaz, radar seviyelerinin altından uçarak Ürdün üzerinden İsrail'e ve güney Irak'tan Kuveyt'e yönelecekleri öne sürülüyor. 
     Uçakların, Basra Körfezi ile İsrail'de bulunan Amerikan hedefleri ile İsrail'in Dimona nükleer reaktörune saldıracakları da haberde kaydedildi. 
     






</TEXT>
</DOC>
