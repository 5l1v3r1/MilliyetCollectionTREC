<DOC>
<DOCNO> 63509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/siyaset/siy03.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardeş Öcalan Affedin silahları teslim edelim 
</HEADLINE>
<TEXT>

Güvenlik birimlerinin 12 maddelik muhtırasını yerine getirmeye hazır olduklarını belirten, PKK’nın sözde Başkanlık Konseyi üyesi Osman Öcalan, "Ama Türkiye’nin de yapması gereken 4 şart var" dedi 
     İHSAN DÖRTKARDEŞ DHA 

     PKK’nın sözde Başkanlık Konseyi üyesi Osman Öcalan, güvenlik birimlerinin örgüte yönelik 12 maddelik muhtırasını yerine getirmeye hazır olduklarını, ancak daha önce Türkiye’nin yapması gereken 4 şart bulunduğunu ileri sürdü. Örgütün yayın organı Medya TV’deki canlı yayına önceki gece telefonla katılan Öcalan, Emniyet’in bırakılmasını şart koştuğu 12 maddelik, PKK ismindeki ve yurtdışındaki kuruluşlarındaki "Kürdistan" kelimesinin kaldırılması, Medya TV’deki haberlerde Doğu ve Güneydoğu Anadolu’dan "Kürdistan" diye söz edilmemesi, Kürt Ulusal Kongresi’nin faaliyetlerine son verilmesi, örgüt yayınlarından "Kürdistan" haritasının kaldırılması, Kürtçe konuşma ve eğitim zihniyetinden vazgeçilmesi, PKK güçlerinin silahlarını bırakması gibi istekleri değerlendirdi. 
     
     Sadece bir halkı tanımlıyor 
     Öcalan, "Kürdistan" sözcüğünün coğrafik bir terim olduğunu, bölünmeyi içermediğini iddia ederken, "Kürt" kelimesinin de bir halkı tanımladığını vurguladı. "Kürtçe Eğitim Kampanyası"nın meşru olduğunu öne süren Öcalan, Türkiye’de dilekçe vermenin anayasal hak olduğunu dile getirerek, baroların, dilekçe hakkını engelleyenler için hukuki mücadele vermesini istedi. Ağabeyinin de, Hz. İbrahim gibi Şanlıurfalı olduğunu hatırlatan Öcalan, "Çağdaş İbrahim" nitelemesinde bulundu. 
     

</TEXT>
</DOC>
