<DOC>
<DOCNO> 65026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sonspo10.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Vah Trabzon vah... Briegel "Küme düşme tehlikesi yaşamayız.." 
</HEADLINE>
<TEXT>

     Trabzonspor Teknik Direktörü Hans Peter Briegel, bordo-mavili takımın ligde aldığı kötü sonuçların ardından bir suçlu aranıyorsa, suçlunun kendisi olduğunu söyledi. 
     Hans Peter Briegel, Mehmet Ali Yılmaz Tesisleri'nde düzenlediği basın toplantısında, lig öncesi bordo-mavili takımın taraftarlarına şampiyonluklardan sözedildiğini belirterek, ''Alınan bu sonuçları taraftara açıklamak zor. Bir suçlu aranıyorsa, suçlu benim çünkü takımın sorumlusu benim. Bu her yerde de böyledir'' dedi. 
     Profesyonel Futbol Disiplin Kurulu tarafından verilen 2 maçlık saha kapama cezası nedeniyle Tahkim Kurulu'na bugün başvurduklarını da kaydeden Briegel, ''Beklemediğimiz bir ceza aldık. Ben 1 maçlık bir saha kapama cezası bekliyordum. Tahkim Kurulu'nun bu cezayı hafifleteceğini umuyoruz. Ancak, ceza hafifletilmezse dış sahada yapacağımız 2 maç taraftarımızın yanımızda olmaması nedeniyle bir dezavantaj. Çünkü, Beşiktaş maçında olayları çıkaran 200-300 kişilik bir gruptu. Bizi bilen takıma sahip çıkan da bir kitle var'' diye konuştu. 
     Ligde aldıkları kötü sonuçların ardından bordo-mavili takımın düşebileceği biçimindeki söylentilerle ilgili olarak da Briegel, ''Trabzonspor'un düşme tehlikesiyle karşı karşıya kalacağına hiç inanmıyorum'' dedi. 
     Bordo-mavili takıma bazı yeni oyuncularının katılacağını umut ettiğini de belirten Briegel, eğer takıma takviye olmaması durumunda takımdaki mevcut oyuncularla yollarına devam edeceklerini bildirdi. 
     
     "Başarılı olduğumuz söylenemez" 
     Briegel, ligin 11. haftasında bordo-mavili kulüpte görev yapmaya başladığını hatırlatarak, şöyle devam etti 
     ''Trabzonspor sağlam bir zeminde değildi. 11 maç kaybedilen puanlar vardı. Biz de bu konuda olumlu değişikler yaptık. İlk yarı sonuna kadar bunda başarılı olduk. Ligin ikinci yarısında Beşiktaş ile yaptığımız karşılaşmanın ikinci yarısındaki kötü oyunumuz, bize pahalıya mal oldu. Ondan sonraki kısa dönemde bundan olumsuz etkilendik. Şu an başarılı olduğumuzu söyleyemeyiz. Bunları ortadan kaldırıp, lehimize dönüştürmek istiyoruz.'' Briegel, takım kaptanı Hami'nin Bursaspor karşılaşmasında oyundan alınmasıyla ilgili olarak, ''Hami'nin performansı çok üst düzeyde değildi. Hami iyi bir gününde değildi. Onun için kendisini oyundun aldım'' dedi. 
     Bordo-mavili kulübün yeni futbolculardan kurulu bir kadroya sahip olduğunu da ifade eden Briegel, ''Takıma sabır gösterilmeli. Gayet iyi yapılmış çalışmalar var. Daha iyisini yapmak için daha çok çalışacağız. 1 haftalık yenilgi sonrasında ''İstifa etmeyi düşünüyormusunuz biçimindeki soruyu ise gereksiz buluyorum'' diye konuştu. 
     






</TEXT>
</DOC>
