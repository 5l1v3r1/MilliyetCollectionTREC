<DOC>
<DOCNO> 65153 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/yazar/bila.html </URL>
<DATE> 2002/01/31/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Özkan'dan Kayseri dersi 
</HEADLINE>
<TEXT>

     Başbakan Yardımcısı Hüsamettin Özkan, ABD Hazine Bakan Yardımcısı John Taylor'ı kabulünde söze, "övünmek gibi olmasın" anlamında bir girişle başlıyor 
     "Sayın Taylor" diyor, "Ben hem Kayseriliyim, hem de iş dünyasından geliyorum. Türk ekonomisini iyi bilirim." 
     Özkan'ın, bu şakasını daha önce birkaç kez duymuş olan ABD'nin Ankara Büyükelçisi Pearson, gülerek Taylor'a, "Övünmek gibi olmasın ama ben Kayseriliyim" demenin Türkiye'de ne anlama geldiğini açıklıyor. 
     Taylor, espriyi anlayınca üçü de gülmeye başlıyorlar. 
     Özkan - Taylor görüşmesi böyle sıcak bir atmosferde başlıyor. 
     Taylor'ın, İstanbul'da iş dünyasıyla yaptığı temaslardan olumlu izlenimlerle ayrıldığını belirtmesinden sonra Başbakan Yardımcısı Özkan da şu değerlendirmeyi yapıyor 
     "Ekonomide daha önce bazı hatalar yapıldı. Bir miktar sıcak para kaçışı oldu. Arkasından 11 Eylül şokunun olumsuz etkileri geldi. Ancak her şeye rağmen Türkiye durumunu çabuk toparladı. Bu arada köklü reformlar yapıldı. Şimdi Bankacılık Yasası'nı da bugün yarın çıkaracağız ve mali sektör daha sağlam bir bünyeye kavuşacak. Üçlü koalisyon olmasına rağmen hükümet gerekli bütün önlemleri zamanında alabiliyor. Yasaları çıkarabiliyor." 
     Taylor da Türkiye'nin aldığı reform niteliğindeki kararlardan memnuniyet duyduklarını belirtiyor. 
     Görüşmeden sonra Özkan'ın edindiği izlenim, nabız yoklamaya ve durumu saptamaya gelen Hazine Bakan Yardımcısı Taylor'ın göstergelerden memnun ve umutlu olduğu yönünde. Bu havanın 4 Şubat'ta toplanacak olan IMF İcra Direktörleri toplantısında Türkiye'nin beklediği kredinin serbest bırakılması yönünde karar alınmasına katkıda bulunacağı düşüncesi hakim. 
     Başbakan Yardımcısı Hüsamettin Özkan'ın üzerinde durduğu bir diğer konu da bürokrasinin daha hızlı çalışması. Karar almaktan ve işlem yapmaktan korkmaması. Bakanlar Kurulu toplantısında, "İspanya'dan tren için alınan krediyi hangi bürokrat tutuyorsa ya imzalar ya da boş kağıda imza atar" biçiminde yaptığı çıkış, etkili olmuşa benziyor. Özkan'ın bu çıkışından sonra Hazine ile İspanya arasında yazışma yapılmış. Hazine Müsteşarı dün Özkan'ı ziyaret ederek bu konudaki gelişmeler hakkında bilgi verdi. Ardından, İspanya'nın Ankara Büyükelçisi de Özkan'ı aynı konuda ziyaret etti. 
     İspanya kredisinin devreye girmesinin bir diğer önemi de İspanya'nın Avrupa Birliği dönem başkanlığını yürütmesi. Başbakan Ecevit'in bu nedenle de söz konusu krediye işlerlik kazandırılmasını önemsediği belirtiliyor. 
     Özkan'ın bürokratları hızlı davranmaya yöneltmeye çalışırken, "korkan gitsin" diyerek şu uyarıyı yaptığı belirtiliyor 
     "Eğer iş yasalara aykırıysa imzalamaz ve gerekçesini yazarak geri çevirirsin. Ama yasalara aykırı değilse, bekletemezsin. Ekonominin buna tahammülü yok. Korkan gider, korkmayan gelir ama iş durmaz. İşleri durdurmaya kimsenin hakkı yoktur." 
     Bu sözlerden de anlaşılıyor ki, hükümet, imza atmaktan çekinen bürokrasiyi harekete geçirmeye çalışıyor. 
     
     







312 ve 159 


TRT Televizyonu 


Özkan'dan Kayseri dersi 


Davos nire, New York nire .. 


Arap'ın dişleri 


Neden gelmiyorlar 


Ege masaya yatırılıyor 


Değişimin adını koyalım 


312 ve 159 açmazı 


Tombalak'larla Tosuncuk'lar... 


Karzai ve Erdoğan'ın rol modeli 


Derviş'e alkış tufanı 


Dolar habere endekslendi 


Doğalgaz talipleri ortaya çıkıyor 


</TEXT>
</DOC>
