<DOC>
<DOCNO> 53357 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/yasam/yas07.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk buz kazası ucuz atlatıldı 
</HEADLINE>
<TEXT>

Erzurum yakınlarında buzlanan yolda takla atan otobüs şans eseri teker üstüne düşünce ölen olmadı 
     ERZURUM DHA 

     İstanbul'dan Ardahan'a giden Özlem Ardahan Seyahat'e ait otobüs önceki gün yola çıktı. Kaza ise, dün sabah saat 05.00 sıralarında Pasinler ve Köprüköy ilçeleri arasında yaşandı. Otobüs sürücüsü Nuri Gür, buzlanan eğimli ve bozuk yolda direksiyon kontrolünü yitirdi. Hızla kayan otobüs şarampole yuvarlandı ve takla attıktan sonra büyük bir şans eseri yine tekerleri üzerinde durdu. 
     
     'Sürücü hızlıydı' 
     Kazada yaralanan yolculardan durumları ağır olan 12’si yoğun bakıma alındı. Kazayı hafif sıyrıklarla atlatan sürücü Gür ile yedi yolcu ise ayakta tedavi gördükten sonra taburcu edildi. Yaralı yolcular, sürücü Gür'ü suçlayarak, "Şoför Pasinler'i geçtikten sonra dengesiz gitmeye başladı. Hızı fazlaydı. Tekerleri üzerinde durmasa, hepimiz ölürdük" dedi. 
     
     



 YAŞAM 



















</TEXT>
</DOC>
