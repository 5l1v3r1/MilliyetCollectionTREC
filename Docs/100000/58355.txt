<DOC>
<DOCNO> 58355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sontur12.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Organ bağışına ikna eden doktorlar ödüllensin" 
</HEADLINE>
<TEXT>

     Sağlık Bakanı Osman Durmuş, insanları, organ bağışı için ikna edebilen doktorların ödüllendirilmesini istediğini belirterek, ''Bunun için yasal zemin hazırlanmalıdır'' dedi. 
     ''1. Türkiye Yüksek İhtisas Eğitim ve Araştırma Hastanesi Günleri kapsamındaki, ''Transplantasyon'' konulu uluslararası toplantı, Dr. 
     Kemal Bayazıt Eğitim ve Sosyal Tesisleri Konferans Salonu'nda yapıldı. 
     Toplantının açılışında konuşan Sağlık Bakanı Durmuş, etik dışı yollarla toplanan, Türk insanlarına ait kan örneklerinin ABD'ye gönderildiğini hatırlatarak, şöyle dedi 
     ''Türkiye'den ABD'ye giden doku tahlilleri, Türkiye'nin elinde olmalı. Türk insanlarının kanları dışarıya götürülmüştür. Hala bu kanların kimlik bilgileri Türkiye'ye verilmemiştir. Etik yollar dışında ABD'ye gönderilen 120 bin kan örneğinin kimlik bilgilerinin Türkiye'ye gelmesi gerekir. Bunun için yasal yollara başvuracağız.'' Durmuş, organ nakline ilişkin görüşlerini açıklarken de bunun için bilgi, beceri ve özgüvenin yanı sıra ''yürekli insanlara'' ihtiyaç bulunduğunu söyledi. Organ naklinin, olumsuz etkilere karşı mücadele azmi gerektirdiğini de vurgulayan Durmuş, hastanın anestezi sürecini, ameliyat sırasında veya ameliyat sonrasındaki kayıp riskini göze alan hekimin, yürekli bir insan olduğunu kaydetti. 
     Türkiye'de ilk kalp naklini gerçekleştiren Prof. Dr. Kemal Bayazıt'a teşekkür eden Durmuş, Türkiye'de böyle fedakar doktor sayısının artırılması gerektiğini söyledi. 
     Türkiye'de bugün, açık kalp ameliyatları ve organ nakillerinin rahatlıkla yapıldığına dikkati çeken Durmuş, ''Türkiye bu noktaya kolay gelmedi. Türkiye, ekonomik kaynakları sınırlı bir ülke ve sağlığa da her zaman bu kısıtlı bütçeyle kısıtlı imkan tanıyan bir ülke. Hastaneler, doktorlar çoğu zaman bu kaynakları kendileri yarattı ve bazı zamanlarda bunun için araştırmaya, soruşturulmaya tabi tutuldu'' diye konuştu. 
     
     Organ bağışına ikna etmeliyiz 
     Sağlık Bakanı Durmuş, Türkiye'de İslami ve insani değerlerin gelişmiş olduğunu belirterek, ''İslam dinine göre aslolan ruhtur. 
     Öldükten sonra beden çürümeye mahkumdur'' dedi. Bu değerlerle bağlantılı olarak organ bağışı sayısının artması gerektiğine işaret eden Durmuş, doktorları, bu konuda hasta yakınlarını ikna etmeye çağırdı. Durmuş, şunları kaydetti 
     ''İnsanları, hasta yakınlarını organ bağışına ikna etmek birincil görevimiz olacaktır. Organ bağışı için ikna edebilen doktorların ödüllendirilmesini istiyorum. Bunun için yasal zemin hazırlanmalıdır. 
     Hastaneler ve bakanlık, transplantasyon konusunda emek veren doktoru ödüllendirmelidir. Hastaneler bunu yapamıyorsa ben bakanlık kaynağından bu doktorları ödüllendirmek isterim.'' Osman Durmuş, organ bağışı yapanların veya buna karar verenlerin ödüllendirmesinin ticari bir yaklaşım olarak değerlendirilebileceğini ifade ederek, ikna eden doktorların ödüllendirilmesinin daha uygun olacağını söyledi. Doktorlardan, ''Organ bağışına ben karışmam'' gibi pasif direnişte bulunmamalarını isteyen Durmuş, ''Eğer imkan varsa organların çürümesine göz yummayın'' diye konuştu. 
     
     Organ israfı 
     Organ naklini, ''tıbbın olmazsa olmaz zirve noktası'' şeklinde nitelendiren Durmuş, organ israfına gidilmemesini de isteyerek, şöyle devam etti 
     ''Bir hastanede organ bağışı izni alınmış donörün sadece bir organının kullanılarak, diğerleri israf edilmemelidir. Diğer hastanelerle koordinasyon halinde bütün organlar kullanılmalıdır. 
     Haris davranıp Bana ne diyen, organları kullandırmayıp israf eden hastaneler hakkında kanuni yolla 'hakkın gasp edilmesini' takip edeceğiz. Beyin ölümü gerçekleşen hastalar, 'Organ Nakli Koordinasyon Kurulu'na haber verilmelidir. Kurul üyelerinin aileyi iknası mümkün olabilir.'' Durmuş, organ bağışı konusunda verdikleri destekten dolayı Milli Eğitim Bakanlığı'na ve Diyanet İşleri Başkanlığı'na teşekkür etti. 
     Türkiye'de her türlü organ naklinin yapılabildiğine dikkati çeken Durmuş, yurtdışına giden her 10 hastanın yaptığı harcamaya karşılık bir ambulans helikopter alınabileceğini belirtti. 
     Türkiye Yüksek İhtisas Eğitim ve Araştırma Hastanesi Başhekimi Doç. Dr. Oğuz Taşdemir de konuşmasında, hastanenin organ nakli konusunda gösterdiği gelişmeyi anlattı. 
     Konuşmaların ardından Durmuş, Türkiye'de ilk kalp naklini gerçekleştiren, eski Türkiye Yüksek İhtisas Hastanesi Başhekimi Dr. 
     Kemal Bayazıt'a teşekkür plaketi verdi. İlk kalp naklini gerçekleştiren ekipte yer alan doktorlar da teşekkür plaketlerini Ankara Valisi Yahya Gür'den aldı. 
     






</TEXT>
</DOC>
