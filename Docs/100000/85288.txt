<DOC>
<DOCNO> 85288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo02.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalyasporlu futbolcular kapış kapış... 
</HEADLINE>
<TEXT>

     Birinci Süper Futbol Ligi'nden düşen Antalyaspor'un futbolcularına büyük ilgi var. 
     Ligde geçen sezon 6 teknik direktörle çalışan ve başarısız bir grafik çizerek ligden düşen Antalyaspor'da futbolcular, Birinci Süper Lig takımlarıyla, Avrupalı kulüplerin gözdesi oldu. 
     Antalyasporlu Burhan, Selahattin ve Hüseyin Cimşir, Trabzonspor ile anlaşarak ön prokotol imzalarken, Antalyaspor'un golcü futbolcusu Atilla Birlik'in de Trabzonspor ile anlaşmak üzere olduğu bildirildi. Atilla Birlik'in, başta Bursaspor olmak üzere Birinci Süper Lig takımlarından birçoğunun da transfer listesinde yer aldığı öğrenildi. Atilla'nın, Almanya İkinci Ligi kulüplerinden bazılarıyla da temas halinde olduğu, edinilen bilgiler arasında bulunuyor. 
     Antalyaspor'un orta alan oyuncularından Uğur Yasan, Kocaelispor ile anlaşırken, bir başka golcü futbolcu Saffet Akyüz'ün de Fransa'da bir İkinci Lig kulübüyle anlaştığı belirtildi. 
     Antalyaspor'dan ayrılmaya hazırlanan futbolcular arasında Guinchev ve Şenol da bulunuyor. Bu 2 futbolcunun Göztepe Kulübü ile anlaşmak üzere olduğu kaydedildi. 
     Antalyaspor'un geçen sezon kiralık olarak kalesini koruyan Kingston'un, Fatih Terim tarafından, Galatasaray'ın sezon hazırlık kampına katılmasının istendiği belirtiliyor. Terim'in, bu futbolcunun Galatasaray'da kalıp kalmayacağına kamp sonrası karar vereceği bildirildi. 
     Antalyaspor Kulübü Basın Sözcüsü Murat Bulat, Antalyasporlu futbolculara österilen ilginin normal olduğunu belirtti. Bulat, ''Antalyaspor, zaten ligin en iyi takımlarından biriydi ve düşmeyi hak etmemişti. O nedenle kulüplerin, bu futbolcuları istemesi doğal bir sonuç'' diye konuştu. 
     Bu durumun yönetimin başarısız olduğu anlamında algılanmasının doğru olmayacağı görüşünü de savunan Bulat, birkaç genç oyuncu dışında eski futbolcularla anlaşmaktan yana olmadıklarını da kaydetti. 
     Bulat, Antalyaspor'da geçen yıl sorun yaratan bazı futbolcuların, boş sözleşmeye imza atsalar da tutulmayacaklarının altını çizerek, bunlardan birinin kaleci Adnan olduğunu sözlerine ekledi. 
     





</TEXT>
</DOC>
