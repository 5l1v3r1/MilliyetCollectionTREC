<DOC>
<DOCNO> 88366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur07.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil yine sahnede Sağ kolu gözaltına alındı... 
</HEADLINE>
<TEXT>

     Susurluk skandalının baş aktörü Yeşil, uzun bir sessizlikten sonra bir kez daha sahneye çıktı. 
     Bursa Büyükşehir Belediyesi ve Bursaspor Kulübü Başkanı Bilenser'in tabancayla vurulması olayıyla ilgili olarak Yeşil'in sağ kolu gözaltına alındı. 
     Bursa Büyükşehir Belediyesi ve Bursaspor Kulübü Başkanı Erdoğan Bilenser'e yapılan saldırıyla ilgili olarak aranan Zakir Selvi, Avusturya asıllı sevgilisi ile birlikte yakalandı. 
     Alınan bilgiye göre, polis Zakir Selvi'nin sevgilisi Avusturya asıllı Ayşe Reich'i izlemeye aldı. Genç kadını takip eden polisler Zakir Selvi'yi Tarabya'da yakalayarak, Organize Suçlar Şube Müdürlüğü'ne götürdüler. 
     Polis yetkilileri, Zakir Selvi'nin yanısıra 5 kişinin daha gözlem altına alındığını ifade ettiler. 
     Yetkililer, hakkında saldırıya azmettirdiği gerekçesiyle gıyabi tutuklama kararı bulunan Zakir Selvi'nin Bursa'ya gönderileceğini ifade ettiler. 
     Bilenser'e silahlı saldırıda bulunduğu gerekçesiyle Mahmut Bulut'u Bursa'da tutuklayan mahkeme, Bulut'u saldırıya azmettirdiği iddia edilen eski sabıkalı Zakir Selvi hakkında da gıyabi tutuklama kararı çıkartmıştı. 
     Bilindiği gibi Yeşil kod adıyla tanınan Mahmut Yıldırım, Susurluk skandalının patlamasından sonra ortadan kaybolmuştu. Kimi çevreler Yeşil'in öldürüldüğünü öne sürerken kimisi de Güneydoğu'da faaliyetlerine devam ettiğini iddia etmişti. 
     





</TEXT>
</DOC>
