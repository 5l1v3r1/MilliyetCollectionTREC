<DOC>
<DOCNO> 75989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko07.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz ''fast food'' devini de vurdu... 
</HEADLINE>
<TEXT>

     Burger King-TAB Gıda Sanayi ve Ticaret A.Ş Genel Müdürü Galip Yorgancıoğlu, fastfood hazır yemek 
     tüketiminde düşüşün devam ettiğini belirterek, yılın son çeyreğinde bir düzelme beklemelerine karşın, esas beklentilerinin 2003 yılı olduğunu söyledi. Yorgancıoğlu, Türkiye'de serbest ekonomiye geçişle birlikte hızlı bir gelişme gösteren perakende sektörü içindeki ''Fastfood'' tüketiminin, 2000 yılı sonunda kendini gösteren ekonomik kriz sonucu küçülme sürecine girdiğini bildirdi. Kriz nedeniyle tüm sektörlerde olduğu gibi ''Fastfood'' sektöründe de arzu edilmeyen sonuçların ortaya çıktığını anlatan Yorgancıoğlu, bu dönemde tüketici kaybına uğradıklarını, pazarlama stratejilerinde ''A, B, C1, C2, D ve E'' olarak adlandırılan tüketici gruplarından, ''alt gelir'' grubundaki E grubunun tamamen, D grubunun da yarısının, ''Fastfood'' tüketimini terk ettiğini belirtti. Yorgancıoğlu, hem krizin başladığı 2000 yılına, hem de geçen seneye göre satışlardaki düşüşün devam ettiğini kaydederek, şunları söyledi ''Satışlarımız, geçen seneye nazaran yüzde 20-25 daha aşağıda. Bu, krizin bitmediğini gösteriyor. Tabi, perakende sektörü, tamamiyle tüketicinin cebindeki parayla ilgili. Bu sene ücretler, genelde enflasyon kadar artmadığı için tüketiciler de reel olarak harcadığı parayı düşürdü. Yılın son çeyreğine doğru bir iyileşme olabilir.'' Krizin devam etmesine karşın, geçen seneye göre daha umutlu olduklarını anlatan Yorgancıoğlu, ''Türk ekonomisindeki büyüme ve geleceği tahmin edilen 13 milyon turistten ciddi beklentimiz var. Ekonomide de beklenen gelişme olursa, bu seneyi, geçen seneye göre daha karlı kapatacağımızı umuyorum. Ama bu kriz bitti anlamına gelmiyor. Bizim esas beklentimiz, 2003 yılıdır'' dedi. İşletme karlılığı açısından, 2001'i çok az bir karla kapattıklarını ifade eden Yorgancıoğlu, krizin etkilerini hafifletebilmek için işletmelerde verimliliği ve tasarrufu ön plana aldıklarını söyledi. Yorgancıoğlu, şirket olarak, bundan sonra kar getirmeyen restoran açmamakta kararlı olduklarını belirterek, ''Verimlilik çalışmaları sonucu, geçen sene 5, bu sene 3 restoranımızı kapattık. Şu anda, 24 ayrı şehirde 109 restoranımız var. Hala bütün restoranlarımız mercek altında'' diye konuştu. Yorgancıoğlu, krizi aşma konusundaki stretejilerine olduğu kadar ürünlerine de güvendiklerini dile getirerek, Burger King'in araştırmalarda Türk damak tadına çok uygun bir mamül olarak ortaya çıktığını, ekonomideki iyileşmeyle birlikte kaybettikleri tüketicileri yeniden kazanacaklarını ifade etti. 
     






</TEXT>
</DOC>
