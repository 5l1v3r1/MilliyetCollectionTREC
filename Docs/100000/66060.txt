<DOC>
<DOCNO> 66060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo12.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum ''Uzun süreli sözleşme önerisinden onur duyarım'' 
</HEADLINE>
<TEXT>

     Beşiktaş Teknik Direktörü Christoph Daum, yönetim kurulunun kendisiyle uzun yıllar çalışma önerisinden şeref duyacağını belirtti. 
     Alman teknik adam, siyah-beyazlı kulübün resmi internet sitesi ''www.besiktasjk.com''da yayınlanan haftalık yorumunda, kulüpte yaklaşan seçim dönemi öncesindeki atmosferin takımı etkilememesini ümit ettiğini vurgulayarak, şunları kaydetti 
     ''Yaklaşan seçim döneminin atmosferinin takımı etkilememesini ümit ediyorum. Sözleşmemin uzatılması ile ilgili hususun da seçim mücadelesi sırasında gündemde kalmamasını arzu ediyorum. O nedenle bu konuyu seçimlerden sonra konuşmayı düşünüyorum. Ancak bana Beşiktaş Jimnastik Kulübü ile uzun yıllarca çalışmamın önerilmesinden şeref duyarım.'' 
     
     Olumlu gelişmeler 

     Alman teknik adam, ligde son 2 haftada 4 puan kaybetmelerine rağmen, işin olumlu yönüne baktıklarını belirterek, şöyle dedi 
     ''Bu tür maçlardan sezon başına göre 4 puan daha fazla alabilmiş olduğumuzu görüyorum. Ayrıca artık oyuncuların maaş ve prim ödemesi probleminin de gündemden kalkmış olmasından dolayı daha çok futbol üzerine konsantre olabileceğiz.'' 
     
     Kupa maçı önemli sınav 

     Christoph Daum, Gaziantepspor ile yarın deplasmanda yapacakları Türkiye Kupası çeyrek final maçına da değinerek, ''Bu kupa maçı bizim için önemli bir sınav olacak ve her oyuncumuz kendisini bir final oyuncusu olarak ispat etme fırsatı bulacaktır'' dedi. 
     Alman teknik adam, yarınki maçla ilgili olarak şu görüşlerini aktardı 
     ''Her iki takım için de yarı finale çıkmak önemli bir hedef ve Gaziantepspor bu maçta saha avantajını kullanmak isteyecektir. Son maçlarımızda ortaya koyduklarımızı her alanda artırarak bu maçı almalıyız. Uzatma dakikalarına ve olası penaltı atışlarına kendimizi hazırlamalıyız. Bu kupa maçı bizim için önemli bir sınav olacak ve her oyuncumuz kendisini bir final oyuncusu olarak ispat etme fırsatı bulacaktır. Bu gerilimli maçı sinirlerine hakim olan taraf, oyun disiplinini koruyan taraf kazanacaktır. Beşiktaş olarak bu sınava girmiş olmaktan dolayı sevinçliyiz ve hazırız.'' 
     
     "El ele çalışacağız.." 

     Samsunspor ile yaptıkları son maçta, takımının maçın birinci saniyesinden son saniyesine kadar yüksek bir motivasyon ile oynadığını anlatan Daum, haftalık yorumunda şu ifadeleri kullandı 
     ''Tüm üstün oyunumuza rağmen yine de oyunu çözecek galibiyet golü bir türlü gelmedi. Belirli anlarda daha incelikli davranmamız gerekiyordu. Bununla, paslarda, ortalarda ve serbest koşularda gerekli olan titizliği kastediyorum. Birçok gol olasılığını hatalı bir pas, veya nötral bir orta ile değerlendiremedik. Oyunumuzun kalitesini yükseltmek için oyuncu-teknik direktör el ele çalışacağız. Bir maçın üç veya bir puanla kapatılması bazen küçük bir ayrıntıya bağlı olabiliyor. Görünüşte üstünlük bazen gevşekliğe sebep olabiliyor. 
     Bazen, gerek oyuncular, gerek seyirciler bir şekilde bir golün geleceğini düşünüyorlar, ancak gol otomatik olarak gelmez, golü hedefe yönelik bir şekilde 10 oyuncu birlikte hazırlar ve sonunda biri golü atar. Bana böyle maçlardan sonra mazeret olarak şanssızlığı göstermek her zaman zor gelmiştir. Bunun yerine genel oyun planları ve rafine oyun düzeni üzerinde çalışmak daha doğru olur.'' 
     






</TEXT>
</DOC>
