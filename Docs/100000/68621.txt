<DOC>
<DOCNO> 68621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/yazar/pulur.html </URL>
<DATE> 2002/02/20/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Saracoğlu'ndan Aziz Yıldırım'a... 
</HEADLINE>
<TEXT>

     EĞER, ruhun şad olması deyiminin anlamına inanıyorsanız, geçtiğimiz hafta, merhum Şükrü Saracoğlu'nun ruhunun şad olduğundan emin olmalısınız. 
     Çünkü O'nun Fenerbahçe'ye malettiği "top sahası," bugün Türkiye'nin en büyük ve görkemli "stadyumu" oldu. 
     
     CUMARTESİ günü bu stadyumu dolduran binlerce kişiden acaba kaçı "Şükrü Saracoğlu"nun kim olduğunu biliyordu .. 
     
     ŞÜKRÜ Saracoğlu, Cumhuriyet'in ilk hükümetlerinin Milli Eğitim, Adalet, Maliye, Dışişleri Bakanı'dır, Başbakan'dır, Millet Meclisi Başkanı'dır. 
     
     1920'li yıllarda bu sahaya "Ünion Clup Sahası" denilirdi, saha "İttihat Spor"un elindeydi, bu kulüp, İttihat Terakki'nin kurduğu Altınordu'nun devamı sayılıyordu. 
     
     FENERBAHÇELİLERİN Sahayı bize satın " ısrarları fayda vermeyince, Şükrü Saracoğlu tek maddelik bir kanun teklifiyle sorunu halletti. Kanun, "Bir semtte, birden fazla spor kulubü varsa, üyesi daha fazla olan kulüp faaliyetlerine devam eder" diyordu. Elbette Kadıköy'de Fenerbahçelilerin sayısı ile İttihat Sporluların sayısını karşılaştırmak bile mümkün değildi. 
     Bundan sonra önce İttihat Spor'un sahası Milli Emlak'a geçti ve sonra da bu saha "1 lira" yazıyla da "bir lira" bedelle Fenerbahçe'ye satıldı. 
     Bu işlemler sırasında Saracoğlu'nun Maliye ve Adalet Bakanı olduğunu söylemeye gerek var mı 
     
     ŞÜKRÜ Saracoğlu böyle bir Fenerbahçeliydi... 
     2. Cihan Savaşı'nın en buhranlı günlerinde "Bir haftalık yorgunluğumu, Fenerbahçe'yi seyrederken unutuyorum" diyecek kadar Fenerbahçeliydi. 
     
     SOLAÇIK Halit Deringör'ün kendi sahasından aldığı topla rakip sahayı geçip, attığı golü ofsayt diye iptal eden hakemin lisansını iptal ettirecek kadar Fenerbahçeliydi. 
     
     ANKARA'daki bir maçta, kendilerine verilen davetiyeleri eşe dosta dağıtıp içeri alınmayan Fenerbahçeli futbolcuları, gişeden kendi parasıyla bilet aldırıp içeri sokacak kadar Fenerbahçeli ve "Açın kapıyı başkanı olduğum kulübün futbolcuları içeri girsin " demeyecek kadar da ciddi bir Başbakan'dı... 
     
     17 yıl başkanlığını yaptığı Fenerbahçe'nin maçlarına, iktidardan ayrıldıktan sonra sade bir vatandaş gibi, sıraya girecek kadar Fenerbahçeliydi. 
     
     FENERBAHÇE'NİN başkanlarından Faruk Ilgaz'ın anlattıkları da unutulur gibi değildir. 
     Şükrü Saracoğlu, ilerlemiş yaşında, Fenerbahçe'nin bir maçına gelir, partisi ve kendisi iktidarda değildir, elinde bastonu ve bileti vardır, kuyruğa girer, Faruk Ilgaz onu görünce şaşırır, koşar gelir, ısrarla şeref tribününe çıkartır. Saracoğlu'nun gözlerinden süzülen iki damla yaş, Fenerbahçe sevgisinin simgesidir, "Hakkımı helal ettim " der gibidir. 
     
     EVET, Şükrü Saracoğlu'nun ruhu şad olmuştur. 
     Aziz Yıldırım ve arkadaşları, önce stadyuma onun adını vererek, sonra da stadyumu ona layık, görkemli bir hale getirerek ruhunu şadetmişlerdir. 
     Bundan sonra oraya gidenler, hem Şükrü Saracoğlu'nu rahmetle anmalı, Aziz Yıldırım ve arkadaşlarını da asla unutmamalıdırlar. 
     Kurumların temelinde sadece maddi değerler yoktur, kurumları kurum yapan vefadır, geçmişe saygıdır. 
     Bugünkü Fenerbahçe yönetimi, tarihe bu özellikleriyle geçecektir. 
     
     







'Atatürkçü parti' 


İncil yasağı... 


İdam cezası 


Kriz pastası 


Masa ve medya 


Gençler niye mutsuz 


Krizin yıldönümünde Erçel'in mektubu 


Kıskançlık üzerine kadınlar söyleşisi 


Bir Aktaş varmış... 


Bir’e yakalama emri çıktı 


Saracoğlu'ndan Aziz Yıldırım'a... 


Vakıfbank’ın Data Room’una girebilmek 


Birinci cemre, havaya... 


Tirilyeli Emil İsmail’ 


</TEXT>
</DOC>
