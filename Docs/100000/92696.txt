<DOC>
<DOCNO> 92696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur09.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da şişmanlık güzellik gibi görününce... 
</HEADLINE>
<TEXT>

     Van ve çevresindeki yetişkinlerin yüzde 45'inin şişman obez olduğu, bunun da bölge insanının şişmanlığı güzellik olarak algılamasından kaynaklandığı bildirildi. 
     Van Devlet Hastanesi Diyabet, Tansiyon ve Obezite Merkezi sorumlusu Dr. İlhami Gültepe, merkezde yaptıkları araştırmada, bölge insanının yüzde 45'inin obez olduğunu belirlediklerini, bunun da Türkiye ortalamasının üzerinde olduğunu kaydetti. Gültepe, üç pratisyen hekim ve iki hemşirenin çalıştığı, iki yıl önce kurulan merkezde, şimdiye kadar 2 bin obezin tedavi edildiğini, bütün hastaların doğru yöntemlerle istenilen kilolara kavuştuklarını söyledi. 
     Gültepe, bölgede şişmanlığın özellikle kadınlarda sık görüldüğüne işaret ederek, ''Bölge insanı şişmanlığı güzellik olarak kabul ediyor. Buradaki en büyük hedefimiz şişmanlığın güzellik olarak kabul edilmesi anlayışını yıkmak'' dedi. 
     Obezitenin genel olarak yaşam süresini kısaltan bir hastalık olduğuna dikkati çeken Gültepe, obeziteyi güzellik olarak kabul eden bölge insanının bunun, şeker ve kalp gibi hastalıklara neden olduğunu bilmediğini kaydetti. 
     Merkeze gelen hastalara dünyanın en çok obeziteden kaynaklanan hastalıklarla mücadele ettiğini anlattıklarını belirten İlhami Gültepe, şunları söyledi 
     ''Burada, hastalarla bire bir görüşmeye daha çok ağırlık veriyoruz. Tedaviye öncelikle obezite ile ilgili kafalarda oluşan yanlış düşünceleri silmekle başlıyoruz. İnsanları mucizevi yöntemlerle sağlıksız bir şekilde zayıflatmak yerine, en doğru yöntemlerle sağlıklı bir şekilde adım adım zayıflamalarını sağlıyoruz.'' Gültepe, bölgede sık görülen obezite konusunda, toplantılarda halkı bilgilendireceklerini belirterek, şunları anlattı 
     ''Van Valiliği'nden aldığımız izinle, bilgilendirme toplantılarına öncelikle kamu kurum ve kuruluşlarından başlayacağız. Daha sonra halka yönelik toplantılar düzenleyeceğiz. Van'daki toplantıların ardından Bitlis'te çalışmalarımızı sürdüreceğiz. Bu çalışmalar sırasında obez taraması da yapacağız.'' 
     





</TEXT>
</DOC>
