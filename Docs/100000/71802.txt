<DOC>
<DOCNO> 71802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/son/sondun06.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide militanlarının sığındığı mağaralarda TV bile var.. 
</HEADLINE>
<TEXT>

     Afganistan'ın Arma dağlarında El Kaide militanlarının sığındığı mağaralarda elektrik ve televizyonun bile bulunduğu, militanların sonuna kadar savaşmaya hazır oldukları öne sürüldü. 
     Amerikan Newsweek dergisi, doğudaki Arma mağaralarında El Kaide tarafından bir hafta alıkoyulduğunu söyleyen bir Afgan TV tamircisine dayanarak, militanların güneş panelleri kullanmak suretiyle elektrik elde ettiklerini yazdı. 
     Abdurrahman Beheşti adlı Afgan'ın anlattıklarına göre, değişik girişleri bulunan mağaraların duvarları halı, kilim ve köpüklü dolgu malzemesiyle kaplı. Böylece dışarda patlayan bombaların gürültüsünün içeriye etkisi azaltılmaya çalışılıyor. Afgan tamirciye göre, El Kaide militanları mağaralarda TV izliyebiliyor, radyo dinleyebiliyor ve ''tavşan kanı'' çay demleyerek içebiliyor. 
     Tamirci, Şah-ı Kot köyü yakınlarındaki mağaralarda yaşayan militanların çoğunun Afgan olduğunu, aralarında Çeçen ve Arapların da bulunduğunu söyledi ve ''İçlerinde bir Arap vardı ki, onun yeri ayrıydı, zira ona çok saygı gösteriyorlar, elini öpüyorlardı'' dedi. 
     Kendi anlattığına göre, çanak anten takması için bir hafta mağaralarda El Kaide tarafından rehin tutulan Beheşti, ''Beni, Amerikalılara mesaj iletmem için saldılar. Ya savaşı kazanacaklarına ya da şehit olacaklarına inanıyorlar. Teslim olmaya niyetleri yok'' diye konuştu. 
     Amerikan kuvvetleri, Afgan birliklerinin de desteğiyle günlerdir Arma dağlarını bombalıyor. ''Anakonda'' adı verilen operasyonda amaç, dağlara kaçan El Kaide ve Taliban milislerini ortadan kaldırmak. 
     
     Direniş azalıyor 
     Bu arada, uluslararası terörle mücadele ittifakı, El Kaide'nin Arma'daki direnişinin zayıfladığını düşünüyor. 
     Kabil'in kuzeyindeki Bagram üssünde açıklama yapan ittifak sözcüsü Bryan Hilferty, ''Dokuz gün önce Anakonda başladığında düşman geniş bir alana sahipti, şimdi bu bölgeler elimizde'' dedi. 
     Sözcü, son 72 saat içinde Amerikan ve müttefik güçlerinin yoğun ateşle karşılaşmadığını söyleyerek, ''Direniş zayıflamışa benziyor'' diye konuştu. 
     






</TEXT>
</DOC>
