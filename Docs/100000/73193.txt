<DOC>
<DOCNO> 73193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/spor/ybilgic.html </URL>
<DATE> 2002/03/18/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
90 dakika 
</HEADLINE>
<TEXT>

     Lorant yine dört forvetle sürdü takımını sahaya. Anlaşılan prensipleri tecrübelerinin önüne geçmişti. Altı haftadır kazanırken bile sesi kesilmeyen bir "şanzımana" sahip ekibinden en büyük rampayı çıkmasını istiyordu. 
     11. dakikada Rapajc'in defanstan seken ortasını iyi takip ederek, 15 kişi arasından geçirip filelere yollayan Serhat ile Fenerbahçe avantajı yakaladı. Ancak bu gol sahadaki futbolcuların kazanma isteği ve mücadele gücünü yarı yarıya düşürdü. Rapajc bu kez sol çizgide oynuyor, isteği ve oyun disipliniyle de göze batıyordu. Ancak usta Hırvat'ın kullandığı topların hiçbiri takım arkadaşları ile buluşmadı. Ortada bir "balans" sorunu vardı. 
     15. dakikada Şakiri'nin pozisyonunu Fatih önlerken, 17'de Abdullah'ın üzerinden aşırdığı topa elle müdahale eden Mehmet İpek'in ikinci sarı kartını hakem Tatlı görmezden geliyordu. 
     Malatyaspor üstün görünen rakibi karşısında daha kontrollü top kullanarak en azından tehlikeyi kalesinden uzaklaştırabildi. 34. dakikada Serhat'ın Oktay'a veremediği topun peşinden 35'te Fazlı'nın 18 yayı üzerinden çektiği şut Rüştü'nün de müdahalesine rağmen filelere gidiyordu 1-1 
     42. dakikada Fatih'in ortasını altı pas üzerinde Oktay kaleciye teslim ederken, ilk gol pozisyonunu da buldu. 45'te Ümit Özat'ın uzun topuna hareketlenen Ogün ise yardımcı hakem Muhittin Gürses'in ofsayt bayrağı ile durduruldu. 
     İkinci yarı Oktay'ın yerine oyuna Lazetic girdi. Bu kez orta saha üçlendi. Rapajc sol çizgiyi daha etkili kullanmaya başlarken, 49'da Lazetic'in sağdan ortasına Ogün'ün kaleciden önce yaptığı hamle ile Fenerbahçe'nin golü geldi 2-1 
     Ve aynı kader tecelli etti, Fenerbahçe takımı oyundan düştü. Malatyaspor'un beraberlik çabaları topun Fenerbahçe sahasına taşınmasını sağladı. 55'te Fazlı ile Mirkoviç'in faul tartışması yüksek mücadelesinden gelişen Malatyaspor atağında Şakiri'nin beraberlik golü geldi 2-2 
     İşte bu gol hem Fenerbahçe'nin bütün zaafını ortaya çıkardı, hem de Lorant'ın çaresizliğini... Fenerbahçe'ye gol gerektikçe Alman hoca önce Rapajc'i, sonra Andersson'u oyundan çıkartarak forvet sayısını azaltıyordu. 
     Bir hafta boyunca liderliği bekleyen Fenerbahçe'nin küme düşmekten kurtulma hesaplarında bir altın puan yakalayan Malatyaspor önünde karambolle gol arama çabaları ile tamamlandı doksan dakika. Eğer içinden çıkarılacak bir ders varsa belki de bu kayıp iki puan Fenerbahçe'nin kalan yedi maçı için kazanca dönüşebilir. 
     



 SPOR 



























</TEXT>
</DOC>
