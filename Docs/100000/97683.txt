<DOC>
<DOCNO> 97683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun06.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de fidye için kaçırılan kız çocuğu kaçıp kurtuldu 
</HEADLINE>
<TEXT>

     ABD'de, evinin önünden kaçırılarak ailesinden fidye istenen 7 yaşındaki bir kız çocuğu, 24 saat sonra, hapsedildiği binadan kaçmayı başardı. 
     California eyaletinde, geçen hafta Samantha Runnion adında 5 yaşındaki bir kız çocuğunun tecavüz edilerek öldürülmesinden sonra, Philadelphia'da Erica Pratt adlı 7 yaşındaki kız çocuğunun kaçırılması, ailelerde büyük endişeye neden oldu. 
     Kendisini kaçıran iki kişinin ağzını kapattığı bandı kemiren, kolları ve bacakları bağlı olduğu halde sürünerek içinde bulunduğu odanın penceresini kırmayı başaran Pratt, dışarda oyun oynayan çocuklar tarafından, pencereden çıkarıldı. Bisikletli bir çocuğun, polis memurlarını çağırmasıyla Pratt kurtuldu. 
     Polis, Pratt'ın kaçırılmasıyla ilgili olarak, 29 yaşındaki James Burns ve 23 yaşındaki Edward Johnson'ı arıyor. Pratt'ın ailesinin, bu kişileri tanıdığı belirtiliyor. 
     Erica Pratt, Pazartesi günü, 5 yaşındaki kızkardeşiyle, Philadelphia'daki büyükannesinin evinin önünde oynarken, otomobille yaklaşan iki kişi tarafından kaçırılmıştı. 20 dakika sonra, Erica'nın büyükannesi, hemen 150 bin dolar ödemezse küçük kızın öldürüleceğini bildiren bir telefon aldı. 
     Kız çocuğunun annesi Serena Gillis, kızını kaçıranlara, ''Lütfen ona zarar vermeyin. Erica henüz hayatının başında'' çağrısında bulundu. 
     





</TEXT>
</DOC>
