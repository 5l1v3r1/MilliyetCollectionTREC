<DOC>
<DOCNO> 66446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo16.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Ünlü'den torba sistemine destek 
</HEADLINE>
<TEXT>

     Spordan sorumlu Devlet Bakanı Fikret Ünlü, kulüp yöneticilerinin maç öncesi ve sonrasında medyaya yaptığı değerlendirmelerin hakemleri ''baskı altında'' bıraktığını belirterek, ''Baskı altındaki hakemler, üstlendikleri görevin bağımsızlığını ve objektifliğini sahaya yansıtamıyor'' dedi. 
     Gençlik ve Spor İl Müdürlüğü'nün yenilenen hizmet binasının açılışını yapmak üzere Bursa'ya gelen Ünlü, gazetecilerin, hakemlerle ilgili son dönemde yoğunlaşan tartışmalara ilişkin sorularını yanıtladı. 
     Ünlü, hakemlerin de insan olduğunu ve onların da hata yapabileceklerini belirtti. Maçların ardından çıkan olayların tehlikeli boyutlara ulaştığını ifade eden Ünlü, şunları söyledi 
     ''İnsanlar kendi hatalarından dolayı kaybedilen maçtan sonra, hatayı hakemlerde arıyorlar. Futbol maçlarında çıkan olaylar, artık tüm kesimleri rahatsız edici boyutlara ulaştı. Kulüp yöneticilerinin maç öncesi ve sonrasındaki değerlendirmeleri hakemleri baskı altında bırakıyor. Baskı altındaki hakemler de üstlendikleri görevin bağımsızlığını ve objektifliğini sahaya yansıtamıyor. Bunun sonucunda da yıl boyunca merakla beklediğimiz ve zevkle izlediğimiz maçlar maalesef tatlı bitmiyor. Bunun önlemini almalıyız. Aksi taktirde bedeli çok ağır olur.'' Devlet Bakanı Ünlü, hakemlerin MHK yerine ''torba'' sistemiyle belirlenmesi konusundaki tartışmaların hatırlatılması üzerine de ''Torba sistemi bana göre iyi bir fikir. Tüm hakemler eşit durumda. 
     Kimse birbirinden üstün değil. Torba sisteminde tartışmalar azalabilir. Ancak, hakemler kendilerine olan güvenin sarsılacağı düşüncesiyle, bu sisteme sıcak bakmıyorlar'' diye konuştu. 
     Ünlü, hizmet binasının açılışında da tüm illerde geniş çaplı tesisleşme atağına geçtiklerini anlattı. Tesis yaparken Bakanlık bütçesi ile sınırlı kalmadıklarını kaydeden Ünlü, bütçelerinin 10 katı fazla yatırım yapıldığını bildirdi. Bakan Ünlü, bu başarıda valililer, Gençlik ve Spor İl Teşkilatları ile hayırsever işadamlarının önemli katkısının bulunduğunu vurguladı. 
     Ünlü, bu tesislerden başarılı sporcuların yetişeceğine inandığını sözlerine ekledi. 
     Bakan Ünlü, daha sonra geniş çaplı tadilatı yapılan Atatürk Spor Komleksi'ndeki kapalı yüzme havuzu, güreş ve boks salonlarını gezdi. 
     Gençlik ve Spor İl Müdürü Sabri Sadıklar, Bakan Ünlü'ye çalışmalar hakkında sinevizyon gösterisi eşliğinde bilgi verdi. 
     Açılışa, Vali Ali Fuat Güven, Garnizon Komutanı Tuğgeneral Tahsin Baltacıoğlu, Gençlik ve Spor Genel Müdürü Kemal Mutlu ile sporcular ve vatandaşlar katıldı. 
     






</TEXT>
</DOC>
