<DOC>
<DOCNO> 63698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/siyaset/asiy.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe’ye ılımlı davranalım 
</HEADLINE>
<TEXT>

DSP ve MHP, Kürtçe eğitim talebine sertlikle yaklaşırken, Mesut Yılmaz, "Dilekçelerin işleme konulması yasalara göre mümkün değil. Bunlara karşı daha ılımlı davranılmasında fayda var" dedi 
     ANKARA Milliyet 

     Kürtçe’nin seçmeli ders olarak okutulması isteğine hükümetin DSP ve MHP kanadı tepki gösterirken, ANAP ılımlı bir tavır içine girdi. ANAP Genel Başkanı Mesut Yılmaz, "Dilekçelere karşı daha ılımlı davranılması"nı isterken, MHP Genel Başkanı Devlet Bahçeli, eylemlerin, terör örgütü PKK’nın stratejisi çerçevesinde planlı olduğunu vurguladı. 
     PKK’nın siyasallaşmaya dönük strateji değişikliği yaptığını söyleyen Bahçeli, "Bu adımlardan ilki, 1 Eylül Dünya Barış gününde kitlesel gösteriler düzenlemek olmuştu. Bu kez de anadilde eğitim kampanyası için düğmeye basılmıştır. Dilekçe kampanyasının eğitimin her kademesinde planlı olarak icra edilmesine çalışılıyor" diye konuştu. 
     Yılmaz ise, konuyla ilgili bir soruya, dilekçelerin işleme konulmasının Anayasa ve yasalara göre mümkün olmadığı yanıtını vererek, "Bunlara karşı daha ılımlı davranılmasında fayda var" dedi. 
     
     Adalet Bakanı ne diyor 
     Adalet Bakanı Hikmet Sami Türk ise, Türkiye’de yasak dil kavramının bulunmadığınına işaret etti ve şunları söyledi "Bugün Sakarya Caddesi’nde herkes her dili konuşuyor. Bir yasak yok. Kürtçe eğitim konusunda verilen dilekçeler, Anayasa’nın 42. maddesine aykırıdır. Örgütün amacı, bu konuda genel bir toplumsal katılımı sağlamak ve cezaevlerinde bununla ilgili tutuklu ve hükümlü sayısını olabildiğince fazlalaştırmaktır. Burada verilebilecek bir mahk miyet kararını AİHM’ye taşımak ve konuya uluslararası bir boyut kazandırmaktır." 
     Milli Eğitim Bakanı Metin Bostancıoğlu da, yine Anayasa’nın 42. maddesine atıfta bulunurken, "Dilekçelere olumlu cevap vermemiz mümkün değil" diye konuştu. 
     
Korumalar üşümesine fırsat vermedi      Başbakan Yardımcısı Mesut Yılmaz, dün Sofya’ya hareket etmek için Esenboğa Havaalanı’na geldiğinde makam aracından iner inmez paltosuna sarıldı. Soğuk havalar yüzünden hasta olmaktan korkan Yılmaz, araçtan VIP salonuna, ardından da uçağa bineceği aprona gidiş yolunda paltolu yürümeyi tercih etti. Yılmaz’ın soğuğa karşı hassasiyetini bilen korumaları da paltosunu hazır etmeyi ihmal etmedi. 
     
Avrupa Birliği rahatsız      ÖZGÜR EKŞİ Ankara 

     Kürtçe eğitim tutuklamaları Avrupa Birliği’ni harekete geçirdi. AB’li yetkililer, önümüzdeki perşembe günü Brüksel’de gerçekleşecek AB Ortaklık Komite toplantısında Kürtçe eğitim için dilekçe verenlere yapılan muameleyi gündeme getirecek. AB’li yetkililer, komite toplantısında İçişleri Bakanı Rüştü Kazım Yücelen’in yayımladığı dilekçe verenlerine tutuklanması yönündeki genelgeden duyulan rahatsızlığı ifade edecekler. Yetkililer, Yücelen’i ziyaret ederek, söz konusu genelgenin düşünceyi ifade kavramıyla bağdaşmadığını belirtecek. 
     
Kürtçeye 32 tutuklama      MALATYA, BATMAN DHA 

     Kürtçe eğitim için resmi makamlara yapılan başvurular sürüyor. Malatya’da, İnönü Üniversitesi Rektörlüğü’ne Kürtçe eğitim görmek istediklerine ilişkin dilekçe verdikleri için gözaltına alınan 69 öğrenciden 17’si mahkemece tutuklandı. Öğrencilerden 42’si ifadeleri alındıktan sonra savcılık tarafından serbest bırakıldı. Batman’da ise Yavuz Selim İlköğretim Okulu’na Kürtçe eğitim için dilekçe vermek isteyen 15 kadın veli tutuklandı. Polisin olay yerine gelmesi üzerine bazı kadınlar ara sokaklara dalarak izlerini kaybettirdi. 
     
HADEP’e ek süre verildi      ANKARA Milliyet 

     Anayasa Mahkemesi, "Devletin ülkesi ve milletiyle bölünmez bütünlüğüne aykırı eylemlerin odağı haline geldiği" gerekçesiyle HADEP’in kapatılması istemiyle açılan davada, Genel Başkan Murat Bozlak’a sözlü savunmalarını yapması için 1 ay ek süre verdi. 
     Başkanvekili Haşim Kılıç, HADEP davasında, Bozlak’ın, yapacakları sözlü savunma tarihinin ertelenmesi ve 1 aylık ek süre verilmesi talebini karara bağladıklarını bildirdi. Buna göre Bozlak, 1 Mart Cuma günü Yüksek Mahkeme’de sözlü savunma yapacak. 
     



 SİYASET 














</TEXT>
</DOC>
