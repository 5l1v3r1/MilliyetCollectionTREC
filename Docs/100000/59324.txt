<DOC>
<DOCNO> 59324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sonspo11.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta Bilgili - Arat buluştu... 
</HEADLINE>
<TEXT>

     Beşiktaş Kulübü eski ikinci başkanı ve son kongrede başkan adayı olan Hasan Arat, kulüp başkanı Serdar Bilgili'yi ziyaret etti. 
     Akaretler'deki kulüp binasında yaklaşık 1 saat süren ziyaret sonrasında açıklamalarda bulunan Hasan Arat, başkan Bilgili'ye nezaket ziyaretinde bulunduğunu belirterek, ''Başkan Bilgili'ye 2002 yılının mart ayında yapılacak seçimin haziran ayında gerçekleştirilmesi teklifini yaptım'' dedi. 
     Beşiktaş'ın ligde ve kupadaki performansının memnuniyet verici olduğunu belirten Arat, şöyle konuştu 
     ''Ben seçimin haziran ayında yapılması teklifini Serdar Bilgili'ye ilettim. Kendisi de bu teklifimi yönetim kuruluna götüreceğini söyledi. Bu görüşmeyle Beşiktaş'ta iktidar ve muhalefetin birarada olduğunu göstermiş olduk. Kulübün şu an içinde bulunduğu durum memnuniyet verici. Şimdi de 3 aylık seçim rotasına girdik. Bu süre içinde seçim baskısıyla kalmamamız gerekir.'' Hasan Arat, 100. kuruluş yıldönümünü kutlayan Beşiktaş'ın böylesine radikal bir karar almasının diğer kulüplere de örnek olacağını kaydederek, şöyle konuştu 
     ''Hedefimiz sadece kongre değildir, Beşiktaş'ın başarısıdır. 
     Bilgili, mali raporların da herkese açık olacağını iletti. Bu konuda denetleme kurulumuza güvenimiz tamdır. Yönetimsel eleştiriler yapabiliriz, ancak sportif alanlardaki başarılar bizi de sevindirir. 
     Serdar Bilgili ile yaptığımız görüşme de oldukça olumlu geçti.'' Arat, basın mensuplarının, ''Seçimin haziran ayında yapılması için tüzüğün değişmesi gerekir. Bunun için yeterli süre var mı'' sorusunu da ''Yönetim kurulu seçimin haziran ayında yapılması kararını aldığı anda, bu iş 15 günde çözümlenir'' diye yanıtladı. 
     Hasan Arat'ın ziyaretinin ardından İstanbul Üniversitesi rektörlüğüne yeniden seçilen Kemal Alemdaroğlu'nu kutlamak için kulüp binasından ayrılan Serdar Bilgili ise basın mensuplarının sorularını yanıtlamadı. 
     






</TEXT>
</DOC>
