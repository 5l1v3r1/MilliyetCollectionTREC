<DOC>
<DOCNO> 59738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sonspo05.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan Sümerli Trabzonspor 33 maçta 15 galibiyet alabildi 
</HEADLINE>
<TEXT>

     Trabzonspor'da, geçen yıl yapılan olağan genel kurul sonrasında göreve gelen Özkan Sümer başkanlığındaki yönetim kuruluyla Trabzonspor, ligde başarılı bir tablo ortaya koyamadı. 
     Bordo-mavili takım, söz konusu dönem içinde yaptığı 33 lig maçında, 15 galibiyet, 12 yenilgi ve 6 beraberlik aldı. Karadeniz ekibi, 1 yılda yüzde 45'lik bir galibiyet oranı tutturabildi. 
     Karadeniz ekibi, iç sahada 10 galibiyet, 3'er yenilgi ve beraberlik alırken, deplasmanda 5 galibiyet, 9 yenilgi ve 3 beraberlik elde etti. 
     2000-2001 futbol sezonunun 18. haftasındaki Bursaspor maçı öncesi 
     görevi alan yeni yönetim kuruluyla Trabzonspor, ligi 58 puanla 5. 
     sırada tamamladı. 
     Bordo-mavili takım, bu sezonun ilk yarısında da 17 maçta topladığı 25 puanla ligin ilk yarısını 8. sırada tamamlayarak, zirve yarışında 
     epeyce geriye düştü. 
     -2 TEKNİK ADAM ÇALIŞTI- Özkan Sümer yönetimindeki Trabzonspor'da, bugüne dek 2 teknik adam görev yaptı. 
     Geçen sezonun 18. haftasında Bursaspor maçında göreve getirilen Sadi Tekelioğlu, bu sezonun 11. haftasındaki 2-2'lik Denizlispor beraberliği sonrasında görevinden istifa etti. Tekelioğlu'nun istifasının ardından ise bordo-mavili kulüp, Alman çalıştırıcı Hans Peter Briegel ile anlaştı. 
     Tekelioğlu döneminde, bordo-mavili takım, 27 maçta, 12 galibiyet, 11 yenilgi ve 4 beraberlik alırken, Briegel yönetimindeki Karadeniz 
     ekibi, 6 karşılaşmada, 3 galibiyet, 2 beraberlik ve 1 yenilgi elde etti. -YABANCILAR SİLBAŞTAN- Özkan Sümer yönetimindeki Trabzonspor'da, 14 yabancı oyuncu görev yaptı. Geçen sezon kadrosunda bulunan Milosevski, Nikolovski, Serafimovski, Löbe, Yanchev, Lange ve Iwan'ı elden çıkaran yönetim, Brezilyalı Eduardo, Aurelio, Da Silva ve Jarro'yu, Belçikalı Somers'i, Ganalı Patrick'i, Perulu Salazar'ı ve Nijeryalı Augustine'yi kadrosuna dahil etti. Son yıllarda kadrosundaki Hüseyin, Selahattin ve Fatih gibi genç oyuncuları başka kulüplere gönderen Trabzonspor'da, Özkan Sümer yönetimiyle Trabzonlu oyuncuların sayısında artış oldu. Bordo-mavili takımda, Hami, Metin Aktaş, Gökdeniz, Hasan, Gökhan, Osman, Nuri, Kenan, Mehmet, Bülent ve Ferdi Trabzonspor'da görev yapan Trabzon doğumlu oyuncular oldu. Özkan Sümer yönetimiyle Trabzonspor'da Oktay, Sergen ve Tamer gibi yıldızlar da başka kulüplerle anlaştılar. Bordo-mavili takımda, Nesim ve Abdülkadir Malatyaspor'a, Erhan Namlı da Galatasaray'a transfer oldu. 
     






</TEXT>
</DOC>
