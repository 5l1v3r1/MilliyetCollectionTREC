<DOC>
<DOCNO> 50562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sondun20.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı'na Amerikan Havaalanı... 
</HEADLINE>
<TEXT>

     Afganistan'ın kuzeyinde, Kuzey İttifakı'nın Amerikalıların yardımıyla açtığı yeni havaalanına ilk uçak iniş yaptı. 
     AFP muhabiri, Kabil'in kuzeyindeki Çerkat'da inşa edilen havaalanına inen iki motorlu ve pervaneli uçağın 15 dakika sonra havalandığını belirtti. 
     Çakıl taşlı ve stabilize 500 metre uzunluğundaki pistin inşaatına Amerikalı uzmanların katılımıyla yaklaşık bir ay önnce başlanmıştı. 
     Kuzey İttifakı yetkilileri, piste C-130 ve Antonov tipi yük ve nakliye uçaklarının da iniş-kalkış yapabileceğini belirttiler. 
     
     Hasta asker... 
     Öte yandan, Amerikan CNN televizyonu, Amerikan özel birliklerinin, dün Afganistan'da hasta bir Amerikan askerini kurtardıklarını bildirdi. 
     Amerikalı yetkililer, önceki gün bir operasyon sırasında bir helikopterin kötü hava koşulları nedeniyle düşmesi ve 4 Amerikan askerinin yaralanmasının ardından, dün hasta bir Amerikan askerinin bağlı olduğu birlik tarafından Afganistan'dan tahliye edildiğini belirttiler. 
     Yetkililer, operasyonun yerini açıklamadılar. 
     
     Şah Mesud suikasti 
     Bu arada, Kuzey İttifakı'nın suikaste kurban giden eski komutanı Ahmed Şah Mesud'a yönelik saldırıdan kurtulmayı başaran iki kişiden biri olan Fehim Daşti, suikastin Pakistan gizli servisinin katkısıyla düzenlendiğini iddia etti. 
     Daşti, Fransa'da yayınlanan Le Parisien Gazetesi'ne yaptığı açıklamada, Mesud'un Pakistan gizli servisinin önündeki en büyük engel olduğunu savunarak, Pakistan istihbaratı ISI'nin bu engeli ortadan kaldırmak için suikasti düzenlediğini ileri sürdü. 
     






</TEXT>
</DOC>
