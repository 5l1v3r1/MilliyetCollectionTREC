<DOC>
<DOCNO> 82854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo20.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfur "Yeni hocamızla 100. yılda şampiyon olmak istiyoruz" 
</HEADLINE>
<TEXT>

     Beşiktaş ile bugün 1 yıllık sözleşme yenileyen futbol takımı kaptanı Tayfur Havutçu, gelecek sezon yeni teknik direktörleriyle kulübün 100. kuruluş yıldönümünde şampiyonluk yaşamak istediklerini söyledi. 
     Sözleşme imzaladıktan sonra Fulya Tesisleri'nde kalan ve bir süre kondisyon merkezinde çalışan Tayfur, daha sonra yaptığı açıklamada, kulübüyle bugüne kadar hiçbir sorun yaşamadığını ve bugün Sinan Engin ile görüştükten sonra boş sözleşmeye imza attığını kaydetti. 
     Hedefinin, 3-4 yıl daha Beşiktaş'ta futbol oynamak olduğunu ifade eden Tayfur, ''Gönderileceğim yolunda haberler çıkmıştı. Ancak bunlar gerçek değildi. Bugün imza attım ve bunun gerçek olmadığı da ortaya çıktı'' dedi. 
     Christoph Daum'un ayrılışının ardından, yöneticilerin en sağlıklı kararı vererek takımın başına iyi bir teknik adam getireceğine inandığını vurgulayan Tayfur, ''İnanıyorum ki yeni teknik direktörümüzle, gelecek sezon 100. yılımızda şampiyonluk yaşayacağız. 
     Bunun için ben ve arkadaşlarım elimizden geleni yapacağız'' diye konuştu. 
     





</TEXT>
</DOC>
