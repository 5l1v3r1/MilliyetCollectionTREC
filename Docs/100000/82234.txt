<DOC>
<DOCNO> 82234 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sondun17.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya Dışişleri Bakanı "İsrail'e ambargo uygulanmayacak" 
</HEADLINE>
<TEXT>

     Almanya Dışişleri Bakanı Joschka Fischer, Wiesbaden kentinde devam eden Birlik 90 Yeşiller Partisi kurultayında yaptığı konuşmada, İsrail'e ambargo uygulanmayacağını söyledi. 
     Fischer, Federal Eyalet Temsilcileri Meclisi'nin Bundesrat 
     İsrail'e silah sevkiyatını ''geçici süre askıya alması'' kararını memnuniyetle karşıladığını belirtti, ancak Ortadoğu sorunuyla ilgili olarak tek taraflı davranılmayacağını ve İsrail'e ambargo uygulanmayacağını ifade etti. 
     ''Ortadoğu'da her iki tarafın da hatalar yaptığını'' söyleyen Fischer, bölgedeki ''nefret propagandasına'' dikkat çekti ve çözümün sadece üçüncü bir tarafın arabuluculuğuyla mümkün olabileceğini kaydetti. Fischer, İsrail'e yönelik eleştirilerden dolayı Almanya'da Yahudi düşmanı eğilimlerin artmaması gerektiğini belirtti. 
     Delegelerin büyük bölümü, Fischer'in Ortadoğu konusunda hazırladığı, bir Filistin devletinin kurulması, İsrail'in işgal altındaki topraklardan çekilmesi ve bölgedeki Yahudi yerleşim merkezlerinin kademeli şekilde azaltılması önerilerini içeren karar tasarısını kabul etti. 
     Fischer, Irak'a yönelik bir harekata da diğer delegeler gibi karşı olduğunu, ancak Irak Devlet Başkanı Saddam Hüseyin'in BM silah uzmanlarına, ülkeye girmelerine izin vermesi gerektiğini kaydetti. 
     Delegelerin kabul ettiği Irak ile ilgili karar tasarısında, Fischer'in talebiyle, Saddam Hüseyin'in ''vahşi diktatörlüğü'' eleştirildi, ancak buna rağmen hükümete, ABD'nin Irak'a karşı olası bir harekatına Almanya'nın katılmayacağı konusunda kesin tavır alması çağrısında bulunuldu. 
     Joschka Fischer, uluslararası terörizme de değinerek, ''Uluslararası terör tehdidine cevap daha fazla silahlanma olmamalıdır'' şeklinde görüş belirtti. 
     Bu konuda ABD'nin tutumunu eleştiren Fischer, ''Yıkılan devlet ve diktatörlüklerden kaynaklanan yeni tehditlere Atlantik'in ötesinde savunma bütçelerinin artırılmasıyla karşılık vermesi doğru değildir. 
     Bu yanlış bir sinyal. Buna karşılık, ekonomik, siyasi ve sosyal kaynaklar harekete geçirilmeli'' dedi. 
     Parti kurultayında konuşan Eş Başkan Claudia Roth ise seçim yaşının 16'ya indirilmesini ve ''hafif uyuşturucu'' olarak bilinen daha az zararlı uyuşturucu maddelerin kullanımına izin verilmesini istedi. Roth, seçmen yaşının 16'ya indirilmesinin ''demokrasiye canlılık kazandıracağını'' savundu. 
     





</TEXT>
</DOC>
