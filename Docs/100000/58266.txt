<DOC>
<DOCNO> 58266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/yazar/tamer.html </URL>
<DATE> 2001/12/21/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Zekat yerine vergi, saydam devletle bayram 
</HEADLINE>
<TEXT>

     Sizlere "21. yüzyılın bayramları nasıl olmalı " diye sorarken, "Devlet saydamlaşmadıkça, eski bayramlara duyulan özlem dinmeyecektir" türünden yanıtların ağır basacağını açıkçası hiç beklemiyordum. Ayrıca bu görüşe katılmıyorum da... Ama madem zahmet edip yazmışsınız, hiç değilse 2 okurumun görüşlerini diğerleriyle paylaşmalıyım. 
     Örneğin okurum Müjdat Güler’in 5500 vuruşluk e - postasından bir paragraf 
     "Bizim dini bayramlarımızda ana hedef, dostluğun ve kardeşliğin gelişmesi, dargınlıkların azalması, zor durumda olanlara yardım edilmesidir. 21. yüzyılda artık zekatın yerini, devlete ödenen verginin alması gerekir. Halktan toplanan vergiler kara paraya faiz diye dağıtılmak yerine denetimin bağımsızlığı, saydam ve sosyal devletin geliştirilmesi, eğitim - sağlık - yargı ve siyasetin finansmanı için kullanılırsa, 21. yüzyılın bayramlarını yaşamak mümkün olur." 
     Okurum Selma Ünal da Müjdat Bey’e yakın düşünüyor "Eski bayramlara duyulan özlem gerçekten baydı. Eski bayramları maalesef yaşayamıyoruz, ama yerine koyabildiğimiz bir çözüm de yok. Bence bu sorun toplumun kendisi tarafından, yani kendimiz tarafından ve özellikle de bizi yönetenler tarafından bu hale getirilmiş bulunuyor. 
     21. yüzyıl bayramlarına gelince... Bu ülkenin tepesindekiler, sadece insanların yüreğindeki umudu ve yaşama sevincini geri getirebilmek amacıyla çalışma noktasına gelebilseler, işte o zaman bayramlar eskimeyecek diye düşünüyorum. Çünkü eskiyen bayramlarımız değil, bayramlıklarımız... Yani içimizdeki hoşgörü. Yani yüreğimizdeki sevgi. Yani sıcacık muhabbetlerimiz... 
     Bu nefes alamayış böyle sürdükçe, güzelim topraklarımızda maalesef hep arayacağız eskiyi..." 
     Başta da söyledim. Ben hiçbir konuda devlete yaslanan, devleti sorumlu tutan, devletten birşeyler bekleyen hiçbir çözüm önerisine sıcak bakamıyorum. Bayramlar da buna dahil 
     Kaldı ki eski bayramlara duyulan özlem, ekonominin tıkırında olduğu birkaç yıl öncesinde de had safhadaydı. Ayrıca ilk yazıda da belirtmeye çalıştığım gibi toplumumuzun büyük çoğunluğu ramazanda orucunu tutuyor, ardından da bayramı tüm coşkusuyla aynen eskiden olduğu gibi yaşıyor. Eski adetlerini olabildiğince sürdürmeye çalışıyor. Eskiye özlem duyan bayram konuşmalarını da hiç anlayamıyor. 
     Ben bayramlarda tatile gitmekten zaten hiç hoşlanmam. Evimde oturup, İstanbul’un sükunetini yaşamayı tercih ederim. Bundan böyle de İstanbul’da kalacağım, ama müzik dinleyip okuyarak sükunetin tadını çıkartmak yerine, günlük iş temposunda yeterince zaman ayıramadığım dostlarımla buluşup hasret gidererek... 
     Tabii 21. yüzyılın bayramlarının nasıl yaşanması gerektiği konusunda, sizlerden daha cazip bir öneri gelmediği sürece. 
     
     







Edebiyat tarihi 


Sıra ezanda... 


Türkiye ve Arjantin 


Utanma Arjantinli 


Bir ibret belgesi 


Bulaşma Ama kabak Cavallo'nun başına patladı 


Arjantin Türkiye gibi olamadı 


Ezberleri hep birlikte bozalım 


Bir casusun son kullanma tarihi ne zaman dolar 


Çorap deyip geçmeyin... 


Arjantin'de sosyal patlama 


Zekat yerine vergi, saydam devletle bayram 


Hastalık sebebiyle solcu 


Türkiye başka Arjantin başka 


</TEXT>
</DOC>
