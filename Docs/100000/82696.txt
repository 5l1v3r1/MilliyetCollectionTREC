<DOC>
<DOCNO> 82696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/ekonomi/eko03.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupada fındıklı, yağlı Türkiye tanıtımı 
</HEADLINE>
<TEXT>

Dünya Kupası’na 23 gün kala başlatılan tanıtım operasyonu çerçevesinde, Güney Kore’ye 10 bin adet fındık paketi, küçük şişelerde zeytinyağı, kayısı ve 2 bin tişört gönderilecek 
     EYLEM TÜRK 

     Dünya Kupası tanıtımında son dakika operasyonu başlatıldı. Türkiye, tanıtım çalışmalarını Dünya Kupası’nın başlamasına 23 gün kala başlatabildi. 
     31 Mayıs - 30 Haziran tarihlerinde düzenlenecek Dünya Kupası karşılaşmaları nedeniyle tanıtım organizasyonunu planlamak için önceki gün Dışişleri Bakanlığı yetkililerinin başkanlığında bir toplantı yapıldı. 
     
     Tişörtler PASİAD’dan 
     Toplantıya Dışişleri Bakanlığı, Gençlik ve Spor Bakanlığı, Futbol Federasyonu Başkanlığı, Turizm Bakanlığı, Dış Ticaret Müsteşarlığı DTM , Türkiye İhracatçılar Meclisi TİM , Kültür Bakanlığı, Türkiye Odalar ve Borsalar Birliği ve Pasifik Ülkeleri ile Sosyal ve İktisadi Dayanışma Derneği PASİAD yetkilileri katıldı. Toplantıda Türkiye’nin Güney Kore’deki tanıtımına yönelik faaliyetleri tartışıldı. 
     Turizm Bakanlığı, Güney Kore’de Türkiye’yi tanıtıcı film CD’leri dağıtacak. Diğer bir tanıtım faaliyeti de Gençlik ve Spor Bakanlığı tarafından hazırlatılan bayraklar olacak. DTM ise Güney Kore’ye 20’şer gramlık 10 bin adet fındık paketi gönderecek. Fındıkların yanı sıra gidecek bir başka gıda ürünü de zeytinyağı. Küçük şişeler içinde gönderilecek zeytinyağının yanında kuru kayısı da Güney Kore’ye gidecek tanıtım ürünleri arasında yerini alacak. 
     Güney Kore’nin de üye olduğu PASİAD’ın Türkiye Temsilciliği ise 2 bin tişört bastırdı. 2 bin tişörtün daha hazırlanmasının gündeme geldiği toplantıda bu görev TİM’e verildi. 
     
Bilet bulunursa folklor ekibi gidecek      Toplantıda gündeme gelen bir başka konu da Güney Kore’ye bir folklor ekibinin gönderilmesi oldu. Dünya Kupası’na 30 - 40 kişilik bir folklor ekibinin gönderilmesi planlanırken, ekibin konaklaması ve ulaşımı tartışılıyor. Çünkü Güney Kore’deki otellerde ve uçaklarda şimdiden yer kalmadı. Tanıtım konusunda geç kalındığını belirten toplantı katılımcıları, ilginç espriler de yaptı. Yetkililer, bir katılımcının toplantıda "Dünya Kupası’na 50 yılda bir katıldığımız için ofsayta düştük" diyerek espri yaptığını belirtiyor. 
     



 EKONOMİ 




















</TEXT>
</DOC>
