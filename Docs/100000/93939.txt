<DOC>
<DOCNO> 93939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo08.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon futbol dergisinden Yıldıray ve İlhan Mansız'a övgü... 
</HEADLINE>
<TEXT>

     Japonya'nın önde gelen futbol dergisi ''Soccer Magazin'', Türk milli takımının 17. Dünya Kupası'nda elde ettiği başarıya geniş yer verirken, takımın yıldızları Yıldıray Baştürk ve İlhan Mansız'a övgüler yağdırdı. 
     430 bin tirajlı haftalık dergi, son sayısında Türk milli futbol 
     takımına, teknik direktör Şenol Güneş ve futbolcuların yanısıra, Avrupa'daki Türkler'in sevinç gösterilerini yansıtan fotoğrafların ağırlıklı olduğu 13 tam sayfa ayırdı. 
     
     ''TÜRKİYE'NİN BECKHAM'I İLHAN MANSIZ'' 

     Dergide, ''Türkiye'nin Beckham'ı İlhan Mansız'' başlığıyla verilen haberde de, ''Üstten tutturulan saçlarla sahneye çıkan Mansız'a Türkiye'de kızların büyük ilgisi var. Türkiye'nin Beckham'ı ya da Owen'i olabilir'' denildi. 
     Mansız'ın Türkiye liglerinde gol üreten bir vurucu olduğu kaydedilerek, Senegal maçında uzatma dakikalarında attığı gol anımsatıldı. 
     Kupada her maçta sahaya çıkmasına rağmen, bir şeylerin eksik gibi göründüğü savunularak, ''Senegal maçında da gol atmadan önce sarı kart aldı. Fakat forvetler ne kadar hata yaparsa yapsınlar, bir tek şansı kullandıklarında takdir görürler'' ifadesine yer verildi. 
     İlhan adının Korece'de, ''Japonya ve Güney Kore'' İl Japonya, Han Güney Kore anlamına geldiği belirtilerek, ''Biraz daha önceden dikkatleri çekseydi, Japon ve Güney Kore kızlarını da peşinden koşturabilirdi'' denildi. 
     
     KÜÇÜK DEV ADAM 

     Dergide Yıldıray Baştürk'e 2 sayfa ayrılırken, ''İmparatorluk Yeniden Canlandı...Yıldıray Baştürk'' başlığını kullanan dergi, ''1.68'lik boyuyla küçük dev adam, yolunu kapayan dev adamları aşarak geçiyor. Hızlı ve dur durak bilmiyor'' ifadesine yer verdi. Yıldıray Baştürk'ün Almanya'ya göç eden bir ailenin çocuğu olduğu belirtilerek, ünlü futbolcunun, ''Bende iki kan bulunuyor'' sözlerine yer verildi. ''Türkçe'den daha iyi Almanca konuşan bir Türk olarak Alman milli takımında oynamayı da seçebilirdi. Fakat onun seçtiği takım, ebeveyninin ait olduğu Türk milli takımıydı'' denildi. Yıldıray Baştürk'ün, yaklaşık 4 milyon Türk göçmeni temsil ederken, Türkiye'nin de desteğini arkasında hissederek oynadığı kaydedilerek, ''Bu oyunu Türk İmparatorluğu'nun tekrar dünyaya yayılma ihtimalini çağrıştırmakta'' denildi. Ünlü Alman futbol adamı Jupp Derwall'in Türk futboluna yaptığı katkı da anımsatılarak, Türkiye'de, Derwall'in gelişinin bir milat olarak düşünüldüğü belirtildi. Derwall'in ardından kaleci Schumacher ve teknik direktör Daum gibi ünlü Alman futbol adamlarının da Türkiye'ye geldikleri kaydedilerek, Türklerin, ''Çok çalışkan ve kurallara bağlı olarak örgütlenen'' Alman imajına sahip oldukları için, sıkıntıya düştükleri anda hemen Almanları çağırdıkları savunuldu. 
     
     YILDIRAY BAŞTÜRK YÜZÜNDEN KURAL DEĞİŞTİRİLDİ 

     Yıldıray Baştürk'ün Türk milli futbol takımında oynamasının Almanları üzüntüye boğduğu belirtilerek, ''Yıldıray Baştürk'den dolayı Alman Federasyonu kurallarını değiştirdi. Türk asıllı futbolcuların küçükken, hangi takımda oynayacaklarını belirlemeleri zorunluluğunu getirdi. Yani, Türk milli takımını seçerlerse hemen ülke dışına çıkacakları anlamına geliyor'' denildi. 
     Derwall'in, ''Türkler, Güney Amerikalılar gibi mükemmel tekniğe sahipler. Kuvvetli defans oyuncuları da yetiştirebilmekteler. Son 15 yılda Türk futbolu mücadele tekniği açısından da oldukça ilerleme kaydetti'' sözlerine dikkat çekilerek, ''Bu sözler, bu Dünya Kupası'nda ispat edildi'' denildi. 
     
</TEXT>
</DOC>
