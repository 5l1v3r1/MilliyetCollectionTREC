<DOC>
<DOCNO> 71318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko20.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı Tuncay Özilhan'dan özeleştiri 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Sanıyorum önümüzdeki günlerde IMF ikna edilecek ve İstanbul Yaklaşımı çalışabilir hale gelecek'' dedi. 
     Tuncay Özilhan, İMKB'de düzenlenen ''Kurumsal Yönetim Türkiye'de İş Hayatının Değişen Çehresi'' konulu toplantı sürerken gazetecilerin sorularını yanıtladı. 
     Özilhan, ''Siz IMF ile yaptığınız toplantının ardından umutlu olduğunuzu söylemiştiniz. Fakat IMF heyetinin temasları sırasında bankacıların şikayetlerini dile getirdikleri duyumları var'' sorusu üzerine, moral depolayan unsurun Şubat ayı enflasyonunun beklentilerin altında gerçekleşmesi olduğunu söyledi. Özilhan şunları kaydetti 
     ''Mevsimsel etkileri çıkardığımız zaman yüzde 0.7 civarında bir fiyat artışı oldu, Şubat ayında. İleriye dönük baktığımızda bu tempoda devam edilmesi durumunda yüzde 35'in yakalanabileceği ümidini verdi. O günkü toplantıdan sonra ben de onun etkisiyle ümitli olduğumu söyledim. Bu ümidim de aynen devam ediyor. Bu biraz psikolojik. Türk müteşebbisi, Türk işadamı, yöneticisi bu çabayı sarfetmek mecburiyetinde. Yüksek enflasyon beklerseniz malınıza zam yaparsınız, sendikalar daha fazla zam ister. Bu dengeyi bozabiliyor. Hükümet aynı tedbirleri devam ettirmesi halinde yüzde 35 civarında bir enflasyonu Türkiye yakalayabilir. Önemli olan psikolojik olarak da bunu kabullenmeye başlayalım. 1994 krizinde 3 ay içinde birçok şey değişebildi. Bu kriz daha derin, yapısal reformlarla çözülecek. 15-20 yıl hatta daha uzun bir dönemin problemleri çözülüyor. Onun için sabır dedik, sabır demeye devam ediyoruz.'' Özilhan, munzam karşılıklar kararnamesinde çalışmaların geç kalıp kalmadığını soran bir gazeteciye de şu karşılığı verdi 
     ''Geç kalınıyor bunda mutabıkım. Biz de o toplantıda IMF heyetine söyledik. Bankalar Birliği de söyledi. Tahmin ediyorum, IMF'nin orada birtakım kısıtlamaları var. IMF aslında İstanbul Yaklaşımı'nın çalışmasını istiyor. Ama bu karşılıklar yönetmeliği çerçevesinde çalışmasının zor olacağını gördük. Türkiye'de maalesef birtakım şeyleri gördükten sonra tedbir alınıyor. Sanıyorum önümüzdeki günlerde IMF ikna edilerek bu tedbir alınacak ve İstanbul Yaklaşımı çalışabilir hale gelecek. Bu tedbir alınmaz ve bu değişiklikler gerçekleştirilmezse İstanbul Yaklaşımı çalışmaz.'' 
     
     "Hep kamuyu tenkit ettik, bizim de şeffaflaşmamız lazım" 
     ''Çuvaldızı kendinize batırdınız. Bugünkü toplantıda kendinizi eleştirdiniz. Bunun sebebi nedir '' sorusu üzerine de Tuncay Özilhan, ''Hep kamuyu tenkit ettik. Daha kurumsal hale gelmesi lazım. Devlete şeffaf olunması gerekir diyoruz. Bizim de şeffaflaşmamız lazım. Kriz ortamından çıkarken özel sektörün kendini derleyip toparlaması gerek'' dedi. 
     Özilhan kamunun yeniden yapılandırılması için yapılan çalışmalara ilişkin bir soruya da ''TÜSİAD olarak kamunun yeniden yapılandırılmasını gündeme getirmeye devem edeceğiz'' karşılığını verdi. 
     






</TEXT>
</DOC>
