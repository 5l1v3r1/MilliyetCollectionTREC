<DOC>
<DOCNO> 85275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/soneko14.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan ''Ecevit'in çekilmesi gerektiği kanaatinde değilim'' 
</HEADLINE>
<TEXT>

     Türk Sanayicileri ve İşadamları TÜSİAD Yönetim Kurulu Başkanı Tuncay Özilhan, erken seçimin Türkiye'ye bir katkısı olacağına inanmadığını söyledi. 
     4. Teknoloji Kongresi'nin açılış konuşmasının ardından basın mensuplarının sorularını yanıtlayan Tuncay Özilhan, Devlet Bakanı Kemal Derviş'in seçimle ilgili sözlerinin hatırlatılması üzerine, şunları kaydetti 
     ''Esasında Kemal beyi iyi dinlediğimiz zaman, erken seçimden ziyade seçim tarihinin belirlenmesi, ekonomideki sıkıntıları, dalgalanmaları yahut beklentileri, daha da da önemlisi belirsizlikleri kırar diyor. Dolayısıyla ona hak veriyorum, ama erken seçim demiyor. Erken seçimin Türkiye'ye bir katkısı olacağına inanmıyorum. Zira bir defa atılması gereken önemli adımlar var. İkincisi siyasi partiler yasası ve seçim sistemi elden geçirilmemiş bir seçimin bundan daha farklı hatta daha da parçalanmış bir yapıyı ortaya çıkaracağını, dolayısıyla da bundan evvelki dönemde 3 partili koalisyon olur demiştik, şimdi asgari 4 partili koalisyon oluyoruz diyoruz. Üç partili koalisyonda şartların ne kadar zor olduğunu gördük. Dörtte ve beşte de çok daha fazla olur. Onun için Türkiye seçim ve partiler yasasındaki değişikliği sağlamalı ve AB ile ilgili çalışmaları yerine getirip makro ekonomik dengeler düzene oturduktan sonra seçimi düşünmeli diyorum.'' 
     
     ''BEN BAŞBAKAN'IN ÇEKİLECEĞİ KANAATİNDE DEĞİLİM'' 

     Tuncay Özilhan Başbakan Bülent Ecevit'in çekilmesine ilişkin bir soru üzerine de şunları söyledi 
     ''Ben çekileceği kanaatinde değilim. Çekilmesi gerektiği kanaatinde de değilim. Dolayısıyla sıhhatinde de birtakım iyileşmeler görüldüğünü biliyoruz. Türkiye'nin şu dönemi soğukkanlılıkla, istikrarı bozmadan geçmesi gerektiğine inanıyorum.'' Ecevit'in sağlık durumunun döviz ve borsaya olan etkisiyle ilgili bir soru üzerine de Özilhan, makro ekonomik dengelerdeki belirsizlik neticesinde yapının bozularak ortaya çıktığını belirterek, ''İnsanlar bir pozisyon almak ihtiyacını hissediyor. Bir güvenlik ortamının yaratılması ve dolayısıyla neticede dövizde, faizde yükselme gördük. 
     Aylardır faiz düşsün diye çaba sarfediyorduk. Bunun için istikrarsız, belirsiz bir ortamdan çıkmamız gerekir diye düşünüyorum.'' 
     





</TEXT>
</DOC>
