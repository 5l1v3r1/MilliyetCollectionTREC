<DOC>
<DOCNO> 79534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/guncel/gun04.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evden 10 bin çaldılar 
</HEADLINE>
<TEXT>
Bebek’te kar maskeli soygun 
VEPA’nın sahibi Özer Öztarhan’ın evi, kar maskeli iki kişi tarafından soyuldu. İçeriye kapıdan giren hırsızlar, çıkışta karşılaştıkları ev sahiplerine silah doğrulttu... 
     ŞAKİR AYDIN İstanbul 

     Bebek’te sosyetenin tanınmış simalarından VEPA Plastik ürünleri A.Ş’nin sahibi Özer Öztarhan’ın evi kar maskeli iki kişi tarafından soyuldu. Öztarhan çiftinin durumu bildirmesi üzerine olay yerine gelen Hırsızlık ve Gasp Bürosu ekipleri arasında "alan" tartışması yaşandı. 
     Bebek Vezirköşkü Sokak 396’daki Yalı Apartmanı’ndaki Öztarhan’ın evine dün saat 01.30 sıralarında kar maskeli ve silahlı iki kişi girdi. Evde buldukları para ve ziynet eşyalarını alan hırsızlar kaçarken, kapıda yemekten dönen Öztarhan çiftiyle karşılaştı. Öztarhan çiftine, silah doğrultarak, "Size zarar vermeyeceğiz, sesinizi çıkarmayın" diyerek etkisiz hale getirdikten sonra kaçtılar. Öztarhan çifti, maskeli iki kişinin uzaklaşmasından sonra durumu polise bildirdi. 
     
     Polisler anlaşamadı 
     Bebek Polis Karakolu’ndan gelen ekip, çevrede araştırma yaparken, evin içinde inceleme yapması için Hırsızlık Büro Amirliği’nden bir ekip istedi. Kısa süre sonra olay yerine bir ekip geldi. Bu ekip, yaptığı ilk incelemenin ardından soyguncuların pencereden değil, kapıdan girdiğini belirterek, konunun Gasp Büro Amirliği’nce değerlendirilmesi gerektiğini kaydetti. Bu gelişme üzerine olay yerine Gasp Büro Amirliği’nden bir ekip geldi. Bu ekip ise incelemelerinin ardından maskeli iki kişinin, pencereden girdiğini iddia ederek, olayın kendi alanlarına girmediği görüşünü savundu. 
     İki ekip arasında çıkan "kapıdan - pencereden girdi" tartışmasının sonunda Gasp Büro Amirliği ekibi, işi devrederek ayrıldı. İncelemelerini sürdüren polis, silahlı ve kar maskeli iki hırsızın Öztarhan çiftinin oturduğu Yalı Apartmanı’nın ikinci katındaki teras kapısından daireye girdiğini tespit etti. Evden 10 bin dolar ve bir pırlanta yüzük aldıkları belirtilen iki kişinin, yakalanması için çevrede yapılan araştırmalardan sonuç alınamadı. 
     



 GÜNCEL 





















</TEXT>
</DOC>
