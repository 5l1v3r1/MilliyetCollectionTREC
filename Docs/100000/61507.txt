<DOC>
<DOCNO> 61507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/siyaset/siy00.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip’e kırmızı ışık 
</HEADLINE>
<TEXT>

Anayasa Mahkemesi, AKP liderinin parti kurucusu olamayacağını kararlaştırdı. Buna göre AKP lideri, olası bir erken seçimde milletvekili de olamayacak... 
     ERSAN ATAR Ankara 

     Anayasa Mahkemesi, AKP Genel Başkanı Recep Tayyip Erdoğan'ın parti kurucusu olamayacağı ve kurucu üyelikten çıkarılması için partiye ihtar verilmesini kararlaştırdı. AKP, kararın gereğini 6 ayda yerine getirmezse kapatma davası açılacak. Bu karara göre Erdoğan, olası erken seçimlerde milletvekili olamayacak, kabineye dışarıdan bakan veya başbakan olarak seçilemeyecek. 
     Anayasa Mahkemesi Başkanvekili Haşim Kılıç, Yargıtay Cumhuriyet Başsavcısı Sabih Kanadoğlu'nun, "Erdoğan'ın TCK'nın 312 2 maddesinden hüküm giymiş olması ve Milletvekili Seçimi Kanunu'na göre, affedilmiş olsa bile milletvekili seçilme yeterliliğine sahip olmadığı, dolayısıyla parti kurucusu olamayacağından, partisinin kuruculuğundan ihraç edilmesi için AKP'ye ihtar verilmesi" talebinin 6'ya karşı 5 oyçokluğuyla kabul edildiğini söyledi. Kılıç, bu nedenlerle AKP'ye ihtar verilmesinin, 6'ya 5 oy çokluğuyla kararlaştırıldığını bildirdi. 
     Kılıç, Kanadoğlu'nun AKP'nin türbanlı 6 kadın kurucusunun ihracı yönündeki istemininse oybirliğiyle reddedildiğini duyurdu. 
     
Direnirse dava açılacak      Karar uyarınca Erdoğan, kuruculuktan istifa etmez veya AKP'nin yetkili organları Erdoğan'ın kurucu üyelikten ihracını 6 ay süre içinde karara bağlamazsa, Yargıtay Cumhuriyet Başsavcılığı, Anayasa Mahkemesi'ne partinin kapatılması için dava açacak. AKP'nin "kurucu genel başkanı" sıfatını da taşıyan Erdoğan, kurucu üyelikten ihraç edilmesi halinde genel başkan olarak da görevini yürütemeyecek. 
     Anayasa Mahkemesi'nin kararı, Erdoğan'ın AKP'ye normal üye olmasını yasaklamıyor. Buna göre, Erdoğan partisinden istifa eder veya ihraç edilirse, hemen ertesi gün partiye normal üye olarak kayıt yaptırabilecek. 
     
Erken seçimde vekillik de yok      Karar, Erdoğan'ın olası bir erken seçimde milletvekili seçilmesini de engelleyecek. Anayasa Mahkemesi'nin kararı, "Milletvekili seçilme yeterliliği olmadığından parti kurucusu da olamaz" içeriği taşıdığından, YSK bu kararı göz önünde bulunduracak. 
     Erdoğan milletvekili seçilmeden, partisi koalisyonda yer alırsa, Erdoğan'ın kabine dışından bakan olarak seçilmesi mümkün olmayacak. 
     Erdoğan, haklarını ancak Mart 2003'ten sonra mahkeme kararıyla geri alabilecek. Erdoğan, bu tarihten sonraki seçimlerde milletvekili de olabilecek. 
     
"Komünist" Partiye bir farkla ihtar      Mahkemenin dünkü oturumunda, Türkiye Komünist Partisi'nin ismindeki "komünist" ibaresinin kaldırılması için bu partiye ihtar verilmesi kararı da, 6'ya 5 oyçokluğuyla alındı. Mahkeme ayrıca, Büyük Adalet Partisi, Anayol Partisi, Türkiye Sosyalist İşçi Partisi, Adalet Partisi, Türkiye Özürlüsüyle Mutludur Partisi ve Türkiye Adalet Partisi'ne de, kongrelerini zamanında yapmadığı için ihtar verilmesini karara bağladı. 
     



 SİYASET 














</TEXT>
</DOC>
