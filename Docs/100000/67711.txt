<DOC>
<DOCNO> 67711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/ekonomi/eko04.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mühendislik Oscarı TAV’ın 
</HEADLINE>
<TEXT>

Amerikan Mühendisler Konseyi’nin verdiği Mühendislik Oscarı’nın bu yılki sahibi, Atatürk Havalimanı Dış Hatlar Terminali’ni yapan Tepe Akfen Vie TAV oldu 
     EYLEM TÜRK 

     Mühendislik alanının Oscarı olarak kabul edilen ve Amerikan Mühendisler Konseyi ACAC tarafından her yıl geleneksel olarak verilen Mühendislik Akademi Ödülü, Atatürk Havalımanı Dış Hatlar Terminali’ni yapan Türk şirketi Tepe Akfen Vie’nin TAV oldu. TAV, Akademinin büyük ödülü’nü, terminal inşasında uyguladığı "Sismik Modernizasyon" projesi ile aldı. 
     TAV, LZA Teknoloji, Tuncel Mühendislik, Turner, EPS şirketleri ve Buffalo Üniversitesi tarafından ortak geliştirilen projenin iki ay gibi kısa bir sürede tamamlandığını söyleyen TAV Yönetim Kurulu Murahhas Üyesi Sani Şener, "Toplam 51 eyaletten 700 projenin katıldığı yarışmada ilk 12 proje arasında yer alarak bu ödüle layık görülen ilk Türk firması olduk" dedi. 
     Sismik İzolatör’lerin yer aldığı projenin 5 milyon dolara malolduğunu kaydeden Şener, "Projede 162 adet izalatör kullanıldı. ABD’li EPS firması tarafından üretilen izolatörler, kolonlara takılıyor ve yarattığı esneme ile sarsıntıya fren yaptırıyor" diye konuştu. Mühendisliğin dünyadaki en büyük akademi ödülü sayılan bu ödülü 12 Mart’ta Washington’da alacaklarını söyleyen Şener, ödül törenine ABD Başkanı George Bush’un da davetli olduğunu kaydetti. 
     
8 şiddetindeki depremde camları bile kırılmayacak      Sistemin depreme dayanıklılığı artırdığına dikkat çeken Şener, "Terminal binası için test yapıldı. Binanın 8 şiddetindeki bir depremde camlarının bile kırılmayacağını gösterdi. Tahmin ediyorum ki bu sistem Bolu Tüneli ve Gölcük’teki bir hastaneye de uygulanacak. Dünyada da deprem bölgeleri olan San Fransisco ve Japonya’da uygulanıyor" dedi. Şener, ödülün Türkiye’nin tanıtımı için çok olumlu bir gelişme olacağını söyledi. 
     



 EKONOMİ 






















</TEXT>
</DOC>
