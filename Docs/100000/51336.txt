<DOC>
<DOCNO> 51336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/son/sontur10.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
10 Kasım'da Anıtkabir'de sıkı güvenlik önlemleri 
</HEADLINE>
<TEXT>

     Atatürk'ün ölümünün 63. yılı dolayısıyla 10 Kasım Cumartesi günü yapılacak devlet töreni nedeniyle Anıtkabir'de sıkı güvenlik önlemleri alınacak. Aynı gün, 08.00-11.00 saatleri arasında Anıtkabir üzerinde uçuş yasağı uygulanacak. 
     Ankara Valiliği'nden yapılan açıklamaya göre, 10 Kasım Cumartesi günü Anıtkabir'de yapılacak devlet töreni ile ilgili koordinasyon toplantısı yapıldı. 
     Toplantıda alınan kararlar şöyle 
     - 10 Kasım Cumartesi günü 08.00-11.00 saatleri arasında Anıtkabir üzerinde uçuş yasağı uygulanacak. 
     - Yine aynı gün, aynı saatler arasında Akdeniz Caddesi ve Gençlik Caddesi trafiğe kapatılacak. 
     - Yarından itibaren Cumartesi günü saat 11.00'e kadar, tören hazırlıkları ve güvenlik tedbirleri nedeniyle Anıtkabir halkın ziyaretine kapatılacak. Tören bitiminden sonra Anıtkabir yeniden halkın ziyaretine açılacak. 
     - Protokole dahil olup, kortejde yer alan ve bu konuda kendilerine davet yapılan devlet erkanı dışında Anıtkabir Bayrak meydanında yer alacak diğer kamu görevlileri Müsteşar seviyesinden şef seviyesine kadar Anıtkabir'e Akdeniz Caddesi yönündeki 2 numaralı kapıdan yaya olarak ve kimlik kontrolü ile giriş yapacaklar. Anıtkabir'e girişler saat 08.30'a kadar tamamlanacak ve bu saatten sonra kapılar girişe kapatılacak. 
     






</TEXT>
</DOC>
