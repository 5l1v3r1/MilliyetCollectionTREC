<DOC>
<DOCNO> 93618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/spor/spo09.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Harcanan yıldız Felipe      GALATASARAY’IN yeni transferlerinden Felipe, Brezilya’da milli takıma seçilemeyerek harcanan’ yıldızlarından biri olarak gösteriliyor. Vasco da Gama taraftarı olan babası tarafından 5 yaşındayken kulübe getirilen Felipe, o günden bu yana Vasco’daydı. 1996’da olimpik milli takımda iken ilerisi için Roberto Carlos’a alternatif gösterilen Felipe, 1998’de 21 yaşındayken ilk on birin değişmez ismi olduğu kulübünde, Libertodores Kupası şampiyonluğu yaşadı. 26 yaşındaki savunma oyuncusu üstün top tekniği ve çeşitli mevkilerde oynayabilme özelliğiyle biliniyor. 
     
Pinto çok genç      GALATASARAY’IN diğer yeni transferi Fabio Pinto 22 yaşında.. 1997’de 17 Yaş Altı Dünya Gençler Şampiyonu olan Brezilya Milli Takımı’nda dikkat çeken Pinto final maçında Ganalı Muhammed Hamza’ya yumruk atarak kırmızı kart görmüş, ama yine de oynadığı futbolla turnuvanın en iyi ikinci ismi seçilmişti. İspanya’nın Oviedo takımında oynadığı 1998-99 sezonunda, şampiyon Barcelona’ya attığı golle takımına 2-1’lik galibiyeti getiren Pinto ilerleyen yıllarda İspanya’dan ayrıldı ve Internacional’e transfer oldu. 
     
İtalya şampiyon      DÜNYA Kupası’na erken veda ederek hayal kırıklığı yaşayan takımlardan İtalya, hakem Pierluigi Collina’nın final yönetmesinin yanı sıra Serie A takımlarında oynayan oyuncuların attığı gollerle teselli buluyor. İnterli Ronaldo’nun 8 golünün de katkısıyla kariyerini Çizme’de sürdüren oyuncuların toplam gol sayısı 27. İkinci sırayı 26 golle İngiltere Premier Ligi’nde forma giyen futbolcular alırken, İspanya Ligi’nin Dünya kupasındaki temsilcileri Barcelonalı Rivaldo’nun küçümsenmeyecek katkısıyla 19 gol kaydetti. 
     

</TEXT>
</DOC>
