<DOC>
<DOCNO> 68542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/dunya/adun.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Asparagasçı Pentagon 
</HEADLINE>
<TEXT>

ABD Savunma Bakanlığı bünyesinde yeni kurulan Stratejik Etkileme Ofisi’, teröre karşı mücadele bahanesiyle medyaya yönelik yalan haber yayma kampanyasına hazırlanıyor 
     SEMA EMİROĞLU New York 

     ABD Savunma Bakanlığı’nın Pentagon bünyesinde 11 Eylül saldırıları sonrasında kurulan "Stratejik Etkileme Ofisi", dünya kamuoyunu şartlandırmak amacıyla medyaya yalan haber yaymayı da görevleri arasına dahil etmeye hazırlanıyor. 
     The New York Times gazetesinin haberine göre, milyonlarca dolarlık bütçeyle kurulan "Stratejik Etkileme Ofisi", yabancı basın - yayın organlarını doğru bilgilendirmenin yanı sıra, bilinçli biçimde yanlış bilgi vermenin de aralarında bulunduğu bir dizi plan hazırladı. 
     Henüz Bush yönetiminin onayına sunulmamış olan ve Savunma Bakanı Donald Rumsfeld’in, hukuk müşavirine incelettirmekte olduğu öneriler, bazı Bakanlık yetkililerinin tepkisine neden oldu. Bunun, Savunma Bakanlığı’nın açık biçimde yaydığı bilgilerin inandırıcılığına gölge düşürebileceğini bildiren yetkililer, tek bir ofisin, "bilgisayar şebekelerine saldırı, psikolojik faaliyet ve yanıltma" gibi üstü kapalı yöntemler kadar Amerikan ordusunun tüm dünyaya ulaşabilen halkla ilişkiler kaynaklarını ve personelini kullanma yetkisine sahip olmasından da rahatsızlık duyduklarını kaydettiler. 
     
     Kara kampanya 
     Ofisi eleştirenler, bu yöntemlerin yasadışı olabileceği ve yabancı kamuoylarını yanıltmak için kasıtlı olarak Reuters ve AFP gibi yabancı ajanslara verilebilecek haberlerin Amerikan basın - yayın organlarınca da "doğruymuş" gibi kullanılabileceği uyarısında bulundular. 
     ABD’nin Afganistan operasyonunun ardından özellikle İslam ülkelerindeki halkın desteğini kaybetmesinden duyulan endişeler üzerine oluşturulan Stratejik Etkileme Ofisi, şimdi misyonunu Ortadoğu, Asya ve hatta Batı Avrupa’yı da içine alacak şekilde genişletmeyi ve normalde Dışişleri Bakanlığı tarafından yerine getirilen geleneksel rolü üstlenmeyi amaçlıyor. Hava Kuvvetleri’nden General Simon P. Warden tarafından yönetilen ofis, sadece yabancı basın ve Internet’i değil, üstü kapalı operasyonları da kullanmayı amaçlayan bir dizi gizli öneri hazırladı. 
     
     Başında emekli albay var 
     Emekli albay ve psikolojik operasyonlar sorumlusu Thomas Timmes, Savunma Bakanlığı’nın bu şekilde yabancı kamuoylarını etkilemek için sahip olduğu araçları yürürlüğe koyduğunu ve geleneksel olarak yapmadığı işleri üstlendiğini bildirdi. General Warden’ın yanlış bilgilendirme ve gizli operasyonların yer aldığı "kara kampanyadan," doğru ve açık bilgilendirmeyi içeren "beyaz kampanyaya" kadar geniş bir misyonu hedeflediğini kaydeden Pentagon yetkilileri, başka bir önerinin de, yabancı gazetecilere ve liderlere Amerikan görüşlerini yayan ya da düşman hükümetlere saldıran e-mail’ler göndermek olduğunu kaydettiler. Bu tür bilgilendirme, Amerikan ordusu ile doğrudan bağlantısı olmayan kuruluşlar aracılığıyla yapılacak. 
     Ancak müttefik ülkelerin, Amerikan ordusunun kendi sınırları içindeki basını etkilemeye yönelik herhangi bir girişime itiraz edebileceklerini belirten bir Pentagon yetkilisi, "Dost olmayan ülkeler için bilgilendirme kampanyasının kullanılmasını herkes anlar, ama aynı araç ve taktiklerin dost ülkeler için de kullanılması rahatsızlık yaratır" dedi. 
     
Amaç Saddam’ı devirmek      Pentagon bünyesinde kurulan yeni Stratejik Etkileme Ofisi’ne yardımcı olmak amacıyla aylık ücreti 100 bin dolar olan bir danışma firması tutuldu. Eski Amerikan Başkanı Jimmy Carter’ın seçim kampanyasında görev alan John W. Rendon Jr. tarafından yönetilen Washington merkezli Rendon Grubu’nun, daha önce CIA, Kuveyt Emirlik ailesi ve Irak lideri Saddam Hüseyin’e muhalif olan Irak Ulusal Kongresi için geniş çaplı çalışma yaptığı bildirildi. 
     
     Irak vahşeti 
     Rendon Grubu’nun, özellikle Irak’ın 1990’da Kuveyt’i işgal ettiği sırada uyguladığı vahşet konusunda Arap ülkelerinde de propaganda kampanyası yürüttüğü kaydedildi. Şimdi Bush yönetimi tarafından kiralanan grubun, "Saddam’ı devirmek" şeklindeki ortak hedef bünyesinde birleştiği de belirtildi. Bir Pentagon yetkilisi, "Saddam Hüseyin, büyük bir enformasyon saldırısı yürütüyor ve biz bunu karşılamak için hiçbir şey yapmadık" ifadesini kullandı. 
     



 DÜNYA 












</TEXT>
</DOC>
