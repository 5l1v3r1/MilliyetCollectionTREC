<DOC>
<DOCNO> 86477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/spo02.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerium baskısı 
</HEADLINE>
<TEXT>

Şirket yöneticileri, daha fazla satış olacağı gerekçesi ile 10 numarayı Ortega’nın giymesini istediler. Revivo’ya söz veren yönetim kararsız kaldı 
     YUSUF KOBAL 

     Rapor sunuldu 
     ORTEGA’NIN transferinin gerçekleşmesiyle birlikte hızını artıran "10 numara" tartışması değişik bir boyut kazandı. Promosyon satışları ile kulübe büyük gelir kazandıran Fenerium yöneticileri, 10 numarayı Ortega’nın giymesi halinde çok daha büyük gelirler sağlayacaklarını belirten bir raporu yönetime sundu. FIFA’nın kararıyla Arjantin Milli Takımı’nda da 10 numaralı formayı giymesine karar verilen Ortega’nın da bu konuda ısrarlı olduğu bildirildi. 
     
     Taraftar da istiyor 
     TRANSFERİN gündeme gelmesiyle birlikte çok rahatsız olan Revivo’nun, "İki sezondur bu formayı ben giyiyorum. Eğer benden alınırsa, futbolu bile bırakabilirim" dediği öğrenildi. Asbaşkan Murat Özaydınlı’nın daha önce arayıp "forma senindir" diye söz verdiği İsrailli oyuncunun bu konuda esnek olması gerektiğini belirten yöneticilerin yanı sıra, taraftarların büyük bölümü de 10 numarayı Ortega’nın giymesi gerektiğini belirttiler. 
     
Erhan defteri kapandı      FENERBAHÇE Yönetimi, kulübüyle anlaşmaya varamadığı Erhan Albayrak’ın transferinden vazgeçti. Futbolcuyla anlaşmalarına rağmen Bielefeld’in yüksek bonservis ücreti istemesi nedeniyle şartları zorlayan Sarı - Lacivertli yöneticiler, rakamlarda büyük uçurumlar olunca masadan kalktılar. 
     SOL kanada alınan İsmail ve Cem’in yanı sıra, Abdullah ve Ali Akdeniz’in de kadroda bulunması nedeniyle Lorant’ın da ısrarcı olunmamasını istediği belirtildi. Öte yandan yönetici İlhan Ekşioğlu, dün Tuncay’ın yetiştirme parası için Sakaryaspor’la görüştü. Anlaşmanın bugün sağlanabileceği öğrenildi. 
     
Ali Yıldırım işi bitiriyor      FENERBAHÇE Muhasip üyesi Ali Yıldırım, Ortega ile sözleşme imzalamak için önümüzdeki günlerde Japonya’ya gidecek. Almeyda’yı da almak için sıkı bir pazarlık sürdüren Sarı - Lacivertli yöneticiler, Parma ile anlaştıkları halde, Arjantinli oyuncuyu henüz ikna edemediler. Yıldırım’ın Ortega ile görüşmesi sırasında Almeyda’yı da ikna etmeye çalışacağı belirtildi. 
     



 SPOR 


























</TEXT>
</DOC>
