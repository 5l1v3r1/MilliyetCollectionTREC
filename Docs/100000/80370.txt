<DOC>
<DOCNO> 80370 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko26.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Neden ekonomide kendi modelimize sahip değiliz .." 
</HEADLINE>
<TEXT>

     Devlet Bakanı ve Başbakan Yardımcısı Devlet Bahçeli, Türkiye'nin ekonomik akıl üreten bir ülke olmak zorunda olduğunu, dünyayı etkisine alan genel eğilimlerin oluşmasında seyirci değil, tam tersine belirleyici ve yönlendirici bir aktör olmanın yolunun buradan geçtiğini söyledi. 
     Devlet Bahçeli, ''Özgün bir model oluşturmayı, dünyada hakettiğimiz yeri almayı bir tür hayalcilik gerçekleşmesi imkansız bir rüya gibi gördüğümüz müddetçe hiçbir somut ve ileri adım atma şansımız olmayacaktır'' dedi. 
     Bahçeli, Dünya Türk İşadamları 4. Kurultayı'nda yaptığı konuşmada, dünyanın son 20 yılda çok belirleyici bir dönüşüm süreci yaşadığına işaret ederek, ekonomik ilişkilerin küresel ekonominin kapsam ve etkin alanı, ekonomi ile teknoloji arasındaki karşılıklı etkileşim biçimleri, bilginin ve enformasyonun üretim şartlarının büyük ölçüde değiştiğini, hem iş hem siyaset dünyasının bu değişimlerden esaslı şekilde etkilendiğini bildirdi. 
     İşadamlarının temsil ettikleri Türk girişim ruhuyla dünyanın içinde bulunduğu zorlu ve önemli şartlarda birçok yeni ve stratejik atılımın öncüsü olmak durumunda bulunduklarını vurgulayan Bahçeli, şunları söyledi 
     ''Bu çerçevede hep birlikte sormamız gereken ilk soru şudur Ekonomik büyüme ve gelişme konusunda neden hala küresel trendlerle Türkiye'nin ihtiyaç ve hedeflerinin sentezini ifade eden dinamik bir Türk modeline sahip değiliz Türkiye neden sürekli dışa bağımlılık sendromundan kurtulup kendi ayakları üzerinde duran tarihi mirasına ve misyonuna uygun bir performans sergileyen bir ülke olmak konusunda zorluklar yaşamaktadır Belki de bunun temel nedeni bizim kendi iç dinamiklerimiz üzerinde yeterince kafa yormuyor, gereken özeni göstermiyor oluşumuzdur. Özgün bir model oluşturmayı, dünyada hakettiğimiz yeri almayı bir tür hayalcilik, gerçekleşmesi imkansız bir rüya gibi gördüğümüz müddetçe hiçbir somut ve ileri adım atma şansımız olmayacaktır. Bu şansı yakalamanın da somut, basit ve açık tek bir şartı vardır. Türkiye ekonomik akıl üreten bir ülke olmak zorundadır. Dünyayı etkisi alan genel eğilimlerin oluşmasında seyirci değil, tam tersine belirleyici ve yönlendirici bir aktör olmanın yolu buradan geçmektedir.'' 
     
     SİYASET KURUMU TEK GÜVENCE 
     Herkesin Türkiye'nin potansiyelinin farkında olmak, ülkenin hedef ve birikimlerini tam anlamıyla özümsemek, bu hedeflere uygun öngörü ve projeler geliştirmek, girişimci ruhu bu yönde harekete geçirmek durumunda olduğunu vurgulayan Bahçeli, ekonomik akıla sahip bir ülke olmanın kendine özgü bir strateji geliştirebilen yeteneğine sahip olma anlamına geldiğini kaydetti. 
     Bu yeteneği kalıcı ve düzenli hale getiren temel unsurun ise siyasi iradeden başka birşey olmadığını bildiren Bahçeli, konuşmasını şöyle sürdürdü 
     ''Siyaset kurumu toplumsal ve ekonomik dinamiklerin bugün dünyaya hakim olan demokratik sistemine, ruhuna uygun biçimde sağlıklı ve üretken olarak işlemesinin tek güvencesidir. Bir yandan dertlerimizi, sıkıntılarımızı, projelerimizi, önerilerimizi siyaset kurumuna aktarırken, diğer yandan bu kuruma sahip çıkma, bu kurumu ülkenin stratejik yönelimlerini belirleme gücüne destek olma gereği vardır. 
     Ancak bu tutum yaygınlaştıkça ve siyaset kurumunun bir teknik işler dairesi olmadığı anlaşıldıkça siyasi iradenin etkin biçimde işlemesi ve ekonomik akıl üreten bir Türkiye önünde dikilen engelleri tek tek kaldırması mümkün olacaktır.'' Bahçeli, Türkiye'de yaşanılan en büyük sorunlardan birinin de kurumsallaşma eksikliği olduğunu, bu eksikliğin devlet, toplum ve siyaset hayatının hemen her alanında gözlemlendiğini bildirdi. 
     Bu durumun pek çok tartışma başlığının yüzeyselleşmesine çözüm önerilerinin sadece biçimsel olarak hazırlanmasına, gündelik olarak ele alınıp eleştirilmesine yol açtığını anlatan Bahçeli, ''Ne ekonominin ne de siyasetin yüzeyselliğe, popülizme, günü kurtarmaya yönelik baştan savma anlayışlara tahammülü olabilir. Bunları aşmayı başardığımız gün Türk modeli üzerinde tartışan, dünya ticaretindeki etkin konumunu daha da artırmanın yollarını arayan girişim gücü ve potansiyeli ile örnek oluşturan bir ülke olacağımız açıktır'' dedi. 
     





</TEXT>
</DOC>
