<DOC>
<DOCNO> 60183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/soneko06.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası'ndan 2003-2005 için yeni mali yardım geliyor.. 
</HEADLINE>
<TEXT>

     Dünya Bankası ile Türkiye arasında, 2003-2005 dönemini kapsayacak Ülke Yardım Stratejisi CAS 
     görüşmelerine bu yıl içinde başlanacak. 
     Dünya Bankası'ndan ihtiyaca göre, üç yıl için 6 ile 9 milyar dolar arasında bir mali yardım sağlanması planlanıyor. 
     Görüşmeleri uzun süreli olan kredi süreci, Türkiye'nin, üç yıllık bir dönem içinde, uygulamayı planladığı proje ve program portföyünün, Dünya Bankası kredisiyle desteklenmesini amaçlıyor. 
     Yetkililer, halen yürürlükte olan CAS'ın, esasen gelecek yıl Haziran ayına kadar sürmesi gerekirken, fiili olarak bu yıl sona ereceğini, Banka'nın bu yıl Türkiye'ye 3 milyar dolarlık bir yardım yapacağını kaydediyorlar. 
     
     Mali sektöre daha çok kredi... 
     Yetkililer, Banka'nın mali sektör sorumlulularından Lalit Raina başkanlığındaki bir heyetin Türkiye'deki mali sektörün durumu konusunda çalışmalarda bulunduğunu ve hazırladıkları bir raporu Banka yönetimine sunduklarını hatırlatırken, mali sektörün yeniden yapılandırılması için enaz 500 milyon dolar kredi verilebileceğini kaydediyorlar. 
     Bu arada, Dünya Bankası'nın, 2002'ye ertelenen yaklaşık 1.3 milyar dolarlık Kamu Sektörü ve Mali Sektör Uyum Kredisi'ne PSFSAL2 
     ilişkin, Türkiye ile Banka arasındaki görüşmelere yeniden başlanıyor. 
     Görüşmelerin tamamlanması halinde, kredinin Ocak ayı sonunda, yetiştirilememesi halinde ise Şubat ayı başında serbest bırakılacağı ifade ediliyor. 
     Türkiye'nin mali sektör konusunda bu yıl ilave olarak alacağı kredi miktarının, Başbakan Bülent Ecevit'in bu ay ortasında ABD'ye yapacağı ziyarette, Dünya Bankası Başkanı James Wolfensohn ile görüşmesinin ardından kesinleşeceği ifade ediliyor. 
     Yetkililer, gelişmekte olan ülkelerdeki mali sektörün yeniden yapılandırılarak güçlendirilmesi konusunun, IMF ve Dünya Bankası'nın önceliği olduğunu, bu nedenle Banka'nın, Türkiye'deki mali sektörün güçlendirilmesi konusuna destek verdiğini vurguladılar. 
     
     Üç yıl için 6 - 9 milyar dolar 
     Edinilen bilgiye göre, Dünya Bankası'ndan, ihtiyaca göre, üç yıl için 6 ile 9 milyar dolar arasında bir mali yardım sağlanması planlanıyor. 
     Yetkililer, her üç yıllık dönemde alınan kredinin, takip eden dönemde arttırıldığını vurgularken, 2000 yılı öncesinde, üç yıl için yapısal krediler de dahil 3 milyar dolar, bundan önceki dönemde ise 4.5 milyar dolar hakedildiğini, bu rakamın banka tarafından 6.2 milyar 
     dolara çıkarıldığını hatırlattılar. 
     
     Sosyal projeler öncelikli olacak 
     Bu arada Dünya Bankası'ndan üç yıl için sağlanacak yeni CAS kredisi portföyünde, sosyal amaçlı ve yoksulluğu azaltıcı projelere ağırlık verilecek. 
     Türkiye'nin yapısal dönüşümü sağlayıcı önemli bir ekonomik program uyguladığını belirten yetkililer, bu programdan ençok zarar gören kesimlerin daha çok korunması için, yeni kredi portföyünde, sosyal amaçlı projelere ağırlık verileceğini ifade ediyorlar. 
     Banka ile yapılacak görüşmeler, Hazine ve DPT koordinasyonunda, tüm ilgili kurumların görüşleri alınarak yapılıyor. Öncelikle hazırlanacak olan ihtiyaçlar listesi daha sonra Dünya Bankası ile görüşülerek kesinleştirilecek. 
     Dünya Bankası Yönetim Kurulu, Türkiye'nin CAS önerisini onaylaması durumunda, yeni CAS kredisi üç yıllık bir dönem için yürürlüğe girecek. 
     Dünya Bankası'nın, bir ülkeye yapacağı tüm yardımlar, CAS şemsiyesi altında yapılıyor. 
     






</TEXT>
</DOC>
