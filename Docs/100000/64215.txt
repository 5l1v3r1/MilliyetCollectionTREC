<DOC>
<DOCNO> 64215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/guncel/agun.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Gömülen kurbanlar newline milyonları doyurur 
</HEADLINE>
<TEXT>

Türk hacı adayları, kutsal topraklarda her yıl 100 bin kurban kesiyor. Oysaki topluca gömülen bu kurbanlarla Türkiye’de 14 milyon aç insanın karnı doyar 
     NESLİHAN CUYAR İstanbul 

     Hac sezonunun başlamasıyla birlikte, Türk hacıların kutsal topraklarda kesip bıraktıkları binlerce kurban tartışma konusu oldu. İlahiyatçılar, Türk hacıların kurbanlarını kutsal topraklar yerine Türkiye’de de kesebileceklerini, böylece etlerin toprağa gömülmek yerine yoksulların karnını doyurmada kullanılabileceğini söyledi. Hacda kurban kesmenin bir zorunluluk olmadığını da vurgulayan ilahiyatçılar, binlerce hacının Suudi Arabistan’da kestiği kurbanlarla Türkiye’de 14 milyon kişinin karnını doyurabileceğini dile getirdi. 
     
     2 bin 800 ton et 
     Türk vatandaşları hacda kurban kesmek için İslam Kalkınma Bankası’na 100 - 110 dolar kurban bedeli yatırıyor. Türkiye’den geçen yıl 110 bin kişi hac görevini yerine getirdi. Bu yıl ise 85 bin kişinin gitmesi bekleniyor. Hacılar yılda en az 90 - 100 bin kurban kesiyor. Hesaplamalara göre bir koyundan ortalama 28 kilo et çıkıyor. Bu da yaklaşık 2 milyon 800 bin kilo et ediyor. 
     Yani 2 bin 800 ton. Bir öğünde 200 gram etin bir kişiyi doyuracağı düşünüldüğünde, hacda kesilen kurbanların Türkiye’de kesilmesi halinde yaklaşık 14 milyon kişi, bu etlerle karnını doyurabilecek. Ancak hacılar kurbanlarını kutsal topraklarda kestikleri için etlerin büyük kısmı ziyan oluyor, hatta çürüyor. Ayrıca kurbanların derisi de çöpe gidiyor. Oysa kurbanlar Türkiye’de kesilse, derileri de Türk Hava Kurumu’na önemli bir gelir sağlayabilir. 
     
Niye Araplara kalsın ki      Marmara Üniversitesi İlahiyat Fakültesi Dekanı Prof. Dr. Zekeriya Beyaz, hacdaki her türlü kurbanın Türkiye’de kesilebileceği görüşünde. Kurban kesmedeki amacın fakir doyurmak olduğunu belirten Beyaz, "Hacda kesilecek kurban yerine bunun bedeli ödenebilir. Bu para Araplarda kalmamalı, fakir halka intikal ettirilmeli" dedi. 
     
İstenirse burada da kesilir      Ankara Üniversitesi İlahiyat Fakültesi Öğretim Üyesi Prof. Dr. Beyza Bilgin de kurbanın kesileceği yerin hacı adayının insiyatifinde olduğunu belirterek, "İnsanlar hacda olunca orada kesenleri görüyor ve kendi de kesmek istiyor. Yoksa burada da kesilse olur. Önemli olan kurbanı kesmek. Burada ya da orada kesmek fark etmez" diye konuştu. 
     
     Kesilen hayvanlar maalesef çürüyor 
     Ankara Üniversitesi İlahiyat Fakültesi’nden Doç. Dr. Mehmet Görmez de, kurban kesimini zorunlu gören ya da görmeyen hac çeşitleri olduğuna değinerek, "Son zamanlarda birtakım organizasyonlar yapılıyor. Kurbanları Afrika ülkelerine götüren kurumlar var. Ancak bunun ne kadarı değerlendiriliyor, bilinmiyor. Birçok hayvan çürüyor. Dünyada açlık çeken ülkeler var. Hacı adayları kurban bedelini Türkiye’de bırakabilir" dedi. 
     
     Kimse Allah’la kul arasına girmesin 
     Marmara Üniversitesi İlahiyat Fakültesi öğretim üyelerinden Prof. Dr. Saim Yeprem, haccın kişisel bir ibadet olduğunu belirterek, kurbanı Türkiye’de ya da hac sırasında kesmenin mümkün olduğunu ifade etti. Yeprem, "Kurban kesme mükellefiyeti yoktur. Bir sakınca söz konusu ise kişiler kurbansız hac şekli olan ifrad haccına’ niyet edebilirler. Allah’la kul arasına başkalarının girmesini tasvip etmiyorum" görüşünü dile getirdi. 
     
     Diyanet Vek letle burada kesilebilir 
     Diyanet İşleri Başkanlığı da web sitesinde yayınladığı hac rehberinde, Kurban Bayramı’nda hachda kurban kesmenin zorunluluk olmadığını, fakat sevap kazanmak için nafile olarak kesilebileceği belirtiyor. Sitede, "Nafile olarak bu kurbanı kesmek istedikleri takdirde, vek let vererek Türkiye’de kestirmeleri daha uygun olur" ifadesine yer veriliyor. Şükran kurbanlarının ise hacda kesilmesi gerektiği belirtiliyor. 
     
     Derisi bile gelse yeter... 
     Hacda kesilen kurbanların derilerinin ne olduğu da ayrı bir tartışma konusu. Türk Hava Kurumu THK yetkililerine göre, derilerin ancak yüzde 20’si toplanabiliyor. THK verilerine göre, geçen yıl Kurban Bayramı’nda 917 bin 862 adet koyun, 422 bin 888 adet keçi derisi ile 3 milyon 53 bin 474 kilogram sığır derisi toplandı. Elde edilen 10 trilyon 510 milyar lira gelir, vakıf ve dernekler arasında paylaştırıldı. 
     
     İyi parçaları alıp kalanı atıyorlar 
     Kurban kesimi için iki farklı uygulama var. Birincisi İslam Kalkınma Bankası kanalıyla hac için olan kurbanları kurulan özel mezbahalarda kestirmek. Diyanet İşleri Başkanlığı ve özel şirketler, genellikle İslam Kalkınma Bankası kanalıyla kurban kesilmesi işini organize ediyorlar. Kurbanınızı kendiniz de kestirebilirsiniz. Ancak burada kesilen hayvanların etleri genellikle boşa gidiyor. Çünkü aynı anda binlerce kurban kesildiği için, çevrede bulunan fakirler bile etlerle ilgilenmiyor. Bazıları kurbanın en değerli yerlerini alıp geri kalanını toprağa gömüyor. 
     



 GÜNCEL 
















</TEXT>
</DOC>
