<DOC>
<DOCNO> 86584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/soneko23.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün 
</HEADLINE>
<TEXT>

     Günün ilk yarısında hareketli bir seyir izleyen piyasalar, öğleden sonra sakinleşti. 
     Piyasalar, Devlet Bakanı ve Başbakan Yardımcısı Devlet Bahçeli'nin açıklamaları ve Başbakan Ecevit'in kontrol için hastaneye gitmesiyle günün ilk yarısını tedirginlikle kapatırken, ikinci yarıda sakin bir bekleyiş içinde oldu. 
     İstanbul Menkul Kıymetler Borsası İMKB Ulusal 100 Endeksi, bugün yüzde 2.36 geriledi. 
     İlk seansta 296.50 puan ve yüzde 2.65 oranında düşüş gösteren endeks, Başbakan Bülent Ecevit'in hükümetin üçüncü yılını değerlendirdiği basın toplantısının ardından sakin seyrine geri döndü. 
     2. seansta yaklaşık 140 puanlık bir bantta dalgalanan endeks, 
     özellikle son dakika alımlarıyla seansı 32.11 puan artıda ve 10,934.65 puandan tamamladı. Endeks günlük bazda ise 264.39 puan ve yüzde 2.36 düşüş kaydetti. 
     
     DOLAR 
     Merkez Bankası doların bugünkü efektif kurunu alışta 1 milyon 394 bin 774 lira, satışta ise 1 milyon 404 bin 587 lira olarak açıkladı. 
     Böylece Merkez Bankası'nın dünkü açıkladığı kurlara göre, dolar, alışta 4 bin 49 lira, satışta ise 4 bin 77 lira geriledi. 
     Kapalıçarşı'da dün 1 milyon 404 bin liradan kapanan dolar, güne 1 milyon 403 bin liradan, 1 milyon 292 bin liradan kapanan Euro da 1 milyon 290 bin liradan başladı. Dolar bir süre sonra 1 milyon 400 bin liranın altındaki değerlere indi. 
     Piyasa kapanışında doların satış fiyatı 1 milyon 406 bin liraya, Euro satış fiyatı da 1 milyon 300 bin liraya çıktı. Böylece, sabah saatlerinde 1 milyon 400 bin liranın altına inen dolar daha sonra tekrar bu seviyenin üstüne çıkmış oldu. 
     
     TAHVİL-BONO-REPO 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz ortalama yüzde 47.96'dan kapandı. 
     İMKB Tahvil ve Bono Piyasası verilerine göre, gecelik faizde en düşük oran yüzde 45.50, en yüksek oran ise yüzde 48.10 olarak belirlendi. 
     Bankalararası TL interbankında da gecelik faiz oranı yüzde 48.00'den gerçekleşti. 
     İstanbul Menkul Kıymetler Borsası İMKB tahvil ve bono piyasasında en çok işlem gören 9 Nisan 2003 tarihli, bugün valörlü tahvilin basit getirisi yüzde 54.82'ye, bileşik getirisi ise yüzde 56.61'e geriledi. 
     Bu tahvilin dünkü valörlü işlemlerde basit getiri yüzde 55.93, bileşik getiri ise yüzde 57.75 olmuştu. 
     





</TEXT>
</DOC>
