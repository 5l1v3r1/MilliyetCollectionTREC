<DOC>
<DOCNO> 77983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun33.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "İsrail'in çekilmesi konusunda kesin takvim yok" 
</HEADLINE>
<TEXT>

     ABD Dışişleri Bakanı Colin Powell, İsrail Başbakanı Ariel Şaron'dan İsrail'in çekilmesi konusunda kesin bir takvim alamadığını söyledi. 
     Powell, Şaron ile görüştükten sonra düzenlenen ortak basın toplantısında, ABD'nin, İsrail'in kendini savunma ihtiyacını anladığını belirterek, ''Terörizme yanıt veren bir ülke olarak terörizmin ne olduğunu biliyor ve İsrail'in terörizme yanıt verme hakkı olduğunu anlıyoruz. Sorun, sadece yanıtın ötesine nasıl geçebileceğimizdir'' dedi. 
     Şaron'la operasyonun süresi konusunda anlaşmaya varmayı ümit ettiğini ifade eden Amerikan Dışişleri Bakanı, operasyonların süresi konusunda anlaşmaya varacak ve siyasi çözüme götürecek bir yol bulacaklarını umduğunu kaydetti. 
     Amerikan Dışişleri Bakanı, İsrail'i iki haftadır süren operasyonun uzun süreli stratejik sonuçları ve bunun Ortadoğu'daki diğer ülkelere etkisi konusunda da uyardı. 
     Şaron ise basın toplantısında, Batı Şeria'da Filistinlilere karşı yürütülen operasyonun mümkün olan en kısa sürede biteceğini umduğunu söylemişti. 
     





</TEXT>
</DOC>
