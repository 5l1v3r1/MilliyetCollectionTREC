<DOC>
<DOCNO> 99189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur03.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüksek Askeri Şura toplandı... 
</HEADLINE>
<TEXT>

     Yüksek Askeri Şura, Başbakan Bülent Ecevit'in başkanlığında Genelkurmay Başkanlığı Karargahı'nda toplandı. 
     Yüksek Askeri Şura'nın Ağustos ayı olağan toplantısı, Çakmak Salonu'nda saat 09.45'te başladı. 
     Toplantıya, Genelkurmay Başkanı Orgeneral Hüseyin Kıvrıkoğlu, Milli Savunma Bakanı Sabahattin Çakmakoğlu, Kara Kuvvetleri Komutanı Orgeneral Hilmi Özkök, Deniz Kuvvetleri Komutanı Oramiral Bülent Alpkaya, Hava Kuvvetleri Komutanı Orgeneral Cumhur Asparuk, Jandarma Genel Komutanı Orgeneral Aytaç Yalman, 1. Ordu Komutanı Orgeneral Çetin Doğan, 2. Ordu Komutanı Orgeneral Halit Edip Başer, 3. Ordu Komutanı Orgeneral Tamer Akbaş, Ege Ordu Komutanı Orgeneral Hurşit Tolon, Kara Kuvvetleri Komutanlığı Kurmay Başkanı Orgeneral Mehmet Şener Eruygur, Harp Akademileri Komutanı Orgeneral İbrahim Fırtına, Genelkurmay İkinci Başkanı Orgeneral Yaşar Büyükanıt, NATO Güney Avrupa Müşterek Kuvvetler Komutanı Orgeneral Oktar Ataman, Donanma Komutanı Oramiral Özden Örnek ve MGK Genel Sekreteri Orgeneral Tuncer Kılınç katılıyor. 
     Yüksek Askeri Şura toplantısında, bir üst rütbeye yükselecek general ve amirallerle general ve amiralliğe yükselecek albayların durumu görüşülecek. 
     Toplantıda, rütbelerinde bekleme süreleri bir yıl uzatılacaklar ile kadrosuzluk nedeniyle emekliye ayrılacakların durumları da ele alınacak. 
     Şura'da, Türk Silahlı Kuvvetleri'ni ilgilendiren diğer konular da görüşülecek. Bu kapsamda, çeşitli nedenlerle TSK ile ilişikleri kesilecek personelin durumunun da ele alınması bekleniyor. 
     Yüksek Askeri Şura'nın Ağustos ayı olağan toplantısı, 3 Ağustos'ta sona erecek. 
     Şura üyeleri, bugün öğle saatlerinde Anıtkabir'i de ziyaret edecek. 
     Toplantı öncesinde basın mensuplarının kısa süreli görüntü almalarına izin verildi. Görüntü için televizyon ve gazete muhabirleri iki grup halinde salona alındı. 
     





</TEXT>
</DOC>
