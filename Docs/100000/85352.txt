<DOC>
<DOCNO> 85352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/ekonomi/eko08.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Telekom’dan Sabancı ve Koç’a Bulgaristan daveti 
</HEADLINE>
<TEXT>

Yeniden yapılanmaya giden T. Telekom, satışa çıkarılan Bulgaristan Telekom şirketine teklif vermek için Sabancı ve Koç gruplarıyla görüşüyor 
     EKONOMİ SERVİSİ 

     Yeniden yapılanma ve yeni özelleştirme stratejisinin belirlenme çalışmaları süren Türk Telekom, yurtdışında da yatırım girişimlerinde bulunuyor. 
     Türk Telekom, yüzde 65’inin blok satış yöntemiyle özelleştirilmesine hazırlanılan Bulgaristan Telekom şirketine vereceği teklif için Türkiye’den ortaklık girişimlerinde bulunuyor. 
     CNBC’nin edindiği bilgilere göre, Türk Telekom, sözkonusu ihaleye birlikte katılmak için Türkiye’nin en büyük iki devi Sabancı ve Koç grupları ile görüşüyor. 
     İhalenin teklif verme süresinin 27 Mayıs’tan 10 Haziran’a uzatıldığı belirtilirken, bu tarihe kadar sürecek görüşmeler sonrasında iki gruptan biriyle ortak teklif hazırlanacağı bildirildi. 
     
     3 milyon abone 
     Bulgaristan Telekom şirketi ile ilgili ilk temaslar, Ulaştırma Bakanı Oktay Vural ve Türk Telekom yetkililerinin 28 şubat - 1 Mart tarihlerinde bu ülkeye yaptıkları ziyaretle başlamış, daha sonra Türk Telekom’un teknik uzmanları şirkette inceleme yapmıştı. 
     Bulgaristan Telekom şirketi’nin 3 milyona yakın abonesi bulunduğu belirtiliyor. 
     



 EKONOMİ 




















</TEXT>
</DOC>
