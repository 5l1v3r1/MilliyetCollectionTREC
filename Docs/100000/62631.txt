<DOC>
<DOCNO> 62631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur15.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da eczacılar eylemi sürdürüyor 
</HEADLINE>
<TEXT>

     Sağlık Bakanlığı'nın yerli ilaçta yaptığı yüzde 10'luk indirime tepki gösteren eczacıların kepenk kapatma eylemleri, bugün de devam ediyor. 
     Çapa ve Cerrahpaşa bölgesinde hemen hemen bütün eczanelerin eyleme katıldıkları gözlendi. Kapalı eczanelerinin önlerinde bekleyen eczacılar, nöbetçi eczanelere ilaç takviyesi yapıyor. 
     Çağdaş Eczacılar Derneği İkinci Başkanı Rafet Şahin, yaptığı açıklamada, demokratik haklarını kullandıklarını belirterek, ''Bu, vatandaşla ortak bir problemimiz. Bu yüzden bizi destekliyorlar. 
     Yaptığımız, bütünüyle bir hak arama eylemi'' dedi. 
     Bu arada, nöbetçi eczanelerde yığılmalar olurken, bazı vatandaşlar da çektikleri sıkıntıya karşın, eczacılara destek verdiklerini ifade ettiler. 
     Emekli memur Metin Muslu, eylemi haklı bulduğunu söyledi ve ''Eczacının karını kesmek istiyorlar. Bunun yerine yüzde 18 KDV'yi düşürsünler'' diye konuştu. 
     Serbest meslek sahibi Nevzat Bayrakçı, kardeşinin İÜ Tıp Fakültesi Hastanesi'nde tedavi gördüğünü ve bu yüzden sıkıntı içinde olduklarını belirterek, ''Buna karşın, bu indirimi neden ilaç üreten firmalardan yapmıyorlar. Eczacıları destekliyoruz. Önce zam yap, sonra indirime git'' diyerek tepkisini dile getirdi. 
     






</TEXT>
</DOC>
