<DOC>
<DOCNO> 57996 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/dunya/dun01.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sahte ABD darbesi 
</HEADLINE>
<TEXT>

Dünya polisi ABD’nin haklı ününden yararlanmak isteyen silahlı bir grup, Komor Adaları’nda "Biz Amerikalıyız" deyip yönetime el koymaya kalktı 
     DIŞ HABERLER SERVİSİ 

     Yarım milyon Müslüman’ın yaşadığı Hint Okyanusu’ndaki ada ülkelerinden Komor, ilginç bir darbe girişimine sahne oldu. Yüzleri maskeli, kimliği belirsiz 100 kadar silahlı kişi dün sabah erken saatlerde 3 adadan oluşan Komor’un en küçük adası Moheli’ye çıkarma yaptı ve ordu, jandarma, polis ile postanenin kontrolünü ele geçirdi. 
     Ancak kendilerini "Biz, terörizme karşı uluslararası mücadele kapsamında yönetime el koyan ABD askerleriyiz" şeklinde tanıtan silahlı kişiler Komor askerleri tarafından kısa sürede etkisiz hale getirildi ve tuhaf darbe girişimi başarısızlıkla sonuçlandı. 4 kişinin öldüğü olayla ilgili olarak ABD "İlgimiz yok" açıklamasını yaptı. 
     AFP ajansının bildirdiğine göre, esrarengiz işgalciler Moheli’ye ayak basar basmaz 1999’da bir darbeyle işbaşına gelen Komor Devlet Başkanı Albay Azaly Assoumani’yi Suudi terörist Usame Bin Ladin’e benzeterek uluslararası bir terörist olarak arandığını iddia eden bildiriler dağıttı. 
     
     Şeflerinin Fransızcası mükemmel 
     Daha sonra jandarma karargahına saldıran işgalciler ile hükümet güçleri arasında çıkan çatışmada, 2 işgalci ile 2 sivil öldü, bir jandarma yaralandı. Takviye hükümet güçleri işgal edilen noktaları saldırganlardan temizledi. İletişim Bakanı Ali Toihir, ordunun darbe girişimini önlediğini, saldırganların kaçtığını ve durumun normale döndüğünü açıkladı. AFP, işgalcilerin kendilerini ABD askeri olarak tanıtmalarına karşın liderlerinin çok iyi Fransızca konuştuğuna dikkat çekti. 
     
     Darbeler ülkesi 
     Resmi adı Komor Federal İslam Cumhuriyeti olan Komor Adaları, Afrika kıtasının güneybatı kesimi ile Madagaskar arasında bir grup adadan oluşan bağımsız bir ülke. Başkenti Moroni. Eski Fransız sömürgesiyken 1975’de bağımsız oldu ancak istikrara kavuşamadı. Sık sık Fransız paralı askerlerinin müdahalesine maruz kaldı, 26 senede 30’dan fazla darbe girişimi yaşadı. Anjouan Adası 1997’de Komor Adaları’ndan ayrıldı. 
     



 DÜNYA 
















</TEXT>
</DOC>
