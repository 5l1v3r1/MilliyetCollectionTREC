<DOC>
<DOCNO> 52159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/guncel/gun01.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Queens 9 kayıp verdi 
</HEADLINE>
<TEXT>
Airbus’ı düşüren mekanik arıza... 
Yetkililer kokpitteki konuşmaların son ana kadar normal olduğunu ve bulunan delillerin tümünün teknik bir arızayı gösterdiğini belirttiler... 
     SEMA EMİROĞLU New York 

     Amerikan Havayolları'na ait bir yolcu uçağının New York'taki Kennedy Havaalanı'ndan kalktıktan iki dakika sonra infilak ederek düşmesinin kaza olma ihtimali giderek güçleniyor. 
     Bazı görgü tanıklarının, 251 yolcusu ve 9 kişilik mürettebatıyla birlikte Dominik Cumhuriyeti'ne gitmek üzere havalanan Airbus tipi yolcu uçağının havada infilak ederek parçalara ayrıldığını bildirmeleri ve uçak motorları ile diğer bölüm enkazının farklı yönlere yayılması da, önce sabotaj ya da saldırı olasılığını akla getirdi. Ancak Ulusal Taşımacılık Güvenliği Kurulu NTSB yetkilileri, şu ana kadar bulunan tüm delillerin, uçağın teknik bir arıza sonucu düştüğüne işaret ettiğini bildirdiler. 
     
     Karakutular bulundu 
     Uçak yolcuları ve mürettebatından kurtulan olmazken, uçak parçalarının üzerine düştüğü evlerde de dokuz kişinin öldüğü sanılıyor. Uçağın, uçuş göstergelerini kaydeden karakutusu bulunarak inceleme altına alınırken, pilotların kabin içinde ve kuleyle yaptıkları konuşmaları kaydeden ikinci kara- kutu da dün bulundu. NTSB Başkanı Marion Blakey, pilot kabinindeki konuşmaların düşüşten önceki son saniyelere kadar normal olduğunu belirterek, "Şu aşamada tüm göstergelerin ve olayın bir kazayı işaret ettiğine inanıyoruz" dedi. 
     
     Motorlar için kötü rapor 
     Soruşturmayı yürüten yetkililer, uçakta patlama sesi duyulduysa, bunun muhtemelen mekanik bir arızadan kaynaklanmış olacağını bildirdiler. Airbus’larda kullanılan GE motorlarının bozukluğu konusun-da daha önce de raporlar verildiği be-lirtildi. NTSB de motorların daha sıkı denetlenmesi uyarısında bulunmuştu. 
     
     Motora kuş sürüsü girmiş 
     Wall Street Journal, New York’ta düşen uçağın motoruna, kuş sürüsü girmiş olabileceğini bildirdi. JFK gibi denize yakın havaalanlarında sık sık kuşların uçakların motoruna girdiğini belirten gazete, uçağın motoruna kuş sürüsü-nün girmesi sonucu yangın çıktığı olasılığı üzerinde durulduğunu yazdı. 
     
     Havayollarının zor günleri 
     11 Eylül'de 5 bini aşkın kişinin ölümüyle sonuçlanan uçak kaçırma olaylarından iki ay sonra meydana gelen uçak kazası, Amerikan Havayolları'nın bu süre içindeki üçüncü ölümcül kazasını oluşturuyor. Şirket yetkilileri, uçağın düşüş nedeni hakkında kesin delil bulunmadığını bildirdi. 
     



 GÜNCEL 

























</TEXT>
</DOC>
