<DOC>
<DOCNO> 67645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/soneko31.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray ve Beşiktaş hisseleri kapış kapış 
</HEADLINE>
<TEXT>

     Galatasaray ve Beşiktaş şirketlerinin hisselerinin halka arzında talep toplama işlemleri bugün resmen başlarken, Galatasaray Sportif A.Ş.'nin halka arz edilen hisselerinin yurtdışındaki yatırımcılara tahsil edilen yüzde 65'inin talep toplamasının günler önce tamamlandığı bildirildi. 
     Global Menkul Değerler Kurumsal Finansman Müdürlerinden Değer Şahbaz, yurt dışına yapılacak hisse satışıyla ilgili olarak geçtiğimiz ay ortası itibariyle yurtdışında bir tanıtım toplantısı ve gezisi yaptıklarını belirterek, ''Tanıtım toplantıları 23 Ocak'da başladı. Yurtdışından talep toplama 1 Şubat tarihi itibariyle tamamlandı. Satış işlemi gerçekleşmedi ama yurtdışındaki taleplerin hepsi toplandı'' dedi. 
     Yerli yatırımcı için de talep toplamanın bugün başladığını hatırlatan Şahbaz, ilginin gayet iyi olduğunu söyledi. 
     Galatasaray Sportif A.Ş'nin halka arzının uzun zamandır yabancıların ilgisini çeken ilk halka arz olduğunu vurgulayan Şahbaz, şunları belirtti 
     ''Bu ilginin sebebi şirketin yapısı sebebi ile yüksek gelir durumu, karlılığı, Galatasaray isminin önemi ve yurtdışında da tanınması. Yurtiçine de baktığınızda zaten Galatasaray camiasının insanları bu hisse senedine ilgi gösteriyor. Yatırımcıların da buna ciddi miktarda ilgi gösterdiğini görüyoruz.'' Galatasaray Sprotif A.Ş.'de satılacak 325 bin 600 lot hissenin yüzde 65'i yurtdışındaki, yüzde 3.5'i yurtiçi kurumsal, yüzde 12.6'sı yurtiçi bireysel, yüzde 15.4'ü alım gücü yüksek yurtiçi bireysel yatırımcılara, yüzde 3.5'i de Galatasaray Spor Kulübü'ne tahsis edildi. 
     
     BJK 

     Beşiktaş Futbol Yatırımları Sanayi ve Ticaret A.Ş.'nin yüzde 15 hissesinin halka arz işlemlerinde de talep toplama işlemi devam ediyor. 
     Konsorsiyum lideri İş Yatırım Menkul Değerler A.Ş. yetkililerinden alınan bilgilere göre, İstanbul Menkul Kıymetler Borsası'nda yaşanan düşüşlere karşın talep toplama işlemleri ''oldukça iyi'' bir seyir izliyor. 
     Rakam vermekten kaçınan yetkililer, 2 günlük talep toplama süresinin ilk gününde sonuçların tatmin edici olduğunu kaydettiler. 
     Şirket hisselerinin yüzde 35'i yurtiçi küçük bireysel yatırımcılara, yüzde 25'i alım gücü yüksek bireysel yatırımcılara, yüzde 20'si yabancı kurumsal yatırımcılara, yüzde 10'u yurtiçi kurumsal yatırımcılara ve yüzde 10'u da Beşiktaş Kulübü Derneği kongre üyelerine tahsis edildi. 
     






</TEXT>
</DOC>
