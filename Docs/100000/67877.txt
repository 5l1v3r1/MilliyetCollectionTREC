<DOC>
<DOCNO> 67877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur10.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen ''Tam üyelik görüşmeleri Türkiye'nin yeteneğine bağlı'' 
</HEADLINE>
<TEXT>

     AB Komisyonu'nun genişlemeden sorumlu üyesi Günter Verheugen, tam üyelik müzakerelerine başlayabilmesinin Türkiye'nin AB katılım kriterlerini uygulamakta gösterdiği yeteneğe bağlı olduğunu bildirdi. 
     Verheugen, ODTÜ'de Türkiye-AB ilişkilerine dair verdiği konferansta, tam üyelik müzakerelerine başlanması konusunda şunları söyledi 
     ''Türkiye, zaman zaman AB'nin kendisine üyelik konusunda daha açık bir perspektif vermesi gerektiğini ifade ediyor. Bunun nedenini anlayabiliyorum. Fakat bizim taahhüdümüz açıktır. Helsinki ve Laeken zirveleri bu açıdan önemli kilometre taşlarıdır. Türkiye'nin tam üyelik müzakerelerine başlayabilmesi, AB katılım kriterlerini uygulamakta göstereceği yeteneğe bağlı. Bu kriterler de sadece Türkiye için, değil tüm aday ülkeler için uygulanmaktadır.'' Türkiye'nin AB sürecinde tüm yükü tek başına üstlenmesini beklemediklerini ifade eden Verheugen, bununla birlikte hala yapılması gereken önemli oranda iş bulunduğunu söyledi. Kısa dönem makro ekonomik istikrarın sağlanmasının acil olduğunu söyleyen Verheugen, bankacılık, tarım ve kamu kuruluşları gibi alanlarda önemli oranda yeniden yapılanmaya gidilmesi gerektiğini bildirdi. 
     Verheugen, 2002 yılını ''anayasal reformlar yılı'' olarak niteledi ve ''Parlamento'da 3 Ekim 2001'de kabul edilen önemli değişiklikler, şimdi Türk halkının yararlanabilmesi için uygulamaya dökülmelidir. Bu, özellikle ifade özgürlüğü, işkencenin önlenmesi ve Türkçe dışındaki dillerin kullanımı konuları için geçerlidir'' diye konuştu. 
     TBMM'den geçen uyum paketinin şu anki içeriğinin Avrupa standartlarının gerisine düştüğüne işaret eden Verheugen, bununla birikte pakete ilişkin Türk kamuoyunda yapılan tartışmalardan duyduğu memnuniyeti dile getirdi. 
     
     Kıbrıs süreci 

     Komisyon Üyesi Verheugen, konuşmasında Kıbrıs'ta iki taraf arasında devam eden çözüm sürecine de değinerek şunları söyledi 
     ''AB Komisyonu, Helsinki zirvesinin sonuçlarını da gözönünde tutarak, katılım müzakerelerinin bitmesinden önce, Haziran 2002'ye kadar, kapsamlı bir çözüme ulaşılmasını güçlü bir şekilde istiyor. 
     AB, çeşitli vesilelerle genişleme takviminde ertelemenin söz konusu olmayacağını açık bir şekilde ifade etmiştir.'' Verheugen, AB Komisyonu olarak, talep edilmesi durumunda sürece ilişkin tavsiyelerde bulunabileceklerini belirtirken, ''Bununla birlikte AB'nin, çözüm müzakerelerinde yer almak istemediği de açıktır. Bu sürecin tüm hakimiyeti tarafların kendilerine aittir. 
     Kıbrıs'ın geleceği hakkında karar vermek onlara kalmıştır'' dedi. 
     AB Komisyonu'nun Kıbrıs Türklerinin genişlemiş bir birliğe ekonomik ve sosyal açıdan uyumu için elinden geleni yapmaya hazır olduğunu söyleyen Verheugen, önerilen mali paket çerçevesinde 2006 yılı itibarıyla 100 milyon euroluk bir miktarın söz konusu olduğunu bildirdi. 
     






</TEXT>
</DOC>
