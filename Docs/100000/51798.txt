<DOC>
<DOCNO> 51798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/magazin/amag.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antika tutkusu kriz dinlemedi 
</HEADLINE>
<TEXT>

Antik A.Ş.’nin müzayedesine 900 kişi katıldı 
     NURDAN AKINER 

     ANTİK A.Ş’nin dün The Ritz Carlton Otel’de düzenlediği 210. müzayedesine rekor katılım yaşandı. Antik A.Ş sahibi Turgay Artam, günlerce öncesinden rezervasyon yaptıran sosyeteye mensup 900 kişiyi ağırladı. Pek çok kişinin içeri girebilmek için kapıda beklediği müzayedeye, kimliğinin belli olmasını istemeyen antika tutkunları cep telefonuyla katıldı. 
     
     80 milyara İstanbul 
     MÜZAYEDEDE tam 300 eser açık artırmayla satışa sunuldu. Halil Paşa’nın ilk kez bir müzayedede satışa sunulan eseri "İstanbul" isimli yağlıboya tablosu 40 milyar lirayla başlayıp 80 milyar liradan alıcı buldu. Tekstilci Jak Darsa, tabloyu çok beğenen eşi Hanna Darsa’ya büyük bir jest yaparak 80 milyar lira vermekten çekinmedi. 
     
     Rekor fiyat 85 milyar 
     MÜZAYEDENİN rekor fiyatla alıcı bulan bir başka eseri ise Hikmet Onat’ın, yine aynı isimli yağlıboya tablosu oldu. Tabloyu, Metin Sürür isimli antika meraklısı 85 milyar liraya satın aldı. "Tabloyu kendime değil, müşterime aldım" diyen Metin Sürür’ün tabloyu Turgay Ciner için aldığı öğrenildi. 
     



 MAGAZİN 











</TEXT>
</DOC>
