<DOC>
<DOCNO> 95362 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sontur05.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin liderliğindeki İSAF Afgan yakın korumaları eğitecek 
</HEADLINE>
<TEXT>

     Türkiye'nin komutasında Afganistan'da görev yapan Uluslararası Güvenlik Destek Gücü İSAF , Afgan yakın korumalarının eğitimini üstlenecek. 
     Edinilen bilgiye göre, Afganistan'da Devlet Başkanı Yardımcısı Hacı Abdülkadir'e düzenlenen suikastte yakın korumaların ihmalinin gündeme gelmesinden sonra, İSAF'ın Afgan yetkililerine, güvenlik görevlilerinin eğitilmesi konusunda bir öneri götürdüğü, önerinin kabul gördüğü bildirildi. 
     Varılan uzlaşmaya göre İSAF, Afgan bakanların daha iyi korunabilmeleri için bundan sonra yakın korumaların eğitimiyle de ilgilenecek. Bu çerçevede İSAF'ın ilk aşamada her bakanlıktan 4 yakın korumayı eğitmesi planlanıyor. 
     
     SORUŞTURMAYA YARDIM ETMEK, İSAF'IN GÖREV ALANINA GİRİYOR 
     Afganistan Devlet Başkan Yardımcısı Abdülkadir'e düzenlenen suikastın soruşturma sürecine yardım edilmesi, bölgede güvenliğin sağlanması ve korunmasından sorumlu İSAF'ın görev alanına girdiği bildirildi. 
     Komutayı 20 Haziran'da devralan Türkiye'nin liderliğindeki güç, Devlet Başkanı Hamid Karzai'nin talebi üzerine soruşturmaya yardımcı olmayı kabul etti. Kaynaklar, Karzai'nin önce soruşturmayı İSAF'ın üstlenmesi yönünde istekte bulunduğunu, ancak daha sonra soruşturma sırasında Afgan yetkililere yardımcı olunmasında görüş birliğine varıldığını belirttiler. 
     İSAF bu çerçevede, İçişleri ve Adalet bakanlıklarının yanı sıra Afgan istihbarat birimleriyle işbirliği yapacak. Soruşturma sürecine yardımcı olacak İSAF'a Türkiye'den ek personelin gönderilmesi düşünülmüyor. 
     Afganistan Bakanlar Kurulu tarafından alınan karar uyarınca, üçlü komite çerçevesinde yürütülecek olan soruşturmanın hazırlık çalışmalarına başlandı. Buna göre, soruşturma ''çok uluslu soruşturma, delil toplama ve gözetim komiteleri'' tarafından yürütülecek. 
     Kaynaklar, soruşturmada Afgan makamlara yardım edilecek olmasının, İSAF'ın BM Güvenlik Konseyi ve Afgan yönetimiyle yaptığı askeri-teknik anlaşmalara uygun olduğunu, bu nedenle yardımın görev tanımına girdiğini belirtiyorlar. 
     İSAF'ın görevinin güvenliğin sağlanmasında Afgan yönetimine yardımcı olmak olduğunu hatırlatan kaynaklar, suikastın Kabil'deki güvenlik açısından önemli bir gelişme olduğuna dikkat çektiler. 
     Soruşturmanın objektif ve kurallara uyun yapılmasını denetleyecek olan İSAF'ın polis görevi yapmayacağını belirten kaynaklar, sorumluların yakalanıp, tutuklanmasının Afgan makamları tarafından yapılacağını kaydettiler. Bu çerçevede, sorumluların ciddi şekilde soruşturulması ve cezalandırılmasının Kabil'deki güvenliği olumlu etkiyelecek unsurlar olduğu belirtiliyor. 
     Kaynaklar ayrıca, liderliği üstelenen Türkiye'nin bu olaydan doğrudan etkilenmesinin söz konusu olmadığını belirtirken, suikastın İSAF'ın ihmali olduğuna dair eleştirilerin bulunmadığına dikkati çekiyorlar. 
     Suikastın Kabil'de gerginlik yarattığı ifade eden kaynaklar, ancak bir tehdidin söz konusu olmadığını söylediler. 
     Öte yandan, Türkiye'deki gelişmelerden İSAF'ın herhangi bir şekilde etkilenmesinin de söz konusu olmadığı belirtildi. 
     
     PARİS TOPLANTISI 
     Bu arada, 9 Temmuz'da Paris'de G8 ülkeleri zirvesi çerçevesinde yapılan, ''3. Afganistan Güvenlik Sektörü Refomları Toplantısı''nda, Afgan ulusal ordusunun oluşturulması ve eğitimi konusunda yeni adımlar atıldı. 
     ABD'nin 2003 yılı sonuna kadar 18 taburun oluşturulması ve eğitimine ilişkin bilgi verdiği toplantıda, herbiri 600 kişiden oluşan 3 taburun eğitiminin tamamlandığı belirtildi. 
     Askerlerin sivil yaşama kazandırılmasından sorumlu Japonya ise 20 bin askerin sivil hayata uyum sağlayabilmesi için 20 milyon dolarlık bir programın hazırlandığını bildirdi. 
     Afgan makamlar da, toplantıda, güvenlik sektörü refomlarının önemine dikkati çekerken, reformların hayata geçirilebilmesi için uluslararası topluma işbirliği çağrısı yaparak, finansal açıdan yardım talebinde bulundu. 
     





</TEXT>
</DOC>
