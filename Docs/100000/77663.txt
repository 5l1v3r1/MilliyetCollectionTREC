<DOC>
<DOCNO> 77663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/ekonomi/eko09a.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyükler hedefe inanıyor 
</HEADLINE>
<TEXT>

Türkiye’nin önde gelen holdingleri hükümetin yıl sonu enflasyon hedefini tutturacağına inanıyor. Koç ve Sabancı yüzde 35, Eczacıbaşı yüzde 40 bekliyor 
     EKONOMİ SERVİSİ 

     Türkiye 2002 için enflasyon hedefini yüzde 35 olarak belirlediğinde kamuoyunda, bu hedef tutturulamaz, yüzde 50’lerin üzeri gerçekleşir’ diye bir izlenim vardı. Ancak özellikle mart ayı enflasyonunun beklentilerin altında çıkmasıyla kamuoyunda hedefin tutabileceği, hatta altında gerçekleşebileceği konuşmaları başlandı. Kimi gruplar ise hedeflerini revize ettiler. 
     
     Önce TÜSİAD açıkladı 
     Türk Sanayicileri ve İşadamları Derneği TÜSİAD Başkanı Tuncay Özilhan’ın hafta başında Milliyet’e "Herhangi iç ve dış kriz olmazsa enflasyon hedefi tutturulur. Hatta hedefin bir miktar altına inip 30’lar civarında gerçekleşebilir" açıklamasında bulunmuş, ardından TÜSİAD üyesi şirketlerin bu yönde revizyona gidebileceklerini belirtmişti. 
     
     Sonra gruplar katıldı 
     Önceki gün Doğan şirketler Grubu Holding Genel Koordinatörü İmre Barmanbek, grubun bu yılki enflasyon beklentilerini yüzde 45’ten yüzde 30’a indirdiklerini açıkladı. 
     Türkiye’nin önde gelen diğer holdingleri de hükümetin yıl sonu hedefine inanıyor. Koç ve Sabancı Holding’in yıl sonu enflasyon beklentisi yüzde 35. Eczacıbaşı Holding ise 2002 sonu enflasyonunu yüzde 40 olarak tahmin ediyor. 
     



 EKONOMİ 





















</TEXT>
</DOC>
