<DOC>
<DOCNO> 75987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko05.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı "gaza bastı"... 
</HEADLINE>
<TEXT>

     Türk otomotiv sektörünün ihracatı, bu yılın ilk 2 ayında yaşanan gerilemenin ardından, Mart ayında rekor ölçüde artarak adeta ''gaza bastı''. 
     Ekonomik kriz nedeniyle dış pazarlara yönelen otomotiv sektöründe ihracat, Mart ayında yüzde 22.9 oranında arttı. Otomotiv ihracatı Ocak ayında yüzde 1.5, Şubat ayında ise yüzde 2.9 oranında gerilemişti. 
     Bu yılın Mart ayında otomotiv ihracatı 386 milyon 214 bin dolara yükseldi. Geçen yılın Mart ayında ise 314 milyon 120 bin dolarlık ihracat yapılmıştı. 
     Yılın ilk çeyreği olan Ocak-Mart dönemindeki verilere bakıldığında ise otomotiv ihracatındaki artış, yüzde 6.01 oldu. Geçen yılın ilk çeyreğinde 898 milyon 995 bin dolarlık ihracat gerçekleştiren sektör, bu yıl aynı dönemde dışsatımını 9 milyon 684 bin dolara yükseltti. 
     İhracatta yer alan kalemler arasında yan sanayii, geçen yılın Ocak-Mart dönemine göre, yüzde 3.7 oranında azalmasına rağmen, 411 milyon 355 bin dolar ile ilk sırada yer alırken, bunu 245 milyon 961 bin dolar ile binek otomobiller, 107 milyon 386 bin dolar ile de eşya taşımaya mahsus motorlu taşıtlar izledi. 
     Bu dönemde, en fazla ihracat artışı, demiryolu taşıtlarının dışsatımında gerçekleşirken, tanklar ve zırhlı savaş taşıtlarıyla hava uzay taşıtlarının ihracatı rekor düzeyde geriledi. 
     
     Almanya yine lider 
     Sektör, Ocak-Mart döneminde 10 serbest bölgenin yanı sıra, 142 ülke ve özerk bölgeye ihracat gerçekleştirdi. 
     İhracat yapılan ülkeler sıralamasında, yüzde 25.7'lik gerilemeye rağmen Almanya, 175 milyon 375 bin dolar ile ilk sırada yer alırken, bu ülkeyi İtalya, Fransa ve İngiltere izledi. 
     Sektör, bu dönemde Dominik Cumhuriyeti, Dominika, Guadeloupe, Benin, Burkina Faso, Jamaika, Kongo, Dağıstan Cumhuriyeti, Vatikan, Liberya, Uruguay, Nijer, Zaire, Kamboçya, Honduras Swan Adaları, Mayotte, Tataristan, Zimbabve ve Ekvator ile Bursa Serbest Bölgesi'nden ilk kez ihracat yaptı. 
     






</TEXT>
</DOC>
