<DOC>
<DOCNO> 51123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sonspo08.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta şakalaşan futbolculara ceza idmanı... 
</HEADLINE>
<TEXT>

     Beşiktaş, iki gün iznin ardından Antalyaspor maçının hazırlıklarını bugün gerçekleştirdiği kros çalışmasıyla sürdürdü. 
     Henüz İstanbul'a gelmeyen teknik direktör Chiristoph Daum'un yer almadığı idmanda siyah-beyazlı futbolcular, antrenör Ronald Koch yönetiminde Belgrat Ormanları'nda kros yaptı. Antrenmana sakatlıkları süren Erman ve Ahmet Dursun ile milli takım kamplarında bulunan İlhan Mansız, Tayfur ve Nihat katılmadı. 
     
     Ceza idmanı... 
     Antrenman bitiminde takım otobüse binerek Fulya Tesisleri'ne doğru yola çıkarken, futbolcuların araç içinde birbirlerine şaka yapmaları antrenör Koch'u bir hayli sinirlendirdi. Futbolcular birbirlerine meşe palamudu atarken, Koch, Fatih Ormanı önünde otobüsü durdurdu. 
     Futbolcuları aşağı indiren Alman antrenör, Fatih Ormanı'nda ceza koşusu yaptırdıktan sonra oyuncuları yeniden otobüse alarak Fulya Tesisleri'ne doğru yola çıktı. 
     Bu arada, siyah-beyazlıların bu akşam yapması gereken idman iptal edilirken, Antalyaspor maçı hazırlıklarına yarın gerçekleştirilecek idmanla devam edileceği bildirildi. 
     






</TEXT>
</DOC>
