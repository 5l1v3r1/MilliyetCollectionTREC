<DOC>
<DOCNO> 70213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko08.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Fon bankalarına 1 katrilyon 11.8 trilyon lira aktarıldı 
</HEADLINE>
<TEXT>

     Devlet Bakanı Kemal Derviş, Tasarruf Mevduatı Sigorta Fonu TMSF bünyesine alınan bankalara Hazine tarafından aktarılan kaynakların 10 yıl içinde geri ödeneceğini bildirdi. 
     DSP İstanbul Milletvekili Erol Al'ın fon bankalarına ilişkin sorularını yanıtlayan Derviş, Fon'da bulunan bankaların kaynak ihtiyaçlarının karşılanması ve bilançolarının yeniden yapılandırılması amacıyla Fon'a 2000 yılında 3.8 katrilyon, 2001 yılında da 13.4 katrilyon lira tutarında Türk Lirası ve dövize endeksli özel tertip iç borçlanma senedi ihraç edildiğini vurguladı. 
     Geçen yılın Aralık ayı sonu itibarıyle Fon'a bu kapsamda ihraç edilen senet stokunun 16.3 katrilyon lira olduğuna işaret eden Derviş, ''İhraç edilen iç borçlanma senetleri ve kupon ödemeleri, tahakkuk eden faizleri ile birlikte Fon tarafından Aralık 2002 tarihinden itibaren 6 ayda bir taksitler halinde 10 yıl içinde geri ödenecektir'' dedi. 
     TMSF tarafından Hazine'ye bugüne kadar ikraz borçları karşılığında nakit ödeme yapılmadığını da belirten Bakan Derviş, anapara tutarı yaklaşık 994.7 trilyon lira olan iç borçlanma senetlerinin ise geçen yıl Fon tarafından Hazine'ye iade edildiğine işaret etti. Derviş, bunun da ikraz borçlarına mahsup edildiğini kaydetti. 
     Derviş'in yanıtında Bankacılık Düzenleme ve Denetleme Kurumu Başkanı Engin Akçakoca'nın açıklamalarına da yer verildi. 
     BDDK Başkanı da, Fon'a devredilen 19 bankaya sermaye olarak bugüne kadar 1 katrilyon 11 trilyon 822 milyar lira aktarıldığını belirtti. 
     Akçakoca, bu tutarın söz konusu bankaların Fon'a devri sırasında ödenmiş sermaye tutarındaki zararlarının devralınması nedeniyle aktarılan kaynak ile sermaye artışına iştirakten oluştuğunu vurguladı. 
     Akçakoca, Bank Ekspres hisselerinin Tekfen Holding, Sümerbank hisselerinin de Ordu Yardımlaşma Kurumu'na Oyakbank devredilmesi sırasında daha önce Fon tarafından Bank Ekspres'e yapılan ve faizleriyle birlikte 141 trilyon 41 milyar lira, yine Sümerbank'a yapılan 665 trilyon 77 milyar lira mevduatın imzalanan satış sözleşmeleri uyarınca üzerinde mutabık kalınan vade, faiz ve diğer koşullarla ilgili bankalar nezdinde mevduat olarak bırakıldığını da ifade etti. 
     
     Bankalardan tahsilat 
     Engin Akçakoca, Fon'un Hazine Müsteşarlığı'ndan izin almak kaydıyla borçlanabileceği gibi ihtiyaç duyulduğunda Hazine tarafından Fon'a ikrazen verilmek üzere özel tertip Devlet İç Borçlanma Senedi ihraç edilebildiğine de işaret ederek, şu açıklamalarda bulundu 
     ''Bu kapsamda Başbakanlık Hazine Müsteşarlığı tarafından ihraç edilerek TMSF'ye verilen 10 katrilyon 982 trilyon 901 milyar lira ve 7 milyar 10 milyon dolar tutarında özel tertip devlet tahvili söz konusu bankalarca fevkalade ihtiyatlar hesabında muhasebeleştirilmiştir. Bu tutara dahil olan nominal tutarı 1 katrilyon 499 trilyon 427 milyarlık özel tertip devlet tahvili Hazine Müsteşarlığına iade edilmiştir. 
     Fon bünyesindeki bankalardan devir tarihleri ile 30 Aralık 2001 tarihleri arasında toplam 903.5 milyon dolar tahsilat gerçekleştirilmiştir. Bu tutarın 875.5 milyon dolarlık kısmı Fon bankaları tarafından, 28 milyon dolarlık kısmı ise TMSF Tahsilat Dairesi tarafından tahsil edilmiştir.'' 
     






</TEXT>
</DOC>
