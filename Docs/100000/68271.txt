<DOC>
<DOCNO> 68271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sondun26.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Moskova, ABD'nin "şer ekseni" ile diplomatik temasta 
</HEADLINE>
<TEXT>

     ABD'nin ''şer ekseni'' listesinde bulunan ülkelerle son bir hafta içinde temaslarını yoğunlaştıran Moskova, yarın İran Dışişleri Bakanı Kemal Harrazi'yi ağırlayacak. 
     Harrazi, Moskova'ya iki günlük resmi ziyarette bulunacak. Harazi, Moskova'da Dışişleri Bakanı İgor İvanov ve diğer yetkililerle görüşecek. 
     Rusya Dışişleri Bakanlığı kaynaklarına göre, ziyaret sırasında öncelik verilecek konular arasında, ''İran'a Rus silahlarının satışı ile nükleer işbirliği'' de bulunuyor. İki ülke arasındaki nükleer işbirliği ABD ve İsrail başta olmak üzere uluslararası tepkilere yol açıyor. Rusya, İran'da devam ettiği Buşehr nükleer santral inşaatını gelecek yıl teslim edecek, ardından yeni bir santralin inşaatına başlanacak. Rus yetkililere göre İran üçüncü bir santrali de istiyor. 
     İran Savunma Bakanı Ali Şamhani'nin geçen Ekim ayında Moskova'ya yaptığı ziyaret sırasında da iki taraf, 280 km. mesafeye savaş başlığı gönderebilen ''Iskander-E'' gibi karadan-karaya füze sistemleri ve diğer füzeler de dahil çeşitli silahların satışı konusunu da ele almışlardı. 
     Bir Rus askeri yetkili bugün İnterfaks'a yaptığı açıklamada, ''bu ülke ile silah alanındaki işbirliğini durdurma niyetinde olmadıklarını'' belirtti. Adı verilmeyen yetkili, şöyle dedi 
     ''Rusya ve İran arasında askeri-teknik alanda işbirliği yapılmasına engel olabilecek bir sınırlama bulunmuyor. Moskova İran'a zırhlı araçlar, savunma sistemleri ve diğer bazı silahlar da dahil konvansiyonel silahlar veriyor. Bu basit bir ticaret ve bunu durdurmayacağız.'' Yetkilinin savunma silahlarından söz etmesine karşın ''Iskander'' tipi füzeler saldırı amaçlı kullanılan silahlar kategorisinde yer alıyor. 
     Rus basınında bir süre önce yer alan yorumlarda, ''Rusya'nın İran'ı silahlandırması, bu ülkeye karşı ileride gerçekleşebilecek bir ABD saldırısına karşı Moskova'nın aldığı bir önlem'' olarak değerlendirilmişti. 
     Rusya, son dönemde, ''Şer Ekseni'' olarak tanımlanan ülkelerden Irak ve Kuzey Kore ile ilgili de girişimlerde bulundu. 
     Rusya Dışişleri Bakan Yardımcısı Aleksandır Saltanov, Basra Körfezi ülkelerinde devam eden turunda, Irak'a saldırının önlenmesi amacı ile Moskova'nın gündeme getirdiği çözüm planına destek sağlamaya çalışıyor. Devlet Başkanı Vladimir Putin'in temsilcisi Konstantin Pulikovski de geçen hafta Kuzey Korey'de temaslar yapmıştı. Kuzey Kore lideri Kim Çong-il, görüştüğü Rus temsilciye, ABD Devlet Başkanı George Bush'un ''şer ekseni'' olarak tanımladığı ülkelere bu ülkeyi de dahil etmesinden ne kadar büyük bir üzüntü ve kırgınlık duyduğunu, ABD ile ilişkileri geliştirmek istediklerini söylemişti. 
     






</TEXT>
</DOC>
