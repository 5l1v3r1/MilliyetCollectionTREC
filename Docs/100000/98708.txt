<DOC>
<DOCNO> 98708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sontur15.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan istifa etmedi ancak soru işaretleri sürüyor... 
</HEADLINE>
<TEXT>

     Ankara'da herkes Başbakan Bülent Ecevit'in bugün DSP grup toplantısında istifasını açıklayarak erken seçimin yolunu kapatacağı öne sürülüyordu. 
     Ecevit saat 12 00'de kürsüye çıktı ve erken seçime karşı çıkacaklarını ancak AB ile ilgili yasaların yürütülmesi için ellerinden geleni yapacaklarını da söyledi. 
     Ecevit, DSP Grup toplantısından sonra bir gazetecinin, ''seçimleri erteletmek için istifa etmeyi bir yöntem olarak kullanacak mısınız '' sorusuna, ''hayır kullanmayacağım'' yanıtını verdi. 
     Ancak Ecevit'in konuşmasında "herşeyin akşam saatlerinde belli olacağı ve hukuki bazı karışıklıklar var" şeklindeki sözleri akıllarda soru işaretleri yarattı. Ecevit'in kurmayları ile birlikte istifanın erken seçimi engelleyip engellemeyeceğini tartışacağı belirtiliyor. Ancak Başbakan Ecevit'in istifası zayıf bir olasılık olarak görülüyor. 
     
     Ecevit'in konuşması... 

     DSP Genel Başkanı ve Başbakan Bülent Ecevit, Hükümet'e ve partisine karşı çok belirgin komplolar düzenlendiğini bildirerek, ''Bu komploların hedefinde de DSP, siz ve ben yer alıyoruz'' dedi. 
     Ecevit, partisinin TBMM Grup toplantısında yaptığı konuşmada, DSP milletvekillerinin gelecek çalışma döneminde de Türkiye'ye çok önemli katkılar sağlayacağını ifade etti. 
     57. Hükümet'in Türkiye Cumhuriyeti'nin en çalışkan hükümeti olduğunu savunanan Ecevit, şunları söyledi 
     ''Buna rağmen, bu Hükümet'e karşı, özellikle bu Hükümet'in DSP kanadına karşı son zamanlarda içerden ve dışardan çok ağır darbeler gelmiştir. Çok belirgin komplolar düzenlenmiştir ve bu komploların hedefinde de DSP, sizler ve ben yer alıyoruz. Çok haksızlıklara uğradık, çok ağır ithamlarla karşılaştık. Buna rağmen DSP olarak üzerimize düşen görevleri hiçbir yılgınlık göstermeden sürdürüyoruz ve sürdürmeye devam edeceğiz. 
     Bazı milletvekili arkadaşların, grubumuzun yarısının aramızdan ayrılmalarının nedenlerinin anlaşılması çok zor. Onun için neden ayrıldıklarını arkadaşlarımın, kendi vicdanlarında sorgulamaları gerektiğini düşünüyorum.'' 
     
     VERİMLİ HÜKÜMET 

     Ecevit, 57. Hükümet'in çok verimli çalışmalar yaptığını anlatarak, bunun tüm dünyada da kabul gördüğünü söyledi. DSP'ye karşı olanların da aslında Hükümet'in çok verimli çalıştığını kabul ettiklerini ifade eden Ecevit, ''ama ona rağmen nedense bizi engellemekten vazgeçmiyorlar'' dedi. 
     Koalisyon ortaklarının kısa süre önce, seçimlerin 4 Nisan 2004'te yapılması gerektiğini, aksi durumun Türkiye için zararlı olacağını açıkladıklarını hatırlatan Ecevit, şöyle devam etti 
     ''Fakat daha sonra önce MHP ardından da ANAP bu karardan vazgeçtiler ve 2004'de değil, bu yıl kasım ayı başlarında erken genel seçimin yapılması gerektiğini öne sürdüler. Ben, neden bu karar değişikliğine vardıklarını bugüne kadar anlamış değilim. İki Genel Başkana da büyük saygım var. Kendileriyle yaklaşık 3 yıl çok verimli çalışma yaptık. Ona rağmen bu kadar önemli bir kararda, seçimlerin ne zaman yapılması gerektiği konusunda ayrı düştük.'' Erken seçim kararının ekonomi üzerindeki olumsuz etkilerinin şimdiden görülmeye başladığını bildiren Başbakan Ecevit,''Yakın zamana kadar iş çevreleri ve bazı toplum kesimleri erken seçimi savunuyorlardı, şimdi ise zamansız bir erken seçimin ne kadar ağır sonuçlar vereceği, ne kadar zararlı olacağı görülmeye başlandı. Her konuda olduğu gibi bu konuda da DSP'nin haklılığı şimdiden ortaya çıktı'' diye konuştu. 
     Ecevit, bugünkü Meclis olağanüstü toplantısında DSP'nin erken seçime kesinlikle karşı olduğunu belirtmesi gerektiğini bildirdi. Ecevit, ''Ancak erken seçime karşı olurken ülkemize herhangi bir şekilde zarar vermemeye, AB ile ilişkilerimizi aksatmamaya özen göstereceğiz'' dedi. 
     Ecevit, DSP TBMM Grubu'nda yaptığı konuşmada, erken seçim konusunda partisinin tavrına ilişkin değerlendirmelerde de bulundu. 
     ''Erken seçim konusunda olumlu oy vermeye şahsen benim gönlüm yatmıyor, bunu sizlerin takdirinize bırakıyorum'' diyen, Ecevit, DSP Genel Merkez ve Grup yöneticileriyle görüştüklerini, konunun Parti Meclisi'nde de ele alındığını hatırlattı. 
     DSP'lilerin, şu sırada yapılacak bir erken seçimin Türkiye'ye yararı olmayacağı konusunda birleştiklerini belirten Genel Başkan ve Başbakan Ecevit, şunları söyledi 
     ''Bunu sizlerin de değerlendirmelerinize sunuyoruz, ancak eğer erken seçime oylarımızla karşı çıkacak isek AB'ye karşı olduğumuz veya AB'yi de engellediğimiz yolunda bir eğilimimiz olmadığını ve olmayacağını bütün vatandaşlara ve dünyaya anlatmalıyız. 
     O bakımdan AB ile ilgili çalışmaların erken seçim olsa da olmasa da eksiksiz devam etmesinde ulusumuz açısından, geleceğimiz açısından büyük yarar görüyorum.'' DSP'lilerin, bugün toplanacak TBMM'de nasıl davranmaları gerektiğini düşüneceklerini, konunun akşama doğru aydınlığa kavuşacağını kaydeden Ecevit, ''Şu anda karışık bazı düşünceler var, karışık bazı değerlendirmeler var. Hukuksal açıdan birbiriyle çelişen değerlendirmeler var. Bunları arkadaşlarımız gerek Meclis yetkilileriyle gerek kendi aralarında elbette değerlendireceklerdir'' dedi. 
     Ecevit, ''Benim kanımca, sizler de kabul ederseniz, erken seçime kesin karşı olduğumuzu kesin belirtmeliyiz ancak erken seçime karşı olurken ülkemize herhangi bir şekilde zarar vermemeye, AB ile ilişkilerimizi aksatmamaya özen göstereceğiz'' görüşünü dile getirdi. 
     Ecevit, erken seçimin sadece ekonomik ve sosyal yaşamla değil rejim ve devlet yapısıyla ilgili bazı olumsuz sonuçlarının da ufukta görülmeye başlandığını söyledi. Ecevit, ''Alelacele bir erken seçimde AK Parti ve HADEP'e fırsat verilecek olursa, rejimimiz ve bunun da ötesinde devletimizin yapısı ve temelleri açısından çok ciddi bazı sakıncaları ortaya çıkabilir'' dedi. 
     Ecevit, DSP Grup toplantısında yaptığı konuşmada, erken seçimin ekonomi üzerindeki etkilerinin şimdiden görülmeye başlandığını söyledi. Ecevit, ''Oysa ekonomi olumlu bir sürece girmişti, enflasyon ve faizler düşmeye başlamıştı, üretim ve tüketim artmaya başlamıştı. Bu sürecin devamı durumunda, Türk ekonomisi önümüzdeki 1-1.5 yıl içinde sağlıklı bir düzeye varacaktı. Halkın çektiği sıkıntılar sona ermiş olacaktı. Şimdiden bunun belirtileri görülmeye başlamıştır'' görüşünü ifade etti. 
     Erken seçimden önce ivedilikle gerçekleştirilmesi gereken başka çalışmalar olduğunu hatırlatan Ecevit, bunun başında AB'ye hazırlık sürecinin geldiğini, bunu herhangi bir gecikmeye neden vermeksizin gerçekleştirmeyi görev bildiklerini söyledi. 
     Yargı reformu ile işçi ve girişimlerin beklentilerinin de kısa sürede yerine getirilmesi gerektiğini, ayrıca yurt dışındaki yurttaşların Anayasal hakları olan oy kullanma hakkına kavuşmalarının erken seçim nedeniyle gerçekleşemeyeceğini kaydeden Ecevit, basın-yayınla ilgili düzenlemeler ve seçim harcamalarının denetim altına alınması konusunda da yapılması gerekenler olduğunu, bunların hiçbiri gerçekleştirilmeden alelacele ve nedeni belli olmaksızın erken seçim yoluna girilmek istendiğini savundu. 
     
     ''DEĞİŞTİK'' SÖZLERİ 

     Bunun sadece ekonomik ve sosyal yaşamla değil rejim ve devlet yapısıyla ilgili bazı olumsuz sonuçlarının da ufukta görülmeye başlandığını savunan Ecevit, şöyle konuştu 
     ''AK Parti'nin birinci parti olması beklendiği konusundaki iddialar var. Kamuoyu yoklamaları ne kadar doğru bilmiyoruz ama bunlar kamuoyunu etkiliyor. Ayrıca HADEP, Türkiye'de bölücü akımın öncülüğünü yapmaya devam ediyor. Bu iki konuda da gerek AK Partililer gerekse HADEP'liler, biz artık değiştik diyorlar. Ama bu değiştik sözlerine ne kadar gerçeklik kazandırılabilir, bunu henüz bilmiyorum. Bunlar zaman içinde anlaşılabilir. Fakat şimdi alelacele bir erken seçimde bu iki kuruluşa fırsat verilecek olursa, rejimimiz ve bununda ötesinde devletimizin yapısı ve temelleri açısından çok ciddi bazı sakıncaları ortaya çıkabilir.'' 
     
     ''HİÇBİRİSİ KENDİNE GÜVENMİYOR'' 

     Ecevit, bu konudaki uyarılarına son 1-2 gün içinde basında yer verilmeye başlandığını, ancak bunun ne kadar etkili olacağını bilmediğini de ifade etti. 
     DSP dışındaki tüm partilerin AK Parti ve HADEP'e gözlerini yumduklarını ileri süren Ecevit, şöyle konuştu 
     ''Bunların devlete olası sakıncaları konusunda hiçbir partiden ses çıkmıyor. Bu konuda sadece DSP'liler sesini çıkarıyor. Çünkü, öteden beri DSP, gerek laiklik gerekse ulusal bütünlük konusunda en duyarlı partidir. Bunu, bu dönemin ilk gününde tüm üyelerimiz kanıtlamıştır. Yine kanıtlayacağız. Üzerimize düşeni yapacağız ama diğer bütün partiler bizi yalnız bırakıyor. Çünkü hiçbirisi kendisine güvenmiyor. Bu kuruluşlarla ittifak yapma girişimlerini, bilinçaltında da olsa geliştiriyorlar. Bu, tehlikeleri artırıyor tabii... Ama son 1-2 günde basının sesi çıkmaya başladı. Umarım diğer partiler de daha duyarlı davranma gereğini gösterirler.'' 
     





</TEXT>
</DOC>
