<DOC>
<DOCNO> 77812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo09.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Onlar kulübedeki kurtarıcılar... İşte en golcü yedekler... 
</HEADLINE>
<TEXT>

     Birinci Süper Futbol Ligi'nde bu sezon, sahaya yedek oyuncu olarak çıkıp da en çok gol atan futbolcu Ankaragücü'nden Hüseyin Kartal. 
     Genç futbolcu, takımı adına bu sezon attığı 6 golden 5'ini, sonradan oyuna girdiği maçlarda kaydetti. Forvet oyuncusu, takımının ilk yarıdaki Malatyaspor ve Diyarbakırspor ile ikinci yarıdaki Bursaspor maçında 1'er, ikinci yarıdaki Göztepe maçında da 2 gol atarak, ''kurtarıcı'' yedekler arasında, gol açısından en iyi performansı sergileyen oyuncu oldu. 
     Ayrıca, Denizlisporlu Fernand Coulibaly 4, Beşiktaşlı Ahmet Dursun ve Arild Stavrum, Fenerbahçeli Ceyhun Eriş ile Yimpaş Yozgatsporlu İsmail Müderrisoğlu da oyuna sonradan girdikleri maçlarda 3'er gol atarak, takımlarının skor yüküne katkıda bulundular. 
     Bu arada, ligde bu sezon şimdiye kadar atılan toplam 810 golden 97'sini, oyuna sonradan giren futbolcular kaydetti. 
     Gol bakımından yedeklerinden en çok verim alan takımlar ise Denizlispor ile Yimpaş Yozgatspor olarak dikkat çekti. 
     Her 2 takımda da oyuna sonradan giren oyuncular toplam 11'er gol attı. 
     Öte yandan, Yimpaş Yozgatspor'da 7, Kocaelispor ve Fenerbahçe'de ise 6'şar oyuncu yedek kulübesinden gelip, gol kaydetti. 
     Bu arada, oyuna sonradan dahil olan futbolcularının attıkları gol akımından en az verimi ise Samsunspor ve Diyarbakırspor aldı. 
     Her iki takımda da yedekler sadece 1'er kez fileleri havalandırdı. 
     






</TEXT>
</DOC>
