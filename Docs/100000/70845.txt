<DOC>
<DOCNO> 70845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/spor/spo05a.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
KÜME DÜŞME KALKAR MI 
</HEADLINE>
<TEXT>

Milliyet’in ortaya çıkardığı şike çetesi iddiaları futbolda artçı şoklar yaratmaya devam ederken, küme düşme hattında yer alan ekiplerin, davaya müdahil olma isteği yeni bir tartışma başlattı 
     Cemal ERSEN 

     FUTBOLDA, MİLLİYET’İN ortaya çıkardığı şike çetesi iddiaları gündemdeki yerini yeni bir tartışmayla daha aldı. Çeteyle ilgili davaya küme düşme bölgesinde bulunan kulüplerin de müdahil olma isteği, ligden düşmenin kaldırılması tartışmalarını da beraberinde getirdi. Ayrıca Şike Tahkik Kurulu oluşturulmasını kararlaştıran Futbol Federasyonu, müsabaka talimatının 13. maddesine dayanarak res’en soruşturma başlatılmasını ve söz konusu iddiaların geçtiği tüm maçların incelenmesini istedi. 
     ŞİKE Tahkik Kurulu’nun, sezon bitmeden tamamlaması gereken incelemelerde, menfaat karşılığı maçların sonucunun değiştirildiğine kanaat getirilirse, söz konusu takımlar hükmen yenik ilan edilecek ve küme düşürülecek. Bu arada UEFA Tahkim Kurulu üyesi Avukat Levent Bıçakçı’nın, Antalyaspor’dan sonra şike çetesi davasına Göztepe’nin de müdahil olmak için girişimde bulunacağını açıklaması ve şikenin kanıtlanması durumunda küme düşmenin kaldırılabileceğini iddia etmesi olaya değişik boyut getirdi. 
     BIÇAKÇI’NIN iddialarına karşın Futbol Federasyonu Hukuk Kurulu bu kararın alınmasının şu aşamada söz konusu olamayacağını bildirdi. Kurul, soruşturması yapılan bir olayın sonuçlarının tartışılmasının bile yasalara aykırı olduğunu hatırlatarak şu açıklamayı yaptı "Mahkeme şike olduğuna karar veremez. Çünkü savcılık çeteyle ilgili araştırma yapıyor. Çete iddiası, idari bir suç gerektirir. Mahkemede bu kanıtlanırsa, adı geçenler cezalandırılır. Şike boyutu tamamen federasyonun yetkisi dahilindedir." 
     
MHK direkten döndü      MERKEZ Hakem Kurulu, son dönemlerde hakem camiası üzerindeki eleştiriler ve şike çetesi skandalına bazı hakemlerin adının karışması nedeniyle istifa noktasına geldi. İstanbul’da önceki gün bir araya gelen MHK üyeleri, Başkan Bülent Yavuz’a "Hepimiz bir bütünüz. Yaptığımız görev fahri ve yıpratıcı. Koltuk peşinde değiliz ve bize güven duyulmuyorsa toplu olarak istifa edelim" mesajını iletti. Haluk Ulusoy ile görüşmeye "istifalar cebinde" giden Yavuz, durumu Başkan’a iletti. 
     ULUSOY, bir saat süren toplantıda Yavuz’a, federasyonun, MHK ve hakemlere olan güvenini dile getirdi. Başkan Ulusoy böyle bir istifanın hem Türk futboluna hem hakem camiasına büyük zarar vereceğini, federasyon olarak bugüne kadar olduğu gibi bundan sonra da hakemlerin savunucusu ve destekçisi olacaklarını ifade etti. Federasyondan "tam" destek alan MHK Başkanı söz konusu karardan vazgeçildiğini kurul arkadaşlarına bildirdi. Bu arada hakemlere bugün bir moral yemeği verilecek. 
     



 SPOR 


























</TEXT>
</DOC>
