<DOC>
<DOCNO> 51616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo08.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ta olaylı Divan Kurulu toplantısı... 
</HEADLINE>
<TEXT>

     Beşiktaş'ta bugün gerçekleştirilen olağan divan kurulu toplantısında gergin anlar yaşandı. 
     Ceylan Intercontinental Otel'de yapılan toplantıda söz alan divan kurulu üyesi Yıldır Önen'in, denetleme kurulu raporuyla yönetim kurulu faaliyet raporunun aynı olduğunu belirtmesi ve ''Hüsnü Güreli, kürsüde bilançoyu açıklarken bir ayağını havaya kaldırmıştı'' diyerek, Güreli'nin yalan söylediğini ima etmesi üzerine salon bir anda karıştı. 
     
     Bilgili terk etti 
     Kulüp başkanı Serdar Bigili, kulüp genel sekreteri Hüsnü Güreli ve yönetim kurulu üyeleri, bunun üzerine ayağa kalkarak Önen'e tepki gösterdi. 
     Oldukça sinirlenen başkan Bilgili, ''Ayıptır'' diyerek salonu terk etti ve otelden de kısa süre sonra ayrıldı. 
     
     Güreli'nin tepkisi 
     Daha sonra söz alan Hüsnü Güreli, ''Ateşten gömlek giydik. Borcu düşürdük. Herhalde bu bazılarının hoşuna gitmiyor'' dedi. 
     Güreli, yanlış ve talihsiz bir beyanı duyduğu için çok üzüldüğünü belirterek, ''Beşiktaş'a 10 yıldır hizmet ediyorum. Beşiktaş'ın bilançosu dürüst ve açıktır. Eğer bir kişi gelip bu bilançodaki rakamların yanlış olduğunu kanıtlasın, diplomamı hemen yırtarım'' diye konuştu. 
     Çalışmasının büyük bir bölümünü Beşiktaş'a ayırdığını ifade eden Güreli, ''Çaykur Rizespor maçı sonrası eve gittiğimde rahatsızlandım. 
     Ayaklarım 2 saat boyunca kısmi felç oldu. Ben böylesine mesaimi ve sağlığımı harcayacağım, biri gelecek 'Konuşurken ayağını kaldırdı' diyecek. Böyle olmaz'' diye konuştu. 
     
     Mali portre 
     Divan kurulu toplantısında ayrıca, Beşiktaş'ın 2004 yılına dek 81 trilyon 66 milyar 167 milyon 822 bin 872 lira alacağı bulunduğu, 48 trilyon 684 milyar 825 milyon 735 bin 320 lira da borcu olduğu ifade edildi. 
     






</TEXT>
</DOC>
