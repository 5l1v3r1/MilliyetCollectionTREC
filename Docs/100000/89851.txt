<DOC>
<DOCNO> 89851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/soneko10.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası raporu, İngiltere'yi karıştırdı... 
</HEADLINE>
<TEXT>

     Sivil bir hava trafik kontrol sistemine ihtiyaç duyan Tanzanya'ya, British Aerospace'nin ürettiği 28 milyon sterlinlik bir hava savunma sistemini satmaya kalkan İngiliz hükümeti, Dünya Bankası raporunda kınandı. 
     Yaklaşık 1 yıldır İngiltere'de basının üzerinde yazıp-çizdiği ve tartışmaya açtığı söz konusu satışa, toplumdan olduğu kadar kendi kabinesinden de itirazlar gelmesine rağmen anlaşmayı bozmaya yanaşmayan Başbakan Tony Blair'in, Dünya Bankası tarafından kaleme alınan raporla, iyice zor durumda kaldığı belirtiliyor. 
     Özellikle, konunun ilgilisi Uluslararası Yatırımlar Bakanı Clare Short'u da bu konuda by pass ettiği için eleştirilen Başbakan Blair, ''Tanzanya kendi ihtiyaçlarını görecek sivil bir sistemi, Blair'in kendilerine satmaya çalıştığı askeri sistemin fiyatının onda birine alabilirdi. Tanzanya gibi fakir bir ülkeye bunun yapılması utanç verici'' gibi ağır suçlamalarla karşı karşıya kalıyor. 
     Dünya Bankası'nın konuyla ilgili raporunun da, en az bu eleştiriler kadar ağır olduğunu savunan basın, Uluslararası Sivil havacılık Organizasyonu'nun Dünya Bankası için yaptığı araştırmanın sonucunda, Banka yönetimine ''satılan sistem Tanzanya'nın ihtiyaçlarını görmeye bile yetmeyecek'' şeklinde görüş bildirdiğini öne sürüyor. 
     Bu arada raporun ortaya çıkması üzerine Tanzanya Cumhurbaşkanı Mkapa'nın, Blair'i acil olarak telefonla arayarak görüştüğü ve raporu kendi kamuoyundan gizlemek için yollar aramaya başladığı da İngiliz basınının iddiaları arasında. 
     Liberal Demokrat Parti sözcüsü Norman Baker konuyu değerlendirirken, ''uzmanlar ve Dünya Bankası, bu satış çabasıyla ilgili korkunç çirkin bir resim çıkarmışlar ortaya. Hükümetin İngiliz devletini bu duruma düşürmekten kaçınması gerekirdi. 3 milyon sterline işini daha iyi görebilecek olan bir sistem alabilecek durumdaki fakir bir ülkeye, 28 milyonluk sistemi satmaya kalkmanın savunulacak yanı yok'' dedi. 
     





</TEXT>
</DOC>
