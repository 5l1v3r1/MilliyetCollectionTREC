<DOC>
<DOCNO> 98646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/son/sondun13.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Rum, iki devletliliği kabul ederse yol açılır" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs'ta birleşmenin esasının Kıbrıs Türkleri'nin varlığının kabulü olduğunun altını çizerek, Rumların iki devletliliği kabul etmesi halinde, birleşme yolunun ardına kadar açılmış olacağını söyledi. 
     Cumhurbaşkanı Denktaş, Bayrak Televizyonu'na BRT yaptığı açıklamada, Kıbrıs Rum Kesimi'nde iki egemenlik konusundaki tartışmaları derlendirdi. Kıbrıs'ta bölünmüşlüğe, adayı Rum-Yunan Cumhuriyeti yapmak için Rumların başlattığı mücadelenin yol açtığını ifade eden Denktaş, ''Rumların sanki iki egemenlik üzerinde bir anlaşma, Kıbrıs'ı ikiye bölecek bir anlaşmaymış gibi ses çıkardığını'' kaydetti. 
     Denktaş, Kıbrıs Türkünün, Rumların adanın sahibi olmak için başlattığı mücadelenin doğal sonucu olarak oluşan iki devletten birine sahip olduğunu vurguladı. 
     ''Kıbrıs Türk tarafının bu esastan hareketle birleşme için formül bulduğunu ve yıllardır barış elini Rumlara uzattığını'' ifade eden Cumhurbaşkanı Denktaş, birleşmenin esasının Kıbrıs Türk varlığının kabulü olduğunu kaydetti. 
     Cumhurbaşkanı Denktaş, ''Eğer KKTC ve onun egemen halkı yoksa, kim kimle birleşecek '' diye sorarak, ''Bu soruya cevap verirlerse göreceklerdir ki, egemenliğe dayalı bir birleşim, birleşme yolunun esasını teşkil eder'' dedi. 
     Denktaş, Rumların, ''Kıbrıs Cumhuriyeti vardır, bu cumhuriyete Kıbrıs Türkleri'ni alalım'' yaklaşımının, yılladır silahla, terörle, ambargolarla devam ettirdikleri mücadeleye nokta koyma formülü olduğunu belirterek, Kıbrıs Türkünün bu oyuna gelmeyeceğini vurguladı. 
     Avrupa Birliği'nin tek raraflı müracaat üzerine Rumları birliğe alması durumunda, Kıbrıs'ta ayrılığın kökleşeceği ve kalıcı olacağı uyarısında da bulunan Denktaş, AB'nin bunu istemediğinin anlaşıldığını, bu durumda Kıbrıs Türkünün varlığı kabul edilerek birleşme yollarının aranması gerektiğini söyledi. 
     Cumhurbaşkanı Denktaş, Kıbrıs Türkünün bir daha Rumların yıkamayacağı, egemenliğe dayalı ortaklık istediğini dile getirdi. 
     





</TEXT>
</DOC>
