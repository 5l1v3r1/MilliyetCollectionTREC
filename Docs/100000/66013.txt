<DOC>
<DOCNO> 66013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sondun12.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzayın keşfinde dev adım... 
</HEADLINE>
<TEXT>

     Amerikan Havacılık ve Uzay Dairesi NASA, güneş sisteminin sınırlarını keşfetmek ve uzak gezegenlerde yer deneyleri yapabilmek için nükleer uzay araçları inşa etmeyi planlıyor. 
     ABD'de gelecek yıl NASA bütçesinde, uzay araçlarının hızını iki katına çıkaracak nükleer elektrik tepkimeli bir motor sisteminin geliştirilmesi için 46,5 milyon dolar, motorların yanı sıra nükleer enerjiyle çalışacak sistemler için de 79 milyon dolar ayrıldı. 
     Nükleer motorların gelecek 10 yıl ve sonrasında uzayın keşfinde büyük olanaklar sağlayacağını belirten NASA, mühendislerin ''güvenli ve denenmiş'' teknolojilerden yararlanacaklarını kaydetti. 
     NASA'nın bu yeni teknolojiyi 2009 yılında Mars'a gönderilecek Mars Smart Lander Mobile Laborotory programında denemeyi planladığı belirtilirken, bu programda Kızıl Gezegen'de mineral ve fosillerde suyun varlığı araştırılarak, gezegende yaşamın varlığı bulunmaya çalışılacak. 
     NASA'nın şu an uzaya gönderdiği araçlar kimyasal yakıtla veya güneş enerjisiyle çalışıyor. 
     






</TEXT>
</DOC>
