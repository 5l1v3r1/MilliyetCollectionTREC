<DOC>
<DOCNO> 52627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/16/son/soneko12.html </URL>
<DATE> 2001/11/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''IMF ile destek konusunda mutabakata varıldı'' 
</HEADLINE>
<TEXT>

     Devlet Bakanı Kemal Derviş, Uluslararası Para Fonu IMF heyetiyle, 2002 yılı başından itibaren program uygulamasının güçlü yapısal ve mali tedbirlerle desteklenmesi konusunda mutabakat sağladığını bildirdi. 
     Bakan Derviş'in makamından yapılan yazılı açıklamaya göre, 2002 başından itibaren program uygulamasının güçlü yapısal ve mali tedbirlerle desteklenmesi ve bu çerçevede, koalisyon hükümetinin liderlerinin kararları doğrultusunda, kamu kesimindeki reformların aşamalı olarak uygulamaya konulacağı hususlarında IMF mutabakat sağlandı. 
     Açıklamada, şöyle denildi 
     ''IMF Başkanı Köhler, uygulanmakta olan iddialı ekonomik programın desteklenmesi amacıyla yaklaşık 10 milyar dolarlık ek finansman ihtiyacının karşılanması hususlarını İcra Direktörleri Kurulu'na tavsiye edeceğini vurgulanmıştır. 
     IMF'den sağlanacak ek dış finansman konusundaki teknik çalışmalar, Aralık ayında Ankara'ya gelecek fon heyetiyle de sürdürülecektir.'' Derviş, bu hafta sonundan itibaren Ottowa ve Washington'da yapacakları temaslar sırasında Uluslararası Para Fonu'ndan IMF sağlanacak ek yardım konusunun gündemin önemli maddelerinden biri olacağını kaydetti. 
     Bakan Derviş'in makamından yapılan yazılı açıklamada, 10. gözden geçirme çerçevesinde, Türkiye Masası Şefi Juha Kahkonen başkanlığındaki heyetin temaslarının yaklaşık 10 gün sürdüğü ve Fon heyeti üyelerinin dün Türkiye'den ayrıldıkları kaydedildi. 
     Görüşmelerin gündeminde iki temel konunun yer aldığı belirtilerek, bu konular şöyle sıralandı 
     ''Mevcut stand-by düzenlemesi çerçevesinde, uygulanmakta olan ekonomik programın 2001 yılının geride kalan bölümünde dönemsel bazda karşılıklı taahhüt ve yükümlülüklerin yerine getirilerek, 10. gözden geçirme sürecinin tamamlanması ve 11 Eylül'deki ABD'ye yönelik terörist saldırıların ardından dünya ekonomik konjonktüründeki olumsuz gelişmelerin Türk ekonomisine olası etkileri göz önünde bulundurularak, 2002 yılında ekonomik program kapsamındaki mali politika uygulamalarının güçlendirilmesi ve ortaya çıkan finansman açığının tespiti.'' Açıklamada, IMF Başkanı Horst Köhler'in, dün Washington'da, hem yakın zamanda 10. gözden geçirmenin tamamlanması, hem de uygulanmakta olan iddialı ekonomik programın desteklenmesi amacıyla yaklaşık 10 milyar dolarlık ek finansman ihtiyacının karşılanması hususlarını İcra Direktörleri Kurulu'na tavsiye edeceği vurgulandı. 
     
     Derviş'in temasları 

     Bu gün Kanada'nın başkenti Ottawa'ya giden ve daha sonra da Washington'a geçecek olan Devlet Bakanı Derviş'in heyetinde, Hazine Müsteşarı Faik Öztrak ile Merkez Bankası Başkanı Süreyya Serdengeçti'nin de yer aldığı kaydedildi. 
     Bakan Derviş'in başkanlığındaki heyetin, Ottowa'da yapılacak olan, Türkiye'nin de üyesi bulunduğu G-20 platformu ekonomi bakanları ile IMF ve Dünya Bankası'nın toplantılarına katılacağı, ardından da 20 Kasım'da Washington'a geçerek, burada uluslararası mali kuruluşlar ve ABD Hazine Bakanlığı yetkilileriyle temaslarda bulunacakları belirtildi. 
     Heyet, New York ve Washington'da, uluslararası yatırımcı kuruluşlar ve mali çevrelere yönelik sunuşlar da yapacak. 
     Bakan Derviş, temasları boyunca, IMF Başkanı Köhler, Dünya Bankası Başkanı James Wolfensohn'un yanı sıra G-7 ülkelerinin maliye bakanları, AB ve uluslararası mali kuruluşların yöneticileriyle biraraya gelecek. 
     






</TEXT>
</DOC>
