<DOC>
<DOCNO> 67134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sontur24.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ''Irak'a yönelik askeri harekat istemiyoruz'' 
</HEADLINE>
<TEXT>

     Başbakan Bülent Ecevıt, Irak'a yönelik Türkiye'ye rağmen bır operasyon yapılmasının çok zor olduğunu bildirdi. 
     Başbakan Ecevit Başbakanlık'ta yaptığı açıklamada, "Biz bölgemizin bir savaş alanı değil, bir barış bölgesi olmasını istiyoruz" dedi. Ecevit, bölgedeki sorunların savaşsız çözülebileceğine inandıklarını belirterek, "İsrail'deki fiili savaş ortamının bir an önce sona ermesini diliyoruz. 
     Irak'a yönelik bir askere harekatın da sözkonusu olmamasını istiyoruz. Bölgemizde çetin sorunlar vardır fakat biz bu sorunların savaşsız çözülmesi için elimizden geleni yapacağız" diye konuştu. Ecevit, ekonomiye düzlüğe çıkarmak için gösterilen çabalara gölge düşmemesine de özen göstereceklerini bildirdi. Ecevit, "Bunda başarılı olabileceğimize güveniyorum" dedi. 
     Başbakan Ecevit, Irak lideri Saddam Hüseyin'den gelen mektup sonrasında ABD ile bir temas kurulup kurulmadığı ve mektubun kendisini kaygılandırıp kaygılandırmadığı yönündeki bir soru üzerine, "Hayır. Aslında Saddam Hüseyin'in zihniyetinde, tutumunda şu ana kadar bir değişiklik olmadı izlenimini vermektedir. Ama biz gereken uyarıyı yapmış olduk. Amerika ile ve bu konuda bir görüşmede bulunmuş değiliz" diye konuştu. 
     Ecevit, yeni bir diplomatik girişimin sözkonusu olup olmadığının sorulması üzerine de "hayır" yanıtını verdi. 
     Ecevit, açıklamanın niçin bu saatte yapıldığının sorulması üzerine de "Haberleri okudum onun için tabi. Bu gelişmeleri izliyorum, ona göre tavrımı belirliyorum. Olaylar hızla gelişiyor. Bir özel anlam taşımaya gerek yok" karşılığını verdi. 
     Başbakan Ecevit, ABD yönetimine Irak konusunda yeni telkinleri olup olmayacağının sorulması üzerine de ABD ziyareti sırasında da gerek Bush, gerek diğer yetkililerin Irak'a yönelik olarak herhangi bir harekata geçmeden önce Türkiye'ye danışacakları vaadini verdiklerini anımsattı. 
     Ecevit, "Biz de bölgemizdeki sorunların bu arada Irak ile ilgili sorunların savaşsız çözülmesi için gerekli düşünceleri kendilerine belirteceğiz" diye konuştu. Ecevit, Saddam'ın mektubuna ilişkin bir soruya karşılık ise mektubun Saddam Hüseyin tarafından yazıldığı için onun tarafından açıklanmasının uygun olduğu görüşünü ifade etti. Ecevit, mektubun açıklandığını anımsatarak, "O'nun açıklamasına da ekleyeceğimiz bir şey yok" dedi. 
     Ecevit, "Orta Doğuyla ilgili bir girişimde bulunacak mısınız " şeklindeki soruya da şu yanıtı verdi 
     "Hep girişimler bulunuyoruz. Öteden beri belirtiğim gibi ABD'nin bir an önce İsrail Filistin çatışmasına son vermek için gerekli girişimlerde bulunmasını temenni ediyorum." Ecevit, Irak'a yönelik bir müdahale halinde ekonomik programın sekteye uğrayıp uğramayacağı yönündeki görüşlerinin sorulması üzerine, "Evet. Dediğim gibi biz bölgemizde Türkiye'ye yönelik herhangi bir askeri harekatın şuradan veya buradan olmaması için elimizden geleni yapmaya kararlıyız, bundan başarılı olacağımızdan da kuşkum yok. 
     Onun için bunun ekonomimize herhangi bir zarar vermeyeceğini umuyorum. Bu konuda gereken özeni gösteriyoruz. Göstermeye devam edeceğiz." Karşılığını verdi. 
     Ecevit, "Yakın bir zamanda operasyon beklentiniz var mı " şeklindeki soru üzerine ise bunun üzerinde fazla durmak istemediğini belirterek, "Dediğim gibi herhangi bir operasyon olmaması için elimizden geleni yapacağız. 
     Türkiye'ye rağmen operasyon yapılması da çok zordur. O bakımdan çok kaygılı değilim" diye konuştu. 
     Ecevit, yarın İstanbul'da başlayacak olan Medeniyetler Buluşması Toplantısı'nda Irak Dışişleri Bakanı ile bir araya gelip gelmeyeceğinin sorulması üzerine de, Irak ve İran dışişleri bakanlarının kendisiyle görüşme isteklerini ilettiklerini bildirdi. 
     






</TEXT>
</DOC>
