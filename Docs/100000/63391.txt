<DOC>
<DOCNO> 63391 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sondun06.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban lideri füzelerden kılpayı kurtulmuş 
</HEADLINE>
<TEXT>

     Taliban lideri Molla Muhammed Ömer'in, Afganistan operasyonu çerçevesinde ABD tarafından, Kandahar'daki evine ve buradan kaçarken kullandığı aracına düzenlenen füze saldırısından kılpayı kurtulduğu ileri sürüldü. 
     Taliban liderinin şoförü Muhammed Rahim, Reuters'e yaptığı açıklamada, Molla Ömer'in, evine düzenlenen füze saldırısında kılpayı kurtulduğunu ve ikinci eşini yanına alarak, taksiyle kaçtığını söyledi. 
     Şoför Rahim, şöyle devam etti 
     ''Füze atıldı ve Ömer'in ailesi panik içinde evden dışarı çıktı. 
     Molla Ömer benden bir taksi bulmamı istedi. Çok korkmuştum. Sangisar'a gitmemi söyledi. Saldırı gece oldu.'' Kandahar kentinin batısındaki Sangisar'a yolculuğun bir saat sürdüğünü anlatan şoför, Molla Ömer'in yolculuk için, aralarında Lexus ve Toyota Land Cruiser'ın bulunduğu kendi araçlarını kullanmak istemediğini, çünkü dikkat çekici olabileceğini düşündüğünü belirtti. 
     Şoför, Sangisar'a geldikten birkaç dakika sonra taksiye bir füze atıldığını belirtek, Taliban liderinin bundan da kılpayı kurtulduğunu söyledi. 
     Saldırı anında herkesin araçtan inmiş olduğunu anlatan şoför, Ömer, ikinci eşi ve çocuklarının yalınayak, kayınpederinin evinin bulunduğu yöne koşmaya başladıklarını belirtti. 
     Rahim, kendisinin diğer yönde kaçtığını ve bunun Molla Ömer'i son görüşü olduğunu ileri sürdü. 
     Rahim, Molla Ömer'in evine düzenlenen saldırıda ne kadar can kaybı olduğunu bilmediğini, ancak Molla Ömer'in eniştesi olan üvey babasının öldüğünü duyduğunu kaydetti. 
     Hizmetkarlar ve diğerlerinin verdiği bilgiye göre, Molla Ömer, Kandahar'daki evine yalnız döndü. Taliban lideri, Kandahar'ın düşmesiyle de bir gecede kayboldu. 
     
     İyi bir insandı 
     Molla Muhammed Ömer ile 1994'de Sangisar'da tanıştığını anlatan şoför Rahim, Taliban akımına şoför olarak katıldığını söyledi. 
     Rahim, Taliban akımını, yağmacılara ve silahlı soygunculara karşı önlem aldığı için desteklediğini belirterek, ''Molla Ömer, çalışanlarına iyi davranırdı. Bana göre iyi bir insandı. Benim bildiğim hiç kimseye kötü bir şey söylemedi'' dedi. 
     Ayda 150 dolar kazandığını söyleyen Rahim, Molla Ömer'in 11 Eylül'den önce zamanını türbe ve şehitlerin mezarlarında geçirdiğini anlattı. 
     11 Eylül'den sonra fazla dışarı çıkmadığını belirten Rahim, Molla 
     Ömer'in tek tutkusunun güreş olduğunu söyledi. 
     






</TEXT>
</DOC>
