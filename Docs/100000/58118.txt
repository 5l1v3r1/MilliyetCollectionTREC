<DOC>
<DOCNO> 58118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/soneko08.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ'ın akıllı sayacı eski abonelere mecbur değil 
</HEADLINE>
<TEXT>

     Türkiye Elektrik Dağıtım Anonim Şirketi TEDAŞ , yeni elektrik abonelerine getirilen 'akıllı sayaç'' takma zorunluluğunun, eski aboneleri kapsamadığını bildirdi. 
     TEDAŞ Antalya Müessese Müdürü Kaya Örsoğlu A.A muhabirine yaptığı açıklamada, TEDAŞ Genel Müdürlüğü tarafından yayınlanan bir genelge ile 8 Aralık 2001 tarihinden itibaren, yeni binalarda elektronik ''akıllı sayaç'' takma zorunluluğu getirildiğini anımsattı. 
     Örsoğlu, aboneler arasında eski sayaçların da değiştirileceği şeklindeki dedikoduların arttığını ve şikayetlerin çoğaldığını belirterek, eski abonelerin sayaçlarını değiştirme zorunluluğu bulunmadığını söyledi. Örsoğlu şunları kaydetti 
     ''Bazı işletmelerimizde, 8 Aralık 2001 tarihinden sonra mekanik sayaç kesinlikle kullanılmayacak ve satılmayacak şeklinde yorum getirildiği, mekanik sayaç satıcıları ile eski abonelerimizin yaptığı yazılı ve sözlü şikayetlerden anlaşılmıştır. 
     Bunun yanında bazı işletmelerimizde ise, elektronik sayaçlarda marka ve firma ismi seçilerek müşterilerimizin bu yönde yönlendirildikleri duyumları da alınmaktadır. 
     Elektronik sayaç uygulaması eski abonelerimizi kapsamamaktadır. 
     Eski abonelerimiz diledikleri zaman puant tarifeli uygulamayı seçebilecektir.'' 
     






</TEXT>
</DOC>
