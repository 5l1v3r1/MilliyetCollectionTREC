<DOC>
<DOCNO> 64090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/spor/spo02.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Transfere ışık 
</HEADLINE>
<TEXT>

Fenerbahçe Teknik Direktörü Lorant, yeni bir oyuncunun işaretlerini verdi, "Futbolculara ve kulübe olan sorumluluğum nedeniyle bu ismi zamanı geldiğinde açıklayacağım" dedi 
     YALÇIN TÜRK 

     Tedbirli davrandı 
     FENERBAHÇE Teknik Direktörü Werner Lorant transfer konusunda ilginç açıklamalar yaptı. Alman hoca, yeni bir oyuncunun peşinde olduklarının sinyallerini verdi, ancak isim söylemekten kaçındı. Lorant, "Futbolcularıma ve kulübüme olan sorumluluğum nedeniyle şimdilik herhangi bir şey söyleyemem. Zamanı geldiğinde doğru oyuncuyu öğreneceksiniz" diye konuştu. 
     
     Orta sahaya takviye 
     SAMSUNSPOR maçından sonra yöneticilere takım hakkında rapor veren Alman hocanın özellikle orta sahaya iyi bir oyun kurucu istediği öğrenildi. Bu konuda arayışa giren Fenerbahçe yönetimi, önümüzdeki hafta içinde transferi bitirmeye çalışacak. Lorant, rakiplerin değil, kendi oynadıkları maçların önem taşıdığını kaydetti, "Zamanı gelince onlara da bakarız" yorumunu yaptı. 
     
     Fatih Akyel sevinci 
     FATİH Akyel’in oynayacak olmasından mutluluk duyduğunu belirten Alman hoca, "Tüm futbolculara ihtiyacım var. Hepsinin hazır bir şekilde beklemeleri benim için çok önemli" dedi. Kendisinden önce Ersun Yanal’a teklif yapılmasını futbol ortamında doğal karşıladığını kaydeden Lorant, "Ben yokken yaşananlar beni ilgilendirmiyor" ifadelerini kullandı. 
     
Lorant arayışta      TEKNİK Direktör Lorant, Ankara’da yapılan antrenmanda yeni bir onbir denedi. Alman hoca Ümit, Lazetic ve Ali Akdeniz’i takımdan keserken, Ankaragücü maçının provasında Mustafa Doğan, Mert Meriç ve Fatih’e forma verdi. 3-4-3 düzenini deneyen Lorant, orta sahanın ortasında Mert’i oynatırken, Fatih’i sağ kanada koydu. Revivo ve Andresson ile Serhat’ı üçlü forvet olarak denedi. 
     
Efsane geri dönecek’      KAPTAN Ogün, Ankaragücü maçının Fenerbahçe için dönüm noktası olacağını söyledi. Artık kredilerinin bittiğini söyleyen tecrübeli futbolcu, "Samsun’da yaşadığımız kaza bize iyi bir ders oldu. Puan farkını altıya indirdik. Ankara’da hem üç puanı alacağız, hem de efsanenin geri döndüğünü herkese göstereceğiz. Bundan sonra bizi durdurmak çok zor" ifadelerini kullandı. 
     
Tek eksik Johnson      TEKNİK Direktör Werner Lorant, sakatlıkları düzelen Oktay, Mustafa Doğan ve Mert Meriç ile iyileşen Ceyhun’u da Ankara’ya götürdü. Sarı - Lacivertli takımda Johnson dışında eksik futbolcu bulunmazken, Alman hocanın lisansı çıkması halinde Fatih Akyel’i ilk onbirde oynatacağı belirtildi. 
     
Coşkulu karşılama      FENERBAHÇE, Ankara deplasmanına iki gün önceden gitti. Sarı - Lacivertli kafileyi kalabalık bir taraftar topluluğu karşılarken, İGS tarafından giydirilen Fenerbahçeli futbolcuların şıklıkları dikkat çekti. Fenerbahçeli taraftarlar özellikle Serhat ve Fatih Akyel’e büyük sevgi gösterisinde bulundular. 
     
Dereağzı OkuluFenerbahçe Kulübü, alt yapıda oynayan yaklaşık 50 genç için okul kurdu. Özel hocalardan ders alan öğrenciler, dışarıdan bitirme sınavlarına girecek 
     YUSUF KOBAL 

     TESİSLEŞME konusunda büyük adımlar atan, her gün yeni bir projeyi faaliyete geçiren Fenerbahçe Kulübü, son olarak alt yapı oyuncularına da sahip çıktı. Sarı - Lacivertli yaklaşık 50 öğrenci için Dereağzı Tesisleri’nde İlköğretim Okulu kuran yönetim, özel öğretmenler tutarak Milli Eğitim Bakanlığı’nın normal müfredat programını uyguluyor. 
     GELECEĞİN yıldızlarına eğitim imkanı sağlayan Fenerbahçe Kulübü, öğrencilerin dışarıdan bitirme sınavlarına girerek diploma almasına ve tahsillerini daha da ileriye götürmesine yardımcı olacak. Antrenmanların dışında düzenli olarak okul hayatlarını da sürdüren Sarı - Lacivertli gençlerin her türlü ihtiyaçları tesislerde karşılanıyor. 
     



 SPOR 
























</TEXT>
</DOC>
