<DOC>
<DOCNO> 57997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/dunya/dun02.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayat öpücüğü 
</HEADLINE>
<TEXT>

Yoksul Afganistan’ın imdadına basın yetişti. Kalacak yer, ulaşım ve tercüman için günde bin dolar vermeden kurtulan yok... 
     DIŞ HABERLER SERVİSİ 

     Para getiren tek ekonomik faaliyeti eroin kaçakçılığı olan Afganistan, Amerikan operasyonu sayesinde yeni bir gelir kaynağına daha kavuştu Gazeteciler... Bunun son örneği ise gazetecilerin Usame bin Ladin ve El Kaide militanlarını yakalamak için başlatılan operasyonu izlemek amacıyla akın ettiği Tora Bora’da yaşandı. 
     Tora Bora’da cephe hattının arkasında küçük bir köye akın eden gazeteciler, karşılarında topraktan evler, su ihtiyacının dereden karşılandığı, tuvaletlerin olmadığı bir köy buldular. Savaş koşullarının artırdığı sefalet ortamında gazetecilerin yeni bir gelir kaynağı haline geldiği köyde, gazetecilere 3’e 6 metre genişliğinde bir yer için geceliğine 500 dolar isteniyor. Gazeteciler için, kötü bir pikaba günlük 250 dolar kira istenirken, yine yerel bir tercüman günlük 250 dolar fiyat belirliyor. 
     Yerel komutanların, El Kaide’ye ilişkin gazetecilere bilgi sattığı, örneğin yakalanan El Kaide militanlarıyla gazetecilerin görüşmesine izin vermeyen yetkililerin bir medya şirketiyle 2 ila 5 bin dolar civarında bir anlaşma yaptığı iddia ediliyor. 
     



 DÜNYA 
















</TEXT>
</DOC>
