<DOC>
<DOCNO> 79118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo04.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Futbol Takımı sponsor zengini... 
</HEADLINE>
<TEXT>

     17. Dünya Kupası finallerinde mücadele edecek olan A Milli Futbol Takımı, elde ettiği başarıyla gelirlerini de katladı. 
     Güney Kore ve Japonya'da düzenlenecek organizasyonda milli takımın ana sponsorları olan Pepsi, Efes Pilsen, Adidas ve Türkiye İş Bankası ile yan sponsorları olan Shell, Sarar ve Mercedes Benz, 2004 yılına dek takıma 12 milyon dolarlık bir kaynak aktaracak. 
     Ayrıca bu gelirlere, ekstra promosyon ve hediyelerin dahil olmadığı da kaydedilirken, rakamların milli takımın elde edeceği başarılar ile atlayacağı turlara göre daha da artabileceği ifade edildi. 
     
     Özdemir "Başarı parayı getirir" 

     Futbol Federasyonu Milli Takımlar Sorumlusu Selami Özdemir, başarının parayı getireceğini kaydederek, ''Bu işin en önemli bölümü ekonomik gelir. O da başarıyla paralel geliyor. Tek başına sponsor veya tek başına başarı olmuyor'' dedi. 
     Özdemir, Dünya Kupası gibi büyük organizasyonların büyük bir vitrin olduğuna dikkati çekerek, ''Başarı olduğu zaman yararlanmak isteyen şirketler de oluyor. Hem kendilerinin tanıtımını yapıp, hem de verdikleri maddi destekle takımların destekçisi oluyorlar. Dolayısıyla karşılıklı spora destek verilmiş oluyor. Bu da güzel bir olay'' diye konuştu. 
     Bir takımın sponsorlarının fazla olmasının, o takımın gücünü arttırdığını da belirten Özdemir, bu takımın başarılarının ise sponsor şirketlerin gururu ve prestiji olduğunu bildirdi. 
     
     "Galatasaray başarıyı paraya dönüştüremedi" 

     Özdemir, UEFA Kupası'nı ve Avrupa Süper Kupası'nı kazanarak tarihi bir başarıya imza atan Galatasaray'ın, başarıyı paraya dönüştüremediğini anlatarak, şöyle konuştu 
     ''Ama Galatasaray, çok şanssız bir dönemde bu başarıları kazandı. Sponsorluk Yasası henüz çıkmamıştı ve şirketler bu tür işbirliklerine girmekte çekinceli davranıyordu. Ama Galatasaray'ın bundan sonraki başarıları şirketleşmeyle de birlikte kendisine ekonomik olarak dikkat çekici bir biçimde yansıyacaktır. Zaten ülkemizde gelir kaynakaları kısıtlı. Stat hasılatları ve forma gelirleri yetersiz. 15-20 milyon taraftarı olan bir takımın yıllık en az 5 milyon forma satması gerekirken, bunun çok altında rakamlar çıkıyor. Milli takım formalarının dahi büyük bir bölümü yurtdışında satılıyor.'' 
     





</TEXT>
</DOC>
