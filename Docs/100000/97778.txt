<DOC>
<DOCNO> 97778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur13.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Rize'de selde ölenlerin sayısı 9'a yükseldi 
</HEADLINE>
<TEXT>

     Rize'nin Güneysu ve Çayeli ilçesinde dün yaşanan sel felaketinde ölenlerin sayısı 9'a yükseldi. 
     Güneysu ve Çayeli ilçelerinde dün öğle saatlerinde başlayan ve zamanla artarak etkili olan yağmur sonucu meydana gelen sel felaketinde 9 kişi öldü, iki kişi de kayboldu. 
     Rize Emniyet Müdürü Osman Öztürk'ten alınan bilgiye göre, yörede meydana gelen sel felaketi sonucu şu ana kadar Güneysu Yenicami mevkiinde Yunus Emre Abdullah 8 , Adacamii Köyü'nde Selma Usta 30 , Selamet Köyü'nde Şehnaz Sevinç, İslahiye Köyü'nde Sancaktutan soyadlı 10 yaşında bir çocuk ile Çayeli'nin Liman, Selamet ve Yenihisar köylerinde yıkılan evlerin altında kalan Erdem Genç, Mustafa Topçu ve Coşkun Pehlivan 2 , Bedri Aydın 55 , Bahriya Aydın 2 hayatlarını kaybetti. Güneysu ilçesi İslahiye Köyü'nde Ramazan Şahin, Selamet Köyü'nde ise Ahmet Kasap sel sularına kapılarak kayboldu. 
     Öztürk, sel felaketi nedeniyle iki ilçenin yollarının büyük kısmının hasar gördüğünü, bu nedenle köylere ulaşmakta zorluk çekildiğini belirterek, ''Çalışmalar devam ediyor. Yol güzergahında bulunan bir restoran ile gaz dolum tesisi de sel sularının getirdiği toprağın altında kaldı. Köylere ulaşıldığında ölü ve yaralı sayısı ile hasar durumu belirlenebilecek'' dedi. 
     Öte yandan, selden etkilenen köylerden Selamet Köyü'nde yıkılan ve Mustafa Topçu'nun cesedinin çıkarıldığı evde 10-15 kişinin daha bulunduğu tahmin ediliyor. 
     Rize Vali'si Bülent Karaçöl'ün, yanındaki kriz heyeti ile birlikte yolların açılma çalışmalarına katılarak sözkonusu köye ulaşmaya çalıştığı bildirildi. 
     
     Yozgat'a 100 milyar liralık destek 
     Bayındırlık ve İskan Bakanlığı Acil Yardım Fonu'ndan, sel felaketine uğrayan Yozgat'ın Yerköy ve Şefaatli ilçelerindeki selzedeler için 100 milyar lira gönderildiği bildirildi. 
     Yozgat Vali Vekili Sabri Başköy, selzedelerin yaralarının sarılması için Acil Yardım Fonu'ndan ilk etapta 100 milyar lira geldiğini ve bu paranın, mağdur olan ailelerin yiyecek ve içecek ihtiyaçlarının karşılanmasında ve çalışmalarda kullanılacağını söyledi. 
     Şefaatli ve Yerköy ilçelerinde yaklaşık 200 civarında ev ve işyerinin sel altında kaldığını belirten Başköy, ''Hasar tespit çalışmalarından önce, mağdur olan aileler belirleniyor. Belirlemeler tamamlandıktan sonra, Bayındırlık ve İskan Bakanlığımıza liste bildirilecek ve mağdur olan ailelere 150'şer milyon lira nakdi yardım yapılacaktır'' dedi. 
     Vali Vekili Başköy, Yerköy İlçesi'nde hasadın kalkması nedeniyle sadece şehir merkezinde ev ve işyerlerinde hasar bulunduğunu, Şefaatli İlçesi'nde ise hasat mevsiminin devam etmesi nedeniyle ev ve işyerlerindeki su baskınlarının yanı sıra tarım alanlarında da ciddi hasarlar olduğunu bildirdi. 
     Şefaatli İlçesi'nin Karalar Köyü'nde dere yatağı yakınında bulunan bir evin sele kapılması sonucunda yok olan Kaya Ailesi'nden geriye birkaç parça eşya kaldı. Anne Güllü Kaya 37 ve çocukları Esra 12 , Büşra 5 , Ayşe 2 ve 6 aylık Safiye'den geriye sadece 3 duvarı ayakta kalan ev, yaklaşık 200 metre sürüklenmesine karşılık, içinde yiyecek olan buzdolabı, TV ile bir küçük yorgan, 2 oyuncak bebek ve terlikler kaldı. 
     Dün sele kapılarak ölen 4 çocuktan 3'ünün cesedi bulunmuştu. Kayıp olan 1 çocuğu arama çalışmaları ise sürüyor. 
     





</TEXT>
</DOC>
