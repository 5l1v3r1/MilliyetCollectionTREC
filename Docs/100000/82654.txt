<DOC>
<DOCNO> 82654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo07.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray, Terim ile 4 yıllık anlaşma imzaladı... 
</HEADLINE>
<TEXT>

     Galatasaray'da 2. Fatih Terim dönemi resmen başladı. 
     Mircea Lucescu ile 2001-2002 sezonunu şampiyon olarak kapatan sarı-kırmızılı takımda, Fatih Terim, bugün düzenlenen basın toplantısıyla 2 sezon aradan sonra yuvaya döndü. 
     Galatasaray Kulübü Başkanı Özhan Canaydın, Fatih Terim ile birlikte Ritz Carlton Oteli'nde düzenlediği basın toplantısında, Terim ile 4 yıllık anlaşma yaptıklarını açıkladı. 
     Canaydın, ''Bugün hepimiz için önemli bir gün. Galatasaraylıların gönlündeki teknik adam yuvasına döndü. Çok mutluyuz'' dedi. 
     Terim'in, hiç çalışmadan AC Milan'dan kazanabileceği ücretin altında bir ücretle Galatasaray ile anlaştığını anlatan Canaydın, kendisine teşekkür etti. 
     Fatih Terim'in yeniden sarı-kırmızılı takımın başına geçmesi için yapılan görüşmelerde araya hiç kimsenin girmediğini anlatan Özhan Canaydın, başarılı teknik adamın sadece ailesine danıştığını vurgulayarak, ''Aramızda hiçbir problem olmadı. Gayet güzel ve basit bir anlaşma yaptık. Kendisiyle 4 yıllık anlaşma yaptık. Galatasaray'a ve Türk spor camiasına hayırlı olsun'' diye konuştu. 
     Anlaşmalarını sözle yaptıklarını vurgulayan Canaydın, ''Hedeflerimizi büyütmek ve daha büyük başarılara imza atmak amacındayız. İnşallah Galatasaray Arama Konferansı'ndan çıkan hedeflere imza atacaktır'' dedi. 
     
     TERİM ''HEDEF DÜNYA KULÜBÜ OLMAK'' 

     Fatih Terim ise Galatasaray'a yeniden geliş nedenlerinin başında sarı-kırmızılı kulübü dünya kulübü yapmak olduğunu söyledi. 
     Başkan Canaydın'ın böyle bir sözünün olduğunu anlatan Terim, ''Biz de onun bu sözünü hayata geçirmek için elimizden geleni yapacağız. 
     Dünya kulübü noktasına varmayı düşünüyoruz. Bundan kimsenin şüphesi olmasın'' dedi. 
     Başkan ile sadece söz anlaşması yaptıklarını kaydeden Terim, ''Sözüm üzerine Milan ile olan anlaşmamı feshederek bugün gördüğünüz gibi Galatasaray'la olan yeni dönemimize başlamış bulunuyoruz'' diye konuştu. 
     Fatih Terim hiç vakit geçirmeden transfere başlayacaklarını söyleyerek, "Kaybedecek saatimiz yok. Şu anda dünyanın çeşitli yerlerinde yapılan turnuvaları izleyen adamlarımız var. Ergün ve Hasan Şaş'a ihtiyacımız var. İkisinin de kalmasını istiyorum. Hele Hasan Şaş Adanalı olduğu için hiç ayrılma şansı yok. Kalece Mondragon'un takımda kalması için ne gerekirse yapılmalı. Hem kişilik olarak hem yetenekleri ile kalemiz ona emanet" dedi. 
     
     BASIN TOPLANTISININ TÜMÜ 

     Basın toplantısında Fatih Terim, Galatasaray'da çalıştığı dönemde birçok başarılara imza attıklarını belirterek, ''Bu asırda eşi olmayan bir başarı elde ettik. Ancak hep UEFA şampiyonluğunu anlatacak değilim. Görev kabul etmeyip, başarılarımla anılmayı tercih edebilirdim. Yaptıklarımız yapacaklarımızın garantisidir. Hedeflerimize hep birlikte koşacağız'' dedi. 
     İtalya'da hep ''Galatasaraylı Fatih'' olarak görev yaptığını anlatan başarılı teknik adam, şöyle devam etti 
     ''Başkanımız Özhan Canaydın'ın tutarlılığı ve ciddiyetine inanarak, Galatasaray'da yapacaklarımın yarım kaldığını düşünerek göreve geldim. Başkanım Canaydın, bana Galatasaray'ın sana ihtiyacı var, gel deyince, göreve geldim. Ben ya Avrupa'da devam edecek ya da bilgi ve birikimimi kendi kulübüme verecektim. Kulübümü tercih ettim.'' 
     
     ''ÖNCELİK KADRO KURMA'' 

     Fatih Terim, Galatasaray'daki görevinin teknik direktörlüğün ötesinde olduğunu, öncelikle yapacağı işin, transferlere başlayıp kadroyu kurmak olduğunu dile getirdi. 
     Yarın saat 09.00'dan itibaren Florya'da mesaiye başlayacağını açıklayan Terim, yardımcılıklarını Müfit Erkasap ve Ahmet Ceyhan'ın yapacağını, kaleci antrenörü Eser Özaltındere ile de görüşeceğini söyledi. 
     
     İÇ TRANSFER KONUSU 

     Terim, basın mensuplarının iç transfere yönelik soruları üzerine de şu açıklamaları yaptı 
     ''Öncelikle Mondragon'un kalmasını isterim. Ne yapıp yapıp Kolombiyalı kalecinin kalmasını sağlamalıyız. Onunla çalışacağım için sevinçliyim. Kaleciler çok önemlidir. 
     Hasan ve Ergün'e tekliflerin gelmesi çok güzel. Ancak, onlara bu teklifleri rafa kaldırmalarını tavsiye ederim. 
     Sergen'e kısa bir sürede çalışmalarını sürdürmesi için antrenör vereceğim. Ancak, bu oyuncunun sözleşmesinin netleşmesi var. Sergen'i bünyemize katmalıyız.'' 
     
     FORVETTE YARARLANAMAYACAKLARIM GİDEBİLİR'' 

     Galatasaray'ın forvetinde çok sayıda futbolcu bulunduğunu vurgulayan Fatih Terim, bu mevkide yararlanamayacağı oyuncuların takımdan ayrılabileceğini ifade etti. 
     Terim, gerekli yerlere transferler yapılacağını da kaydederek, Nuno Gomes ve Laursen gibi oyunculara sıcak baktığını ve bu oyuncularla ilgilendiklerini belirtti. 
     Savunmada Bülent Korkmaz, Emre, Vedat ve Capone'nin bu sezon iyi işler yaptığını anlatan Terim, ancak bu alan için de oyuncu düşünebileceğini söyledi. 
     
     ''TRANSFERE ÇOK BÜYÜK PARALAR HARCAMAYACAĞIZ'' 

     Fatih Terim, transferde astronomik rakamlarla futbolcu almayacaklarını vurgularken, ''Büyük paralar harcamayacağız'' dedi. 
     İtalya'da çok sevildiğini, kendisinin de İtalyanları çok sevdiğini anlatan Terim, orada elde ettiği dostluklar sayesinde, fiyatı çok yüksek olabilecek oyuncuları düşük maliyetlerle transfer edebileceklerini söyledi. 
     Terim, bir takımın büyük paralar harcanarak kurulmasının, çok büyük iş yapacağı anlamına da gelmediğini bildirdi. 
     Türkiye'de genç oyuncuların fiyatlarının 5 milyon dolarlarla ifade edildiğini kaydeden Terim, ''Bu ücretler bizi dış pazarlara yöneltiyor. Avrupa'da dahi böyle yüksek fiyatlar kalmadı. Genç oyunculara biçilen bu değerler, gençlerin de önünü tıkıyor'' diye konuştu. 
     
     ŞFAF OLACAĞIZ'' 

     Fatih Terim, başkan Özhan Canaydın'ın parolası doğrultusunda yeni dönemde şeffaf olacağını söyledi. 
     Galatasaray'da eski dönemde yetiştiği tarz olan ''Kol kırılır yen içinde kalır'' prensibiyle hareket ettiğini belirten Terim, artık böyle davranmayacağını kaydetti. 
     
     ''AKLIM İTALYA'DA DEĞİL'' 

     Terim, basın mensuplarının, ''İtalya'da yarım bıraktığınız işler var mı'' sorusu üzerine de şöyle konuştu 
     ''Benim Nerede kalmıştık demem lazım. İtalya'da Fiorentina ve AC Milan'da çok iyi işler yaptık. İtalya'da Terim ismi her zaman olacak. 
     Bu Türk futbolu ve Galatasaray adına da çok önemlidir. Bazı şeyleri aşmış biri olarak, aklımda bir şey kalmadı.'' 
     
     CANAYDIN'A VEFA BORCU 

     İtalya'ya gittiği dönemde, şu anki kulüp başkanı Özhan Canaydın'ın kendisini 15 günde bir aradığını ve hatırını sorduğunu söyleyen Terim, bunun görevi kabul etmesinde etken olduğunu kaydetti. 
     Terim, önümüzdeki dönemde her şeyi unutarak Galatasaray için yönetim ile birlikte hedeflere ulaşmak için çalışacaklarını vurguladı, ekonomik açıdan da sıkıntıların asgariye indirileceğine olan inancını dile getirdi. 
     
     SEZON ORTASINDAKİ TEKLİF 

     Fatih Terim, bir basın mensubunun, ''Sezon ortasında dönemin başkanı Mehmet Cansun ile 2. başkan Fatih Altaylı'nın teklifini kabul etmemenizin sebebi nedir'' sorusunu da şöyle yanıtladı 
     ''Geldikleri zaman onlara bir etik dersi vermek veya kendimi tatmin etmek gibi bir niyetim olmadı. Bu teklif beni onore etmiştir. 
     Eğer mevcut antrenörün görevine son verilip bana gelinmiş olsaydı, 1 dakika düşünmeden teklifi kabul ederdim. Kimseyi önce evet deyip evime çağırmadım. İnsanlara Yok demek beni tatmin etmez.'' 
     
     ''GÖREVE GETİRİLME TARZIM CENTİLMENCE'' 

     Terim, bir soru üzerine ise Mircea Lucescu'nun yerine göreve getirilme tarzının centilmence olduğunu ifade etti. 
     Galatasaray'ın menfaatleri ve bazı kişilerin rahatsız olmaması için maçlara dahi gitmediğini belirten Terim, şampiyonluğun hemen ardından göreve gelmesi konusunda ise ''Siz yapılacak çok iş varken, beklememizi onaylar mıydınız Yönetim bu konuda çok duyarlı davranmıştır'' açıklamasını yaptı. 
     
     ''4 ŞAMPİYONLUĞU YAŞATANLAR UNUTULMAMALI'' 

     Terim, 3. yıldızı takmanın gururunu bir Galatasaraylı olarak kendisinin de yaşadığını anlatırken, ''Ancak burada geçmişte kazanılan 4 şampiyonluğu yaşatanları da unutmamak lazım'' dedi. 
     1 yıldızın sadece 1 şampiyonlukla elde edilmediğini dile getiren 
     Fatih Terim, ''Geçmişte yaşanılan 4 şampiyonluk da çok önemli. Onları kazandıran futbolcular ve yönetim de unutulmamalı'' diye konuştu. 
     
     ''OKAN GELMEK İSTERSE'' 

     Avrupa'da futbol oynayan Okan'ı isteyip istemediği sorulan Terim, bu futbolcunun gelmek istemesi halinde her türlü fedakarlığı yapacağını anlattı. 
     Fatih Terim, Türk futbolcuların Avrupa'da oynamasının kendisini memnun ettiğini belirtirken, ''Okan'ın İnter'de kalmasını isterim. 
     Orada daha 2 yıllık mukavelesi var. Ancak, kendisi Galatasaray'a gelmek isterse de almak için her türlü fedakarlığı yaparım'' dedi. 
     
     ''RAPORU KİTAP HALİNE DAHİ GETİREBİLİRİM'' 

     Avrupa'da edindiği iki yıllık tecrübesinin kendisine çok şeyler kattığını söyleyen Terim, bundan Galatasaray'daki yeni dönemde yararlanacağını kaydetti. 
     Terim, Galatasaray'ı bıraktığında geleceğe dair bir rapor hazırladığını anlatırken, ''Şimdi edindiğim tecrübelerle, bu raporu kitap haline dahi getirebilirim'' diyerek espri yaptı. 
     
     ''TARAFTARLARI ÖZLEDİM'' 

     Galatasaray taraftarlarını çok özlediğini ifade eden Terim, ''Onlarla buluşmak için sabırsızlanıyorum'' dedi. 
     Galatasaray'ın kendi evladı olarak göreve geldiğini söyleyen Terim, ''1974 yılında Galatasaray'a geldim. Yaklaşık 30 yılda 11 yıl futbolcu, 4 yıl da teknik direktör olarak görev yaptım. Galatasaray'ın bana öğrettiği gibi davranacağım. Bir nefer gibi çalışacağım. Yeniden taraftarlarımızla buluşacağım için de çok heyecanlanıyorum'' şeklinde konuştu. 
     Galatasaray'dan ayrı kaldığı dönemlerde sessiz kaldığını ve polemiklerden kaçtığını anlatan Terim, bunu Galatasaray'a zarar vermemek için yaptığını kaydetti. 
     Altyapıdan oyuncu almak için pilot takım uygulamasına gideceklerini dile getiren Terim, bunun yurtdışından bir kulüp dahi olabileceğini belirtti. Terim, altyapıdan oyuncu çıkarmayan antrenör ile çalışmayacaklarını açıkladı. 
     
     LUCESCU'YA TEŞEKKÜR 

     Fatih Terim, kendisinin ayrıldığı dönemden bu yana Galatasaray'da görev yapan Mircea Lucescu'ya da hizmetlerinden dolayı teşekkür etti. 
     Terim, zamanı olması halinde teknik heyet olarak Rumen çalıştırıcıya bir yemek dahi vermek istediklerini söyledi. 
     
     ''KANATLARDA AÇIK VAR'' 

     Galatasaray'da sağ ve sol kanatta oyuncu açığı bulunduğunu belirten Terim, bu mevkilere mutlaka transfer yapacaklarını ifade etti. 
     Terim, transferde önlerinde çok geniş bir ağ bulunduğunu ve bunu iyi değerlendireceklerini kaydederek, şöyle konuştu 
     ''Biz daha çok bonservis bedeli ödemeden transfer yapıp, kendi elimizdeki oyuncuları en yüksek ücretlerle vermeye çalışacağız. 
     Transfer çalışmalarımıza bugünden itibaren başladık. 
     Görevlendirdiğimiz kişiler bazı özel turnuvaları takip ediyor. Dünya Kupası finalleri oynandıktan sonra oyuncu almak pahalı olur.'' 
     
     ÜMİT'İN TRANSFERİ 

     Galatasaray Teknik Direktörü Fatih Terim, Ümit Davala'nın transferine ilişkin bir soru üzerine, ''Ümit, Milan Kulübü'nün bana hediyesidir'' dedi. 
     Ümit Davala'nın, Galatasaray'a bir yıl kiralık olarak verildiğini bildiren Terim, Milan Kulübü yöneticilerine teşekkür etti. 
     
     NOTLAR 

     Fatih Terim'in Galatasaray'da 2. kez göreve gelişini resmen açıkladığı basın toplantısına medya mensupları büyük ilgi gösterdi. 
     Terim'in 1 saat 10 dakika süren ve 5 TV kanalı tarafından naklen yayınlanan basın toplantısında, aralarında 3 Çinli gazeteci de bulunan yaklaşık 60 medya mensubu görev yaptı. 
     Bu arada, kulüp başkanı Özhan Canaydın'ın çok kısa süre yer aldığı basın toplantısına futbol şube sorumluları Ali Dürüst, Özer Saraçoğlu ve Burak Elmas'ın katılmamaları dikkat çekti. 
     Öte yandan, Fatih Terim'in menajeri Moreno Rocci de basın toplantısını izleyenler arasında yer aldı. Terim, Rocci'nin dünya çapındaki ilişkilerinden yararlanacaklarını söyledi. 
     
</TEXT>
</DOC>
