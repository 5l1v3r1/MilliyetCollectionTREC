<DOC>
<DOCNO> 60071 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/dunya/dun01.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sesimizi ABD duydu 
</HEADLINE>
<TEXT>

Türkiye gibi terörden canı çok yanan ABD ve İngiltere, PKK ve DHKP-C’yi terörist saymayan Avrupa Birliği’ni sağduyuya davet etmek için yeni girişim başlatacak 
     DIŞ HABERLER SERVİSİ 

     İngiltere ve ABD, Avrupa Birliği tarafından hazırlanan terör listesinin gözden geçirilmesi için bir girişime hazırlanıyor. Bu bağlamda, güvenlik konusunda ABD ile yakın işbirliği içinde bulunan İngiltere, PKK’nın listeye dahil edilmesi için girişim başlatacak. 
     Wall Street Journal gazetesi, konuyla ilgili haberinde, AB’nin hazırladığı listeye, Avrupa ve Filistin kökenli bazı terör örgütlerini dahil ettiğini, ancak Türkiye, Ortadoğu ve Asya ülkelerinde terörist faaliyetlerde bulunan örgütlerin liste dışı bırakıldığını hatırlattı. AB, söz konusu listede yer alan örgütlere ait para ve malvarlıklarını, BM Güvenlik Konseyi kararı gereğince donduracak. Türkiye bu listeye PKK ve DHKP C’nin de dahil edilmesini ısrarla istemişti. AB listesinde Hamas, İslami Cihat, ETA, İRA ve Yunan kökenli 17 Kasım örgütleri bulunuyor. Listede yer alan kişi ve grup sayısı ise 42. 
     Wall Street Journal, AB listesinde, Washington tarafından, 11 Eylül saldırılarından sonra terörist olarak nitelendirilen 153 kişi ve grubun yer almadığına dikkati çekti. Gazeteye bilgi veren Amerikalı bir yetkili, "AB listesi, Başkan Bush’un 23 Eylül 2001 tarihli icra kararnamesiyle tam olarak örtüşmüyor. Ancak, bu devam eden bir süreçtir ve konuyu AB yetkilileriyle müzakere edeceğiz" diye konuştu. 
     
     ABD başka türlü çalışıyor 
     ABD Başkanı George W. Bush, AB ülkelerinden, ABD tarafından hazırlanan listenin yıl sonundan önce aynen kabul edilmesini talep etmişti. Buna karşılık gazeteye açıklama yapan AB Dönem Başkanı Belçika’nın resmi sözcülerinden Serge Dickschen, "Amerikalılar başka türlü çalışıyor. Biz AB yasalarına uymak zorundayız ve ancak yüzde yüz emin olduğumuz hallerde hareket ediyoruz" diye konuştu. 
     İngiltere’nin, terör örgütü PKK’nın AB terör listesine dahil edilmesi için girişim başlatacağını duyuran gazete, "bununla birlikte, kararlarda konsensus koşulu arandığı için AB listesinin değiştirilmesinin kolay olmayacağına" dikkati çekti. 
     



 DÜNYA 













</TEXT>
</DOC>
