<DOC>
<DOCNO> 61855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/ekonomi/eko04.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Göbek ata ata ihracat 
</HEADLINE>
<TEXT>

Hema Endüstri’nin sahibi Mehmet Hattat, 50 milyon dolarlık ihracat yapacağı David Brown şirketinin müdürlerini evine davet ederek dansözlü sürpriz yaptı 
     EVRİM ERGİN 

     Hema Endüstri AŞ’nin Amerikan Textron Grubu’na bağlı David Brown şirketiyle bir süre önce yaptığı 50 milyon dolarlık ihracat anlaşması çerçevesinde Çerkezköy tesislerini görmek üzere Türkiye’ye gelen genel müdürler Mehmet Hattat’ın dansöz sürprizi ile karşılaştı. Dünyanın dört bir yanından gelen David Brown’a ait satış şirketlerinin genel müdürleri Mehmet Hattat’ın Yeniköy’deki evinde dansözle birlikte göbek atarak stres attı. 
     Önceki akşam misafirleri onuruna Yeniköy Le Pecheur restoranında bir yemek veren Hattat, yemeğin ardından misafirlerini Yeniköy’deki yalısına davet etti. Kahvelerin ardından yalının alt katındaki büyük salona geçildi ve CD’den yükselen oryantal müzikle birlikte bir dansöz oynamaya başladı. Dansöz Binnur’un kıvrak dansları ile neşelenen ve danslarını ilgiyle izleyen yabancı misafirler, hallerinden oldukça memnunlardı. 
     
Fabrikaya şaşırdılar’      Mehmet Hattat, evindeki davet öncesinde gazetecilere yaptığı açıklamada, yeni yaptıkları anlaşma ile birlikte yurtdışına hidrolik pompası, fren ve şanzıman satacaklarını belirtti. Hattat, bu geniş satış ağıyla birlikte diğer ürünlerin de ihraç imkanlarının doğacağını kaydetti. Misafirlerinin fabrikayı gezdikten sonra böyle bir teknolojinin Türkiye’de var olmasını hayretle karşıladığını anlatan Hattat, ilk siparişlerini aldıklarını ve üretime başladıklarını söyledi. Geleceğe dönük olarak Çerkezköy tesislerini büyütmeyi planladıklarını da belirten Hattat, aynı zamanda fabrika bünyesinde bir çıraklık okulu oluşturduklarını ve her yıl buradan 50 - 60 mezun verdiklerini kaydetti. 
     
Uçak korkusu var      Hattat, Başbakan Ecevit’in ABD’ye yapacağı geziye katılacağını ancak uçaktan korktuğunu söyledi. 
     Uçağa ancak bir viski içerek binebileceğini söyleyen Hattat, Özal döneminde de yurtdışı gezilerine katıldığını belirterek, şöyle konuştu "Turgut Bey eskiden gideceğimiz yerdeki bağlantıları hazırlar ve bizi oraya işadamları ile tanıştırmaya götürürdü. Şimdi ise işler değişti. Biz gideceğimiz yerdeki bağlantıları kurduk ve bürokratlara kimlerle iş yaptığımızı göstereceğiz. Yani Amerika’daki firmaları bizim bürokratlarla tanıştırıyoruz." 
     



 EKONOMİ 


















</TEXT>
</DOC>
