<DOC>
<DOCNO> 73532 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/spo01.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
KOCH OH’ ÇEKTİRDİ 
</HEADLINE>
<TEXT>

Beşiktaş Teknik Direktörü Daum, Almanya’daki kokain davasında yardımcısının ifadesiyle güç kazandı. Roland Koch, tecrübeli hocanın saç örneğinin değiştirilmediğini açıkladı 
     SİYAH - Beyazlı takımın teknik patronu Christoph Daum, Almanya’nın Koblenz kentinde devam eden kokain davasında yardımcısının ifadesiyle rahat bir nefes aldı. Tanık olarak dinlenen Yardımcı Antrenör Roland Koch, Alman çalıştırıcının saç örneğinin değiştirildiği iddialarına açıklık getirdi. Koch’un, "Daum’un saç örneği değiştirilmedi" açıklamaları ortaya atılan spekülasyonlara da son noktayı koydu. 
     ROLAND Koch, ifadesinde ayrıca, "Saç analizinden önce Daum’da uyuşturucu kullandığını gösteren herhangi bir hareket ve davranış görmedim. Daum, daima işine önem veren ve sımsıkı sarılan bir kişidir" dedi. Duruşma sırasında Beşiktaş Teknik Direktörü’nün bir hayli sakin olduğu gözlendi. Daum’un avukatları, Koch’un ifadeleriyle Daum’un suçsuzluğunun bir kez daha belgelendiğini ifade ettiler. 
     
Daum devam etmeli’      BEŞİKTAŞ’TA başkanlığa adaylığını koyan Serdar Bilgili, Alman hocanın görevde kalması gerektiğini savundu. Bilgili, "12 yıl sonra hem kupa, hem de ligde varız. Bu doğru yolda olduğumuzun kanıtı. Görevde kalmasak bile teknik kadro iki yıl daha kalmalı. Altı yılda 8 hoca değiştirdik" diye konuştu. 
     SEÇİM turlarına başlayan Bilgili, dün akşam Etiler’deki karargahında üyelere kokteyl verdi. Başkan Bilgili, "Koltuk savaşı içinde değiliz. İnönü Stadı için izin alındığı söyleniyor. Bu izni Beşiktaş yönetimi dışında kimse alamaz. Göreve kim gelirse gelsin stad gerçekçi projelerle yapılmalı" dedi. 
     
Tümer’e test      DENİZLİ maçının ilk yarısında sakatlanarak oyundan çıkan Tümer’in durumu bugün açıklık kazanacak. Beşiktaşlı futbolcu bugün bir testten geçirilecek. Sağ ayak parmağında kırık bulunan Erman’ın, Rize maçında iğneyle oynayabileceği bildirildi. Bu arada Daum ve yardımcısı Roland Koch’un Almanya’daki mahkemeye katılması nedeniyle zorunlu izin verilen Siyah - Beyazlılar, bugün 15.30’da Ümraniye’de işbaşı yapacaklar. 
     
Kongre Kulisi      Sıra Artam’da 
     BAŞKAN adayı Hasan Arat, Zekeriya Alp’ten sonra Koç Holding’de yöneticilik yapan Evren Artam’ı önümüzdeki günlerde medyaya tanıtacak. Son seçimde de Arat’ın listesinde yer alan Artam’ın, kulübün mali konularında görev alması planlanıyor. Bu arada Arat’a Mehmet Kazancı, Suat Küçüker ve Kemal Gencer’in 5’er milyon dolar kaynak sağlayacakları öğrenildi. 
     
     Divan’a başvuru 
     1903 Karakartallar Oluşumu, 31 Mart’taki kongrede bir dizi önlem alınmasını istedi. Oluşum liderlerinden Cengiz Sarıkaya ve Ahmet Akpınar, dün Divan Kurulu’na yazılı başvuruda bulunup, oylarını kabin içinde kullanılması, zarfların salona girişte dağıtılmaması gibi konulara dikkat edilmesini talep etti. 
     
     Kaptanoğlu tamam 
     BAŞKAN Serdar Bilgili, listesine alacağı isimlerle görüşmelerini sürdürüyor. Eski yöneticilerden Gündüz Kaptanoğlu’nun seçimlerde Bilgili’nin listesinde yer alacağı ifade edildi. Bilgili’nin bugün Büyük Kulüp’te Kaptanoğlu ile bir araya geleceği bildirildi. 
     



 SPOR 



























</TEXT>
</DOC>
