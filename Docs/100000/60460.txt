<DOC>
<DOCNO> 60460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/ekonomi/eko05.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Uygulama Mart 2002’de başlıyor 
</HEADLINE>
<TEXT>
Son krizin mağdurları işsizlik parası alamayacak 
İşsizlik Sigortası Kanunu’ndan yararlanmak için Ocak 2002 sonuna kadar 20 ay süreyle prim ödemek gerekiyor. Son krizde işsiz kalanlar bu yardımdan yararlanamayacak 
     ATİLLA ÖZSEVER 

     İşsizlik sigortasına ilişkin ilk uygulama Mart 2002’den itibaren başlayacak. 
     Konu ile ilgili olarak Uludağ Üniversitesi İktisadi ve İdari Bilimler Fakültesi öğretim üyesi Prof. Dr. Yusuf Alper’le görüştük. Soru ve yanıtlar şöyle 
     1- İşsizlik Sigortası Kanunu’ndan yararlanma koşulu nedir 
     Bir hizmet aktine tabi sigortalı olarak çalışanların yasada belirtilen koşullarda işsiz kalması halinde işsizlik sigortasından yararlanmaları mümkün. İşsizlik ödeneği alabilmek için işsiz kalmadan yani hizmet aktinin sona ermesinden önceki üç yıl içinde en az 600 gün 20 ay sigortalı olarak çalışıp işsizlik sigortası primi ödemiş olmak gerekiyor. Ayrıca işten ayrılmadan önceki son 120 gün 4 ay içinde de kesintisiz prim ödenmesi, yani sürekli çalışmış olması şart. 
     2- 2000 ve 2001 yılında ekonomik kriz nedeniyle işten çıkarılanlar bu yasadan yararlanabilecek mi 
     Yasanın başlangıç tarihi, 1 Haziran 2000. 20 aylık süre, 30 Ocak 2002’de doluyor. Bu sürenin tamamında prim ödenmesi lazım. Son kriz nedeniyle işten çıkarılanlar ne yazık ki şu aşamada bu yasadan yararlanamayacaklar. 
     3- Kriz mağdurları hiç mi yararlanamayacak yoksa başka bir olanak var mı 
     Bu kişilerin yeniden işe girmeleri halinde 600 günlük süreyi doldurduktan sonra tekrar işsiz kalırlarsa işsizlik sigortasından yararlanabilecekler. Ancak işten ayrılmadan önceki son 120 günü sürekli çalışmış olmaları şart. Bu son 120 günün bir genelge ile daha açıklığa kavuşması lazım. Örneğin hastalık, iş kazası gibi durumların da bu süreye dahil olması gerekiyor. Edindiğimiz bilgiye göre İşkur yeni bir açıklama yapacak. 
     4- Mart 2002’den itibaren ödenecek işsizlik parası ne kadar 
     İşsizlik ödeneği, prime esas son dört aylık ücretin net yüzde 50’sidir. Ancak bu miktar aylık asgari ücretin netini geçemez. Yani, Mart 2002’den itibaren ödenecek işsizlik ödeneği, yeni saptanan 163 milyon 563 bin liralık net asgari ücret kadar olacaktır. Asgari ücretli bir kişi işsiz kalırsa, bu paranın yarısını yani 81.5 milyon lira alacaktır. 
     5- Daha yüksek ücret alanın işsizlik ödeneğinin ne olması gerekiyor 
     Şu anda SSK prim tavanı, yani işsizlik primine esas olan en yüksek ücret 1 milyar 50 milyon liradır. Bu ücretin yarısı brüt 525 milyon liradır. İşsizlik ödeneği açısından bu paranın neti, 375 milyon lira civarındadır. Ancak bu kişi işsiz kalırsa, ödenek asgari ücretin netini geçemeyeceğinden sadece 163.5 milyon lira alabilecektir. Yüksekten prim ödediği halde, işsizlik ödeneği düşük kalmaktadır. Adaletsiz bir durumdur. 
     6- İşsizlik Sigortası Kanunu uygulamasından kimler yararlanamıyor 
     Mevsimlik işçiler, sürekli çalışmadıklarından örneğin son 120 günlük süreyi doldurmayabilirler ve yasadan yararlanamazlar. Ayrıca İş Kanunu’nun tazminatsız fesihle ilgili 17 2 maddesinden işten çıkarılanlar da işsizlik sigortası kapsamı dışında bulunuyor. Bu kişiler prim ödedikleri halde kapsam dışında. 
     7- Greve çıkan işçinin işsizlik ödeneğinden yararlanması mümkün mü 
     Grev ya da lokavt nedeniyle hizmet akti sona erenler de işsizlik ödeneğine hak kazanamıyorlar. 
     8- Çalışan emekli işsiz kalırsa, yasadan yararlanabilecek mi 
     İşsizlik Sigortası Kanunu, herhangi bir sosyal güvenlik kurumundan gelir ya da emekli aylığı alanları da kapsam dışında bırakmıştır. 
     9- İşsizlik Sigortası Fonu’nda ne kadar para bulunuyor 
     Fonda 31 Aralık 2001 tarihi itibariyle 2 katrilyon 207 trilyon lira para bulunuyor. Bu para işsizlik ödeneğinin yanısıra işsiz kalanlara meslek ve beceri kazandırmak, işe yerleştirmek gibi alanlarda da kullanılabilecek. 
     10- İşkur’la ilgili kararname Anayasa Mahkemesi’nce iptal edildi, yeni yasa da çıkmadı, bundan sonra ne olacak 
     Anayasa Mahkemesi, Türkiye İş Kurumu İşkur ile ilgili 617 sayılı Kanun Hükmündeki Kararnameyi iptal etti, yeni bir yasal düzenleme için hükümete dokuz aylık bir süre tanıdı. Bu süre de 9 Ağustos 2001’de bitti. Ancak hükümet yeni bir yasal düzenleme yapmadı. İşsizlik Sigortası Kanunu geçerli, ancak bunu uygulayacak kurumlarla ilgili yasal boşluk söz konusu. Halen TBMM’de bulunan ilgili yasa tasarısının öncelikle çıkması gerekiyor. İşkur’un yanı sıra sosyal güvenlikle ilgili 3 kararname de iptal edildi. Onlar için de yasal boşluk sözkonusu. 
     
İş bulma ümidi iyice zayıfladı      Prof. Dr. Yusuf Alper, işsiz kalanların iş bulma ümidinin iyice azaldığını buna karşılık işsizlik ödeneği süresinin düşük kaldığını belirtti. Alper’in görüşü şöyle 
     "İş Kurumu’nun verilerine göre, işsizlerin yüzde 75’inin iş bulma ümidi dokuz ay ve daha üstüne çıkmıştır. Şubat 2001’de iş bulmak için bir yıldan fazla bekleyenlerin oranı yüzde 35 iken bu oran Ekim 2001’de yüzde 65’in üstüne yükselmiştir. Ekim 2001’de işsizlerin yüzde 76’sı yani her dört işçiden üçü 9 ay ve daha fazla işsizdir. Oysa işsizlik ödeneğinden yararlanma süresi 6, 8 ve en fazla da 10 aydır. Bu durumda işsizlerin yüzde 75’i ödenek süresi bittiği halde işsiz kalmaya devam edeceklerdir." 
     



 EKONOMİ 





















</TEXT>
</DOC>
