<DOC>
<DOCNO> 83281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko31.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Gerçekten iyi bir ilkbahara giriyoruz.." 
</HEADLINE>
<TEXT>

     Devlet Bakanı Kemal Derviş, ekonomik krizin giderek aşıldığını belirterek, ''Gerçekten iyi bir ilkbahara giriyoruz. Üretim artıyor, enflasyon düşüyor'' dedi. 
     Derviş, Bursa'da kurulu, sac kesme ve işleme makineleri üreten Durmazlar Makine Sanayi ve Ticaret A.Ş'nin, yeni üretim tesislerinin açılış törenine katıldı. 
     Derviş, burada yaptığı konuşmada, Devlet İstatistik Enstitüsü'nce açıklanan büyüme rakamlarının, topluma moral verdiğini, ancak bu büyümenin hayattaki yansımalarını görmenin daha büyük mutululuk verici olduğunu söyledi. 
     Bursa'daki temasları sırasında, yabancı yatırımcılar tarafından üretim yapılan tesisleri de ziyaret ettiğini ve bu yatırımların Türk ekonomisine büyük katkılar sağladığını belirten Derviş, tamamen Türk sermayesine dayanan ve bir Türk markasının dünyada kabul görmesini sağlayan bir tesiste bulunmanın ise son derece anlamlı ve sevindirici olduğunu ifade etti. 
     Derviş, açılan tesisin, finans piyasalarındaki anlık hareketlerin ötesinde, bu olaylardan etkilenmeyen, bir reel ekonominin varlığını gösterdiğini dile getirerek, şöyle konuştu 
     ''Çağdaş piyasa ekonomisinde, esneklik ve harektlilik vardır. Bu esneklikler, girişimciye aynı zamanda büyük olanaklar da sağlıyor. 
     Fakat, aynı zamanda, iniş çıkışlı günler de yaşanabiliyor. Bunu sadece Türkiye değil, bir çok ülke yaşıyor. Dolayısıyla bu iniş çıkışlı günlerde, moral kaybetmeden, uzun vadeli perspektif içinde, Türkiye'nin uzun vadeli gücüne dayanarak üretim, yatırım, ihracat yapanlar çok haklı çıkacaklardır. 
     Günlük olaylardan çok fazla etkilenmeyelim. Önemli olan Türkiye'nin çok güçlü bir toplum olduğudur. Tabi ki artık kendi piyasamıza bakmak yeterli değil. Sadece iç piyasayı boyut kabul eden gelişim, artık çok sınırlı kalacaktır. Mutlaka dünya piyasasına çalışmak gerekiyor.'' Ekonomide kısa vadeli değerlendirmeler yapmanın yanlış olduğunu belirten Derviş, piyasalarda zaman zaman meydana gelebilecek dalgalanmalara takılıp kalmanın doğru olmayacağını kaydetti. Derviş, finans kesiminde ve bankacılık sisteminde yapılan düzenlemelerin ardından ekonomide iyileşmenin gözlenmeye başladığını belirterek, şöyle devam etti 
     ''Gerçekten, iyi bir ilkbahara giriyoruz. Üretim artıyor, enflasyon düşüyor... Tabi daha sıkıntılar bitmedi. Birikmiş borçların yükü var üstümüzde. Fakat bu yükü yavaş yavaş atıyoruz. Ülkemiz bu sefer, daha emin adımlarla, daha sürekli, daha sürdürülebilir bir büyümeye doğru gidiyor. Buna, hakikaten güvenin. Kısa vadeli iniş çıkışlardan çok fazla etkilenmeyin. Uzun vadeli düşünün. Uzun dönemde başarı mutlaka sizlerin ve bizlerin olacaktır.'' Derviş, konuşmasının ardından Durmazlar Makine Sanayi ve Ticaret A.Ş'nin yeni üretim tesislerini hizmete açtı. 
     





</TEXT>
</DOC>
