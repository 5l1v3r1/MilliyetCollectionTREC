<DOC>
<DOCNO> 86245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sontur08.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneşten korunma ürünlerine dikkat.. 
</HEADLINE>
<TEXT>

     Yaz aylarına girdiğimiz şu günlerde, tatil planları yapanların güneşin zararlı etkilerinden korunmak için kullanılan ''Koruma faktörlü ürünler'' konusunda dikkatli olmaları gerektiği belirtildi. 
     Mersin Üniversitesi Eczacılık Fakültesi Öğretim Üyesi Yrd. Doç. Dr. Altan Yüksel, yapılan araştırmaların güneşten korunma ürünlerinin, doğru kullanılmadığı durumlarda etkilerinin azaldığını ve alerjik reaksiyonlara yol açabildiklerini söyledi. 
     Vatandaşların güneşten korunma ürünleri kullanılırken, güneşe karşı koruyuculuğu gösteren koruma faktörü oranı ''30''un üzerindekileri tercih etmemelerini öneren Yüksel, 12 dereceden sonra yükselen koruma faktörü değerinin, koruyuculukta sadece yüzde 5 oranında artış sağladığını, 30 faktöre kadarki ürünlerin korunma için yeterli olduğunu belirtti. 
     Yüksel, ayrıca, yüksek koruma faktörlü ürünlerin daha fazla alerjik reaksiyon riski taşıdığına dikkati çekti. 
     Güneşten korunma amaçlı ürünlerin yanlış kullanıldığında birçok tehlikeyi beraberinde getirdiğine işaret eden Yüksel, bu ürünlerin asla göz ve dudak gibi hassas bölgelerde kullanılmamasını istedi. 
     İstenmeyen durumlarla karşılaşılmaması için, ürünlerin, mutlaka kuru cilde uygulanması ve etkilerini ancak uygulandıktan yarım saat sonra gösterdikleri gözönüne alınarak kullanılmaları gerektiğini belirten Yüksel, denize ya da havuza giderken evden çıkmadan önce kullanılan ürünlerin gidilen yerde de tekrar sürülmesi durumunda etkili olabileceğini vurguladı. 
     Sudan etkilenen ürünlerin, su içinde cildi güneşin zararlı etkilerinden neredeyse hiç korumadığını kaydeden Yüksel, sudan etkilenmeme özelliğine sahip ürünlerin ise koruyuculuğunu en fazla 70-80 dakika sürdürdüğünü, bu nedenle belirli aralıklarla tekrar uygulanmaları gerektiğini söyledi. 
     





</TEXT>
</DOC>
