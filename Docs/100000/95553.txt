<DOC>
<DOCNO> 95553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur09.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'li bakan "Ayrılanların geri döneceğine inanıyorum" 
</HEADLINE>
<TEXT>

     Devlet Bakanı Mehmet Kocabatmaz, DSP'den istifa eden milletvekillerinin geri döneceği umudunu taşıdığını belirterek, ''Partiden ayrılan arkadaşlarımızı olası bir kızgınlık etkilemiş olabilir'' dedi. 
     Bakan Kocabatmaz, Bursa Büyükşehir Belediye Başkanı Erdoğan Bilenser'i makamında ziyaretinde, gazetecilerin DSP'de yaşanan istifalara ilişkin soruları yanıtlarken, partilerde zaman zaman dalgalanmalar olabileceğini söyledi. 
     Başbakan Bülent Ecevit'in istifa eden milletvekillerine yönelik, ''Partiden ayrılan arkadaşlarımızı yeniden ak güvercinin kanatları altına bekliyoruz'' açıklamasını anımsatan Kocabatmaz, istifa eden milletvekillerinin çok yakında doğruyu görerek partiye döneceğini savundu. 
     Kocabatmaz, Devlet Bakanı Kemal Derviş'in istifa sürecini de değerlendirerek, ''Kemal Derviş, ekonomiyi iyi bilen bir bakandır. Şu anda ekonomik paketin sonunun getirilmesi gerekiyor. Türkiye iyi yolda'' diye konuştu. 
     Bakan Kocabatmaz, istifa eden eski Dışişleri Bakanı İsmail Cem'in liderliğinde kurulması planlanan yeni oluşumun olası bir erken seçim durumunda şansının sorulması üzerine, ''İsmail Cem'in önderliğinde oluşacak partiyi şu an göremiyorum. Çünkü ne programları var ne de tüzükleri'' dedi. 
     





</TEXT>
</DOC>
