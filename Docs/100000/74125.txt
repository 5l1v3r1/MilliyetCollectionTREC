<DOC>
<DOCNO> 74125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/spor/aspo.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in zirve provası 
</HEADLINE>
<TEXT>

Sarı - Lacivertliler, Gaziantep’i dört golle geçerek, maç fazlasıyla liderlik koltuğuna oturdu. İki gol atan Johnson sahanın yıldızı oldu 
     FENERBAHÇE zorlu beklenen geceyi, dört golle kolaya çevirdi. Malatyaspor beraberliğinin baskısıyla maça başlayan Sarı - Lacivertli ekip, Gaziantepspor’u müthiş bir baskı altına aldı. 20. dakikada Johnson’un kafa golüyle rahatladı. 45’te Revivo’nun frikiği baraja çarpıp filelere gitti, Fenerbahçe rahatladı. 60. dakikada Kaptan Ogün farkı üçe çıkartırken, 61’de Mustafa Şahintürk kırmızı kart gördü. Johnson 67’de dördüncü gole de imzasını koydu. Erdal’ın uzatma dakikalarındaki sayısı Antep’in tesellisi oldu. 
     
"Bu benim sistemim"      FENERBAHÇE Teknik Direktörü Lorant kendisini eleştirenlerin önerdiği biçimde sahaya kadro sürüp, onların istediği biçimde takımını oynatmadığını söyledi. Alman hoca "Bu benim sistemim. Takımı kendi kafama göre yaptım. Nihayetinde üç puan alıp, iyi oynadığımız bir gerçek" dedi. Hakan’a övgüler yağdıran Alman hoca, "Artık Galatasaray’ı değil, Beşiktaş’ı takip ediyorum. Çünkü onlarla maçımız var" ifadesini kullandı. 
     

</TEXT>
</DOC>
