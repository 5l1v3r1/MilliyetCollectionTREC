<DOC>
<DOCNO> 65937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/guncel/gun04.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara ve İstanbul’da vatandaş 30 fazla ödüyor 
</HEADLINE>
<TEXT>
Doğalgazda basınç kazığı 
İGDAŞ ve EGO’nun 21 milibar basınçla vermesi gereken gazı 16 milibar basınçla verdikleri tespit edildi. 1 metreküpe 327.758 lira ödeyen halk, aslında 229.430 liralık gaz yakıyor 
     SEÇKİN ÜREY Ankara 

     İstanbul ve Ankara belediyelerinin konutlara verdikleri doğalgazın basıncını düşürerek tüketicilere sayaçlarda okunandan daha az gaz sattıkları ortaya çıktı. BOTAŞ’ın yaptığı araştırmalar sonucunda, iki belediyenin dağıtım şirketi olan İGDAŞ ve EGO’nun 21 milibar basınçla verilmesi gereken gazı, 16 milibar basınçla verdikleri belirlendi. 
     Yapılan hesaplamalara göre, 5 milibarlık basınç düşüşü, sayaçlarda 1 metreküp olarak gözüken doğalgazın gerçekte 0.7 ile 0.8 metreküp arasında bir miktara denk gelmesine neden oluyor. Buna göre, 0.7 metreküpten hesaplandığında Enerji Bakanlığı’nın geçtiğimiz perşembe açıkladığı yeni fiyatlara göre, İstanbul’da KDV ve belediye payı dahil 1 metreküp doğalgaza 327 bin 758 TL ödenirken, aslında 229 bin 430 liralık gaz yakılıyor. Ankara’da da gazın metreküpüne 315 bin 151 TL ödenirken, gerçekte 220 bin 605 liralık gaz tüketiliyor. 
     
     BOTAŞ ortaya çıkardı 
     BOTAŞ, havaların soğumasıyla birlikte tüketicilerden "Tükettiğimiz gazla geçmişe göre daha az ısınıyoruz" şik yeti alması üzerine, görev alanına girmemesine rağmen inceleme başlattı. 
     Öncelikle İGDAŞ ve EGO’ya satılan gaz incelemeye alındı, ancak bir sorun bulunamadı. Sonra, iki şirketin tüketiciye sattığı gazın durumu araştırıldı. Sonuçta konutlara 21 milibar basınçla verilmesi gereken gazın, 16 milibar basınçla verildiği belirlendi. Bunun anlamı ise tüketicinin gerçek anlamda kullandığı doğalgaza yaklaşık yüzde 30 oranında daha fazla para ödemesi. 
     BOTAŞ yetkilileri araştırmayı tüketici şik yetlerinin sayısının artması nedeniyle "meraklarını gidermek" için yaptıklarını söyleyerek, soruna Enerji Piyasası Üst Kurulu’nun çözüm bulması gerektiğini ifade etti. 
     



 GÜNCEL 
















</TEXT>
</DOC>
