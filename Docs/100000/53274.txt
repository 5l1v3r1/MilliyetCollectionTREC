<DOC>
<DOCNO> 53274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sontur12.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzede kadınların susuzluğa isyanı 
</HEADLINE>
<TEXT>

     Adapazarı'ndaki Türk-Japon Köyü'ndeki depremzede kadınlar, 17 günden bu yana suların akmadığını belirterek, Valilik ve belediyeyi protesto ettiler. 
     Japonya'nın, Kobe depreminde kullanılan prefabrik konutlarla kurduğu köyde barınan kadınlar, konutlara 17 gündür birkaç saat su verildiğini, su geldiğinde de çamur gibi aktığını belirterek, konut alanında protesto gösterisi yaptılar. 
     Konutlarda 3 bin 567 kişinin yaşadığını belirten kadınlar, ''Uzun süredir sularımız kesik, iş yapamaz olduk. Valilik ve belediyeye defalarca müracaat etmemize rağmen çözüm bulunmadı. Bizi avutuyorlar'' diye konuştular. 
     Susuzluğun, Ramazan ayıyla birlikte işkenceye dönüştüğünü ifade eden depremzede kadınlar, şunları kaydettiler 
     ''Uykumuzdan fedakarlık yapıp suyun gelmesini bekliyoruz ama geldiğinde de çamur gibi akıyor. Yaptığımız başvurulardan sonuç alamadık. Sorunun giderilmesi için, şebekedeki boruların değişmesi gerekiyor ama henüz bir çalışma yok. Bu işlerin yapılması için, kocalarımıza bizim de yasak mı koymamız gerekiyor.'' Eylemleri sırasında Valilik ile belediye aleyhine sloganlar atan ve sorunun çözümlenmemesi durumunda Valiliğe yürüyeceklerini belirten kadınlar, olaysız şekilde dağıldılar. 
     






</TEXT>
</DOC>
