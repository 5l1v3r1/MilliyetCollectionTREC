<DOC>
<DOCNO> 69788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sondun11.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Avusturya'daki tren kazasında ölenlerden biri Türk 
</HEADLINE>
<TEXT>

     Avusturya'nın Wampersdorf kasabasında dün meydana gelen tren kazasında ölen 6 kişiden birinin, İstanbul'daki UNOK taşımacılık şirketinden Engin Deniz adlı bir Türk şoför olduğu belirlendi. 
     Olay yerindeki Kızılhaç kurtarma ekibinden bir yetkili, kazada 3 Macar, 2 Yugoslav ve 1 Türk olmak üzere toplam 6 kişinin öldüğünü, 14 kişinin yaralandığını söyledi. 
     Macaristan'ın Sopron kentine gitmekte olan ve otomobil yüklü bir tren, istasyondan 50 metre kadar uzaklıştıktan sonra aksi istikametten gelen ikinci bir yük treniyle çarpışmıştı. Bunun, Avusturya'da son 30 yıl içinde meydana gelen en büyük kaza olduğunu belirten Demiryolları ÖBB Genel Müdürü Rüdiger vorm Walde, kaza nedenini belirlemek için bir uzman ekibinin oluşturulduğunu bildirdi. Kaza mahalinde yaptığı incelemeden sonra Avusturya Haber Ajansı'na APA açıklama yapan vorm Walde, kazanın teknik bir arızadan veya insani bir hatadan kaynaklanmış olabileceğini, kesin nedenin teknik araştırma sonunda belirleneceğini söyledi. 
     Vorm Walde, olay yerindeki enkaz kaldırma çalışmalarının devam ettiğini belirterek, çarpışan iki trenin ancak parçalar halinde taşınabileceğini ve Burgenland ile Viyana eyaletleri arasındaki demiryolunun bir süre daha ulaşıma kapalı kalacağını kaydetti. 
     Kızalhaç ve Turing kulübünden toplam 250 kişinin 5 ilkyardım helikopteriyle katıldığı kurtarma çalışmaları bugün de devam etti. 
     






</TEXT>
</DOC>
