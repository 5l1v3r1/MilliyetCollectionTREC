<DOC>
<DOCNO> 72214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur09.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da öfkeli kalabalık üç katlı binayı yaktı... 
</HEADLINE>
<TEXT>

     Önce İstanbul Esenler, dün gece de Adana... 
     Küçük bir kıvılcım, fısıltı gazetesinden yayılan bir söylenti kavganın ateşini tutuşturmaya yetiyor. Öfkeli kalabalık bir apartmanı taşladı sonra da ateşe verdi, bir facianın eşiğinden dönüldü. 
     Kimi apartmanda oturanların fuhuş yaptığını söylüyordu kimi mahalleden bir kızın kaçırıldığını. 
     Aşağıda olayın gelişimini okuyacaksınız ama peşpeşe patlayan toplumsal olayların kökeni daha derinlerde yatıyor... 
     
     Sekiz yaralı var 

     Adana'da, ''Cono'' aşiretine mensup 4 ailenin kaldığı 3 katlı bir bina, oturan kişilerin ''fuhuş'' yaptıkları iddiasıyla bazı mahalle sakinleri tarafından benzin dökülerek yakılmak istendi. Olayda, 8 kişi yaralandı. 
     Emniyet Müdürlüğü yetkililerinden alınan bilgiye göre, Merkez İlçe Yüreğir'e bağlı Kışla Mahallesi 57. Sokak'ta bazı vatandaşlar, ''fuhuş'' yaptıkları iddiasıyla mahalleden çıkmasını istedikleri ''Cono'' aşiretine mensup 4 ailenin kaldığı 3 katlı binayı benzin dökerek ateşe verdi. Bu kişiler daha sonra taşlı-sopalı saldırıda bulundu. 
     Olayda, 8 kişi çeşitli yerlerinden yaralanırken, olay yerine gelen polis ve itfaiyenin müdahalesiyle yangın kısa sürede kontrol altına alındı. 
     Emniyet Müdürü Hüseyin Çapkın da olay yerine gelerek, vatandaşları sakinleştirdi. Çapkın, olayın ''kız kaçırmadan'' dolayı meydana geldiğini, olayları çok yönlü araştırdıklarını söyledi. 
     Bu arada, bazı mahalle sakinleri, Emniyet Müdürü Hüseyin Çapkın'a, Cono aşiretine ait 4 aileyi, şikayet etti. Vatandaşlar, ''Bu insanlar çocuklarımıza kötü örnek oluyorlar. Geceleri, E-90 ve Otoban üzerine çıkıp fuhuş yapıyorlar. Bu insanlardan bıktık. Mahalleden çıkıp gitsinler'' dediler. 
     Öte yandan, olayda yaralanan ve çeşitli hastanelerde tedavi altına alınan, Naime Eken 38 , Pınar Şahin 28 , Burhan Eken 42 , Nurhan Eken 33 , Bahri Eken 37 , Ali Eken 8 , Anıl Eken 6 ve Sergen Eken'in 3 durumlarının iyi olduğu, hayati tehlikelerinin bulunmadığı belirtildi. 
     






</TEXT>
</DOC>
