<DOC>
<DOCNO> 65935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/guncel/gun02.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
374 kocam var ’ 
</HEADLINE>
<TEXT>

Karadeniz’e boru hattı döşeyen SAIPEM 7000’in tek kadın personeli olan 47 yaşındaki Marga, birlikte çalıştığı 374 erkek için "Hepsi kocam" diyor 
     SEÇKİN ÜREY - SAIPEM 7000 

     Rus doğalgazını Karadeniz’in dibinden Türkiye’ye taşıyacak olan boru hattını döşeyen SAIPEM 7000 platformunda 375 personel çalışıyor. Samsun kıyılarından 35 km. açıktaki platformda çalışan tek kadın personel ise 47 yaşındaki Marga Savat. Uzaktan kumandalı denizaltı operatörü olan Savat, günde 98 boruyu deniz dibine yerleştiren SAIPEM 7000’in kumanda merkezindeki köprü monitörlere boruların "aşağıya" gönderilme sürecinden ve Karadeniz’in tabanından naklen görüntü sağlıyor. Altı yıldır bu işi yapan Savat, 374 erkekle nasıl geçindiği sorulduğunda gülerek, "Burada herkes benim kocam" diyor. 
     
     Hiç makyaj yapmıyor 
     Enerji Bakanı Zeki Çakan’ın platformu ziyaretinde tanıştığımız Savat’ın bakanla beraber gelen gazeteci grubundaki bayan gazeteciyle karşılaştığında ilk cümlesi "Burada 70 günden beri gördüğüm ilk kadın sizsiniz" oldu. Kamarasını görmemize izin veren Savat, fotoğraf çekimi için makyaj yaparken, "Aslında platformda çalışırken makyaj yapmıyorum, çünkü burada altı aydır kadın yüzü görmeyen erkekler var, kimseyi durup dururken provoke etmek istemiyorum" diyor. 
     
     Hiç teklif gelmemiş’ 
     Savat’a görevi süresince yapılan tek ayrıcalık ise özel kamara. Teknik personel, kamaralarda ikişer kişi kalırken, o kamarasında tek başına uyuyor. Beraber çalıştığı erkek personelden "teklif" gelip gelmediği sorulduğunda Savat yine gülüyor ve "Ben bugüne kadar kimseye şık olmadım. Bana da kimse gelip bir şey söylemedi" diyor. Savat’ın günde 12 saat süren mesaisini yan yana geçirdiği iş arkadaşı İngiliz Chris Williamson da "Ben onu artık bir kadın olarak görmüyorum. O bir iş arkadaşı ve her şey çok profesyonelce yürüyor" diyor. 
     
     Platformda dört Türk çalışıyor 
     SAIPEM 7000’de 19 farklı ülkeden personel çalışıyor. Çoğunluğunu İtalyan, İspanyol ve Hırvatların oluşturduğu personelin arasında kaynak ustası olarak dört Türk de yer alıyor. Denizden 50 metre yükseklikte boruları birleştiren Türk personelin maaşı aylık 3 bin - 3 bin 500 dolar arasında değişiyor. Platformun sahibi ENI firmasının yetkilileri elle kaynak işlemini en iyi Türklerin yaptığını belirtiyor. Platformdaki en düşük ücreti ise Malezyalı ve Endonezyalı işçiler alıyor. Personel 12’şer saatlik vardiyalar halinde 24 saat çalışıyor. 
     



 GÜNCEL 
















</TEXT>
</DOC>
