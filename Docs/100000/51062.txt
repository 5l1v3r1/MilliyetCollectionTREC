<DOC>
<DOCNO> 51062 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/yazar/tamer.html </URL>
<DATE> 2001/11/07/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Size birkaç parça mevduat satalım 
</HEADLINE>
<TEXT>

     Diyelim ki Demirbank’ta mevduatınız vardı. Banka battı, mevduatınız devlet güvencesinde kaldı. Sonra Demirbank HSBC olunca ve HSBC de Demirbank’taki mevduatların tümünü devralmak istemeyince, arta kalan mevduatlar Fon’daki diğer bankaların değişik şubelerine serpiştirildi. Sizin mevduat da söz gelişi Bayındırbank’ta, üstelik de bir başka kentte ortaya çıkarak sizi şaşırttı. 
     Önümüzdeki günlerde mevduatınızın Akbank, Dışbank gibi üçüncü bir bankanın hesaplarına geçmesi işten bile değil. Zira elde kalan Fon bankalarının mevduatları, ihale usulü parça parça diğer bankalara satılacak. Çünkü IMF, fon bankalarının yıl sonuna kadar tümüyle tasfiye edilmesinde ısrarlı. 
     Bankalar ise değişik motiflerle de olsa bu mevduatları satın almaya hevesli. Örneğin sermayeyi kediye yüklemiş banka, muhasebe oyunlarıyla faizi peşin işleyip yıl sonunda bilanço makyajlayarak k rlı görünebilmek için mevduat satın almaya istekli olabilir. 
     En büyük banka olma iddiasındaki bir diğeri -örneğin Akbank- gerçekten pazar payını arttırmak arzusuyla satılan mevduatlarla ilgilenebilir. 
     Orta büyüklükteki bir başkası, hem büyümek hem de yeni müşterilere erişmek için bir ya da birkaç paket mevduat isteyebilir. Ama tabii paket mevduatla gelecek müşterileri elde tutmak pek kolay değil. Zira onlar, faize duyarlı müşteriler. Hiç kuşku yok ki mevduatlarının nakledildiği bankanın yetkilisinin karşısına dikilip, faiz pazarlığı yapacaklar ve 2 puan yükseğini veren olursa da muhtemelen hesaplarını kapatacaklar. 
     Batık bankaların mevduatları "paketlenip" satılırken A bankasının, batık B bankasının mevduatını istemek gibi bir durumu yok. BDDK, 250 milyon dolarlık paketler hazırlamaktan yana. Bazı bankaların isteği ise 50’şer milyon dolarlık daha küçük paketlerin oluşturulması. 
     Bankalardaki mevduatın kabaca 3 4’ü 1 aylık, 1 4’ü de 3 aylık. Dolayısıyla vade bitiminde paket mevduatla gelen müşterinin parasını alıp gitmesi de pekala mümkün. Oysa mevduat satın alacak bankalara verilecek Hazine kağıtlarının vadesi 2 - 3 yıllık. İlk birkaç ay faiz fiks, sonrası için de BDDK ile bankalar arasında bugünlerde sıkı pazarlık var. 
     
Berin Nadi’ye teşekkür      28 yıllık gazetecilik hayatımın ilk 18 yılını Cumhuriyet’te geçirdiğim için kendimi hep çok şanslı sayarım. 
     1974’te işe başladığımda gazetenin tüm yazı işleri tek kattaydı. Nadir Nadi, bizlerin arasından geçmeden cam bölmeyle ayrılmış transparan odasına ulaşamazdı. Dolayısıyla her gün mutlaka görürdük Nadir Bey’i. Öğlene doğru gelirdi. 
     Berin Hanım’la ise ancak çok özel günlerde karşılaşırdık. Serveti Fünun edebiyatının önemli şairlerinden Celal Sahir Erozan’ın kızı, Tamburi Cemil Bey ve Yunus Nadi’nin gelini olmuş Berin Nadi’yi ilk yıllarda pek merak ederdim. Zira gazetenin koridorlarında Nadir Bey’in Berin Hanım’la Viyana’da tanıştığı, o sırada Berin Hanım’ın Mesut Cemil’le evli olduğu, Mozart ve Atatürk sevgisiyle başlayıp siyasi mücadelelerle pekişmiş bir aşk hikayesi anlatılırdı hep. 
     Nadir Bey’in son yıllarında Berin Hanım’la ahbaplığımız artmıştı. Gazeteye daha sık gelir, yılbaşı akşamları ve bazı özel günlerde bizleri eve davet ederek Nadir Bey’le buluştururdu. Görmüş geçirmiş, aydın bir İstanbul hanımefendisinin espri dolu beklenmedik soruları karşısında telaşlanıp ne cevap vereceğimi bilemezdim zaman zaman. 
     Nadir Nadi gazetenin sahibiydi, ama hiçbir zaman patronu olmadı. Nadir Bey hayattayken, Berin Hanım’ın geri plandaki önemini fark edebildiğimi sanmıyorum. Nadir Bey’in ölümünden kısa bir süre sonra da zaten ben gazeteden ayrıldım. 
     Berin Nadi’yi son yolculuğuna uğurladığımız bugün ise Cumhuriyet’te bizlere yıllar boyu sağladıkları o müstesna ortam için Berin - Nadir Nadi çiftine şükranlarımı sunuyorum. 
     
     







İran ve Türkiye 


İsveçlilerle... 


Ürdün’den de asker istenmiş 


MHP'de 'iade-i itibar' sorunu 


Şarbondan sonra çiçek 


Bir öğrencinin umudu nasıl yok edildi 


KDV indirimi lobisi ihtiyatlı karşılandı 


Aşkın ömrü kaç yıl 


Bedel herkes için ağır... 


Meclis uyanmaya başlıyor mu 


"Komünist " 


Size birkaç parça mevduat satalım 


Yalan ve hakikat 


Yaşadık... Ondüle ve cila makinesi ucuzladı 


</TEXT>
</DOC>
