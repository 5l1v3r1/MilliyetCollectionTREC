<DOC>
<DOCNO> 81497 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sonspo02.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ergin Ataman'ın büyük zaferi... Siena Saporta Kupası'nı kazandı... 
</HEADLINE>
<TEXT>

     Basketbolda Avrupa Saporta Kupası finalinde İspanya'nın Valencia takımı 81-71 yenen Ergin Ataman'ın antrenörlüğünü yaptığı İtalya'nın Montepaschi Siena takımı, tarihinde ilk kez bir Avrupa kupasını müzesine götürdü. 
     Fransa'nın Lyon kentinde yapılan final maçında Ataman'ın Siena'sı, tarihinde ilk kez bir Avrupa kupasında final oynadı. 
     Siena'ya sezon ortasında gelen tecrübeli oyuncu Petar Naumoski, takımını sırtlayan isim oldu. 
     İlk 5'te sahaya çıkmayan ve Siena'nın 7 sayı farkla yenik durumda bulunduğu 6. dakikada oyuna giren Naumoski, ilk yarıdaki atışlarında yüzde 100 gibi bir oran yakaladı. 
     İlk yarısı 36-31 Siena'nın lehine biten maçın bu bölümünde Naumoski 18 sayı attı. 
     Maçın en kritik anlarında sahneye çıkan yıldız oyuncu, geçmişte Efes Pilsen'e Koraç Kupası'nı kazandırdığı gibi Siena'yı da Saporta Kupasına taşıdı. 
     Naumoski maçı 23 sayı ile tamamlarken, Siena'da ilk sezonu geçiren Türk antrenör Ergin Ataman da sezon başında verdiği sözleri yerine getirmiş oldu. 
     Ataman, İtalya'nın Toscana bölgesinde bulunan Siena kentine ilk kez bir Avrupa kupasını armağan ederek, tüm Sienalıların sevgilisi oldu. Siena'dan yaklaşık 2500 kişinin maç için Lyon'a gittiği belirtildi. 
     Bu arada Ataman'ı büyük değer veren Sienalıların Lyon'daki spor salonunun tribünlerinde Türk bayrakları salladığı görüldü. 
     
</TEXT>
</DOC>
