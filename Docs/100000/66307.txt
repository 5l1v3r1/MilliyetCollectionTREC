<DOC>
<DOCNO> 66307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/guncel/gun08.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tatilde ödev verilmeli mi 
</HEADLINE>
<TEXT>

ÇAPRAZ ATEŞ 
     ÜMRAN AVCI 

     Yaklaşık 15 milyon öğrenci yarın karne alıp yarıyıl tatiline giriyor. Bayram tatiliyle birlikte yaklaşık üç haftayı bulan tatilde, "öğrencilere ödev verilmeli mi" sorusu eğitimciler arasında tartışmaya yol açtı. 
     
     Dilek Erzurumluoğlu Bahçeşehir Lisesi 
Kesinti olmamalı      Kurum olarak da, eğitimci gözüyle de ödev verilmesinden yanayız. Çünkü öğrencinin dinlenmesi için verilen bu süreç tümüyle kesintiye uğramamalı. Yoğun olmamalı ama öğrencinin kopukluk yaşamaması nedeniyle ödev verilmeli. Ödevler günün bir saatini alacak ve hafta sonunu kapsamayacak şekilde olmalı. Dil, fen ve matematik eğitimi açısından ödevin önemi var. Ödev olmazsa motivasyonda eksilme olur. Örneğin kar tatili dönüşünde öğrencilerin sınav notunda düşme oldu. Performansı tutarlı öğrenciler de bile düşüş oldu. Dönüşte tatil havasından çıkamıyorlar. 
     
     Ful Akıngüç Över Kültür Okulları 
Ödev verilmeli      Öğrenciler Şubat ayınının neredeyse tamamına yakın bölümünü tatil olarak geçirecekler. Tatil ödevlerinin öğrencinin eğitimine bir yararı da, ailenin de eğitim sürecine dahil olmasıdır. Özellikle birinci sınıflarda, okuma yazmanın daha yeni yeni öğrenilmeye başladığı bu dönemde ödev, unutmaya karşı etkili bir yöntemdir. Tatil ödevini tüm okulların vermesi gerektiğine inanıyorum. Ancak dikkat edilmesi gereken nokta verilen ödevin cinsi ve miktarıdır. Ödevler, araştırmaya yönelik olmalı ve sıkıcı olmamalıdır. Ödev, dönem içinde öğrencilerin aldıkları eğitimin günlük yaşamda kullanılmasına hizmet etmelidir. Ödevler değişik sınıf seviyelerinde, değişik yaş gruplarına hatırlatıcı tarzda hazırlanmalıdır. 
     
     
     Ömer Balıbey İstanbul M.E.Müd. 
Çocuklar dinlenmeli      Öğrencilerin notları kırık olabilir, öğretmenler kurulunda geçebilir, ikmale kalabilir, not yükseltme sınavına girebilir, sınıf tekrarı yapabilir, ara verebilirler. Bunlar çok önemli değildir. 2 milyon öğrencinin çok huzurlu şekilde tatile girmelerini istiyoruz. Çocuklar dinlensinler. Sinemaya gitsinler, spor yapsınlar. Öğretmenler ödev vermesin. Çocuklar keyiflerine göre, 15 günü doya doya yaşasınlar. 
     
     Kemal Ünal Eğitim Sen Gen. Sek. 
Ödev verilmesin      Yarıyıl tatili, çocukların dinlenmesi için verilen aradır. Bu arada çocuklarımızdan ders çalışmasını, ödev yapmasını istemek haksızlıktır. Çocuğun zamanını çalmak anlamına gelir. Çocuklarımızı, dinlenmesi gereken zamanda yeniden derse yöneltmek doğru değildir. Zaten yıl boyunca ağır program içinde eğitim öğretim görüyorlar. 
     
     Kemal Gözükara Ar - El Koleji 
Özgür olsunlar      Dört ayını eğitim öğretimle geçirmiş olan çocuklar bu 15 günlük sürede kendi dilediğini yapmalı. Özgür kalmalı, dilediğini okuyup, dilediğini yazmalı. Bana göre ödev verilmemeli. Yıl içinde zaten ödevler veriliyor. İsmi dinlenme tatili olan sürede çocuk dinlenmeli, dinç bir şekilde okula dönmelidir. 
     



 GÜNCEL 





















</TEXT>
</DOC>
