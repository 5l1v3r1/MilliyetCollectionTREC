<DOC>
<DOCNO> 84830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/guncel/gun02.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Valiye iş veren yok 
</HEADLINE>
<TEXT>

Emeklilikten sıkılıp iş bulmak için gazeteye ilan veren Iğdır eski Valisine bir haftadır yanıt gelmedi 
     GÜLAY FIRAT İstanbul 

     Gazete ilanıyla iş arayanlar kervanına emekli bir vali de katıldı."Emekli valiyim, uygun bir işte çalışmak istiyorum. O542..." Bu iş ilanın sahibi Iğdır eski Valisi Ömer Türk. Üç ay önce emekliye ayrılan Türk, bu sürede yeteri kadar dinlendiğini ve kitap okuduğunu düşünüyor. Evde oturmaktan sıkıldığını dile getiren eski vali, bu sürede eczanesi bulunan eşine yardım ettiğini söyledi. 
     
     25 yıllık deneyim 
     Bununla da yetinmeyen Türk yeniden çalışmaya karar verince kapı kapı dolaşıp iş aramak istememiş, bunun için gazeteye ilan verme yoluna gitmiş. Ne var ki, valinin bir haftadır yayımlanan "iş arıyorum" ilanına tek bir telefon bile gelmemiş. Yine de umudunu kaybetmeyen Türk şöyle konuştu "Ankara Üniversitesi Siyasal Bilgiler Fakültesi mezunuyum. Danışmanlık, Genel Müdürlük gibi bir sıfatla çalışmak üzere iş arıyorum. 25 yıllık deneyimimle hizmete hazırım.". 
     
     Aile özlemi ağır bastı 
     Küçük illerde vali olmanın, daha zor olduğunu vurgulayan Türk, şöyle anlatıyor "Iğdır çok güzel bir il, cennet gibi. Lakin ilde etnik gruplaşmalar var, bu durum zaman zaman sorun çıkartabiliyor. Halka hizmet için Türkiye’nin her yerine giderim. Fakat eşim İstanbul’da çalışıyor, üniversitede okuyan iki evladım yine burada. Iğdır’a tayin olunca, onlar gelemedi. Ayrılık içime oturdu. Bir yıllık fiili valilikten sonra merkeze geçtim. Ardından da emekliliğimi istedim." 
     
Anadolu’yu dolaştı      Rizeli olan Türk, Adana’nın Pozantı, Erzurum’un Tortum, Çanakkale’nin Çan ve Uşak’ın Ulubey ilçesinde, toplam 10 yıl kaymakamlık yaptı. Daha sonra Mülkiye Müfettişliği görevine getirilen Türk 14 yıl boyunca program dahilinde Türkiye’nin birçok köşesini denetledi. Ömer Türk valilik görevine 1999 yılında atandı. 
     99 Ekim’de gazetelerde yayınlanan "39 yeni vali" ataması haberinde Ömer Türk’ün de adı vardı. Hatta Başbakan Yardımcısı Devlet Bahçeli ile dönemin İçişleri Bakanı Sadettin Tantan’a nezaket ziyaretinde bulunan yeni valilerin arasında Vali ömer Türk de bulunuyordu. 
     



 GÜNCEL 



















</TEXT>
</DOC>
