<DOC>
<DOCNO> 87260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur12.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Başbakanın sağlığı ile açıklama yapmam" 
</HEADLINE>
<TEXT>

     Sağlık Bakanı Osman Durmuş, Başbakan'ın sağlığı ile ilgili bir dosya hazırlandığını bildirirken, "Sayın Başbakan'ın hastalıklarıyla sigaranın ilişkisi yoktur" dedi. 
     Durmuş, Bırak Kazan 2002 Kampanyası'nın sonuçlarını açıklamak üzere Hekimevinde düzenlediği basın toplantısında Başbakan'ın sağlığı ile ilgili soruları yanıtladı. Durmuş, bir gazetecinin Başbakan Ecevit'in yıllardır sigara içtiğini ve parkinson hastalığı teşhisinin konulduğunu, bunların birbiriyle ilişkili olup olmadığını sorması üzerine Durmuş, "Sorunuz sigara içicilerinin savunması gibi. Sigara içen ölmüş, içmeyen ölmemiş mi diye savunma yaparlar bu içiciler. 
     Ben sigara içmeyen bir insanım ben mi uzun yaşıyacağım, sen mi uzun yaşayacaksın belli değildir. Ayrıca bilimsel gerçekler de ortadadır. Sayın Başbakan'ın hastalıklarıyla ilgili, sigaranın ilişiği yoktur" yanıtını verdi. 
     Durmuş, "Sağlık Bakanı olarak Başbakan'ın dosyasını inceleyecek misiniz " sorusu üzerine, "Sağlık Bakanı'nın görevi hasta dosyasını incelemek değildir, bu başbakan olsa dahi" dedi. Durmuş, "Böyle bir dosya var anlamına mı geliyor " sorusuna, "Elbette vardır. Her hastanın böyle bir dosyası vardır" karşılığını verdi. Durmuş, bazı çevrelerin Başbakan'ın sağlık durumunun ciddi boyutta olduğunu ifade etitğinin anımsatılması üzerine ise, Başbakan'ın sağlığı konusunda bir açıklama yapmayı uygun bulmadığını söylerken, "Açıklamayı başbakan yapsın. Bunu yapma hakkımızın olduğunu düşünmüyorum. En azından nezaket kurallarına aykırı buluyorum" dedi. Durmuş, "Parkinson olduğu yönünde bir bilgi size ulaştı mı" şeklindeki soruyu da, "Basın yayın organları yazıyor efendim" diyerek yanıtlamadı. 
     





</TEXT>
</DOC>
