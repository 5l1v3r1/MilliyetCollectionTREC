<DOC>
<DOCNO> 66777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun09.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel "ABD Irak'taki Kürtleri kışkırtıyor" 
</HEADLINE>
<TEXT>

     Alman der Spiegel dergisi, Amerikan yönetiminin, Irak'taki Kürtleri Saddam yönetimine karşı kışkırttığını yazdı. 
     ''Amerika, Kürtleri harekete geçiriyor'' başlığıyla verilen haberde, ABD Başkanı George W. Bush'un, terörist grupların Irak tarafından desteklenmesini ve kitle imha silahlarının üretilmesini önlemek amacıyla, Saddam Hüseyin'i silah zoruyla düşürmek istediği belirtildi. 
     Amerikan yönetiminin, Saddam muhalifi Irak Ulusal Kongresi'ne bağlı birliklerle Kuzey Irak'taki Kürt grupların Bağdat yönetimine karşı silahlı ayaklanma başlatmalarını istediği kaydedilen haberde, Amerikalı temsilcilerin bu amaçla Mesut Barzani ve Celal Talabani'ye, ''uluslararası garantiye sahip bir yurt sağlanmasını'' teklif ettikleri yazıldı. 
     Bu tür planlarla Amerikan yönetiminin çifte riske girdiğine dikkat çekilen haberde, Amerikalıların Ortadoğu'da İsrail'den sonra en önemli müttefiki olan Türkiye'nin, teröristlerin yeniden güçlenebileceği endişesiyle Washington ile işbirliğini kısıtlayabileceği belirtildi. 
     İran'ın da, ülkede yaşayan Kürtlerin bağımsızlık talepleriyle ilgili sorunu sadece Bağdat'taki BAAS partisiyle çözebileceğini düşündüğü için Irak ile birlikte ''büyük şeytan Amerika''ya karşı cephe alabileceği kaydedildi. 
     Körfez ülkelerindeki istihbarat teşkilatlarının edindiği bilgilerin de, Irak-İran yakınlaşmasını doğruladığı bildirildi. 
     






</TEXT>
</DOC>
