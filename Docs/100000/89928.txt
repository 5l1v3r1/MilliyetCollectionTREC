<DOC>
<DOCNO> 89928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/ekonomi/eko07.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank’ın 5 damat adayından biri Dışbank 
</HEADLINE>
<TEXT>

Dışbank Genel Müdürü Faik Açıkalın, gelecekte de banka satın alma yönünde arayışları olacağını söyledi 
     Dışbank Genel Müdürü Faik Açıkalın, banka satın almak için arayışlarının sürdüğünü belirterek, "Vakıfbank için 5 damat adayından biriyiz" dedi. 
     Dışbank’ın, banka birleşmesi ya da satın alma konusundaki projelerine değinen Açıkalın, şu anda Vakıfbank’la ilgilendiklerini belirterek şöyle konuştu "Vakıfbank’ın inceleme süreci devam ediyor. Temmuzun ortasına kadar belli olacağını tahmin ediyorum. Vakıfbank için beş damat adayından biriyiz. Daha sonra da bu tip arayışlarımız sürecek." 
     135 şubesi bulunan Dışbank’ın yıl sonunda 150 şubeye ulaşmayı hedeflediğini ve büyümesini sürdüreceğini de belirten Açıkalın, "Dışbank olarak biz, üst gruptaki bankalardan birisi olmayı hedefliyoruz" dedi. 
     Açıkalın, küçük ve orta boy işletmelerden KOBİ başlayarak entegre finans faaliyetlerini daha da derinleştirmeyi amaçladıklarını da kaydetti. 
     Açıkalın, döviz kuru, bono faizleri ve borsadaki belirsizliğin ekonomiyi olumsuz yönde etkilediğini dile getirerek, sürdürülebilir bir makro ekonomik dengenin son derece önemli olduğunu kaydetti. 
     
Sektörü 7 banka yönlendirecek      Krizden sağlıklı bir ekonomiye geçiş döneminde, yabancıların banka almaları ya da içeride banka birleşmelerinin yoğunlaştığını kaydeden Açıkalın, şunları söyledi "Belki 7-8 banka olacak... Gelecekte, ciddi pazar payı alan bir üst bankalar grubu, altında daha küçük boyutlu, uzmanlaşmış bankalar olacak. Bunlar, bildiğimiz organizasyonlara uymayan belki değişik alanlarda uzmanlaşmış bazı bankalar olacak. Fakat, 7 tane banka sektörün dominant oyuncuları olacaklar, diğerleri de onlardan kalan, uzmanlık gerektiren konularda faaliyet gösterecekler.’’ 
     



 EKONOMİ 



















</TEXT>
</DOC>
