<DOC>
<DOCNO> 97027 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur18.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li Devlet Bakanı "Yeni oluşumun neticesini iyi görmüyorum" 
</HEADLINE>
<TEXT>

     Devlet Bakanı Faruk Bal, ''Milliyetçi Hareket Partisi, Ulusal Program'da ne varsa aynen yerine getirmiştir, bu konuda haksız yere bombardımana tutulmaktadır'' dedi. 
     Konya'nın Hadim İlçesi'nde ''Hadim 10. Kiraz Kültür ve Turizm Festivali''ne katılan Bakan Bal, burada gazetecilerin gündeme ilişkin sorularını yanıtladı. 
     Bal, MHP'nin AB'ye uyum yasalarına engel olmakla suçlandığının hatırlatılması üzerine, partilerinin her konuda olduğu gibi Ulusal Program'a destek konusunda da tertemiz olduğunu söyledi. 
     MHP'nin, Ulusal Program'da ne varsa aynen yerine getirdiğini ve bu konuda haksız yere bombardımana tutulduğunu belirten Bal, şunları kaydetti 
     ''Türkiye 10 yıldır oluşturulan suni gündemlerle çok şey kaybetmektedir. Şimdi de mayıs ayından bu yana iki yeni suni tartışma oluşturulmuştur. Bunlardan ilki siyasi belirsizlik tartışmalarıdır. 
     Diğeri Ulusal Program ve Kopenhag kriterleri içerisinde orta vadede çözülmesi gerekirken bir anda ortaya çıkarılan idam ile anadilde eğitim ve yayın hakkıdır. Bunların arkasından birtakım siyasi gelişmeler beklenmektedir. Bu gelişmelerin siyasi değil, millet iradesi ile olması için millete başvurduk ve erken seçim talep ettik.'' DSP'den istifalar ve yeni parti kurma çalışmalarını da değerlendiren Bal, ''Şimdiye kadar bu şekilde kopmalar çok olmuştur. 
     Fakat bu kopmalar kaynağından ayrılan küçük bir dere gibi bir müddet sonra kurumuştur. Yeni oluşumun neticesini iyi görmüyorum'' dedi. 
     





</TEXT>
</DOC>
