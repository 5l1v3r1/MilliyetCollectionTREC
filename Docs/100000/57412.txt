<DOC>
<DOCNO> 57412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/ekonomi/aeko.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF harcama’ nöbetinde 
</HEADLINE>
<TEXT>

Dünya Bankası ve IMF heyetleriyle ekonomi yönetimi arasında, bugüne kadar gerçekleştirilen en çetin’ görüşmeler tamamlanarak, taahhüt listesi hazırlandı... IMF heyetinin büyük bölümü Türkiye’den ayrıldı. Türkiye Masası Şefi Kahkonen ise 2002 bütçesine ilişkin harcama planının tamamlanmasını bekliyor... 
     HARUN GÜREK Ankara 

     Yeni ekonomik program ve niyet mektubu üzerindeki çalışmalar tamamlanırken mektuba giren harcama planının ayrıntılarına ilişkin çalışma sürüyor. IMF heyetinin başkanlığını yapan Türkiye Masası Şefi Juha Kahkonen’in bu nedenle salı gününe kadar Ankara’da kalması bekleniyor. Niyet mektubunda 10 milyar dolarlık ek mali kaynak için İhale Yasası, Tekel ve Şeker fabrikaları özelleştirme planlarının ön koşul olarak getirildiği öğrenildi. 
     
İpler sıkı tutuldu      IMF ve Dünya Bankası heyetleriyle yeni program üzerinde 3 Aralık’tan bu yana sürdürülen görüşmeler, "bugüne kadar gerçekleştirilen en çetin" görüşmeler olarak niteleniyor. Edinilen bilgilere göre, Arjantin’de uygulanan programın tamamen çökmesi, Türkiye’de son üç yılda uygulanan programların dört kez kazaya uğraması nedeniyle, IMF, en küçük ayrıntıyı bile müzakere masasına getirdi. Programa, taahhütlere karşın yapılmayan bütün reformlar gece yarılarına kadar süren tartışmalar sonunda girdi. 
     Alınan bilgiye göre 2002 yılı bütçesine ilişkin harcama planı ise tamamlanamadı. Kamu kuruluşlarından her yıl ocak ayında gelen, hangi kuruluşun ödeneklerinin ne kadarını hangi ay kullanacağını gösteren cetveller esas alınarak hazırlanan harcama planı sonuçlandırılamadı. 
     
Çalışma sürüyor      Maliye Bakanlığı, IMF’nin, ortada veri olmamasına karşın bu planı niyet mektubuna girmesinde ısrar etmesi üzerine tahmini bir plan oluşturulmak için çalışmaları sürdürmeyi kararlaştırdı. Çalışmanın, pazartesi gününe kadar tamamlanması hedefleniyor. 
     Çalışmanın sürmesi nedeniyle, Kahkonen ile heyette yer alan bütçe uzmanının Ankara’da kaldığı, heyetin diğer bölümünün dün Türkiye’den ayrıldığı öğrenildi. 
     
32 bin zorunlu emekli mektupta      Niyet mektubuna başta KİT’ler, Köy Hizmetleri Genel Müdürlüğü, Karayolları ve DSİ olmak üzere kamudan azami "32 bin kişinin emekli edileceği" ifadesi girdi. Hazine, tazminat ödemeleri için yeterli kaynağı olduğunu belirledi. Bu nedenle Dünya Bankası’ndan kredi sağlanmasına gerek olmadığına karar verildi. 
     Görüşmelerin en zorlu geçtiği alanlardan biri de bankacılık oldu. IMF ve Dünya Bankası heyeti, AB normlarına uygun olarak çıkarılan Bankalar Yasası’nda söz konusu normların yakalanması için gerekli bütün düzenlemenin ayrıntılı bir biçimde eylem planına bağlanmasını istedi. 
     
Bankalarda sıkı pazarlık      Bankaların mali bünyelerinin güçlendirilmesine yönelik önlemlerin uygulamaya sokulması talep edildi. Niyet mektubuna, kapsamlı bir taahhüt listesi eklendi. 
     
İhale yasası çıkmadan para yok      IMF, 10 milyar dolarlık ek mali kaynak için İhale Yasası, Tekel ve Şeker fabrikaları özelleştirme planlarını ön koşul olarak getirdi. 
     IMF heyeti, ek kaynağın tahsis edilebilmesi için Türkiye’nin kararlığını göstermesini istedi. 
     
Yasa önkoşul oldu      Bu amaçla, niyet mektubuna Meclis’e gündeminde olan Kamu İhale Yasası’nın, niyet mektubu ocak ayı ortasında IMF İcra Direktörleri Kurulu’nda görüşülmeden önce yasalaştırılması önkoşul olarak konuldu. 
     Ek kaynak için, uzun süredir niyet mektuplarında yer almasına karşın somut adım atılmayan TEKEL ve Şeker fabrikalarının özelleştirme eylem planlarının, İcra Direktörleri Kurulu toplantısından önce tamamlanması ikinci bir önkoşul olarak niyet mektubunda yer aldı. 
     



 EKONOMİ 















</TEXT>
</DOC>
