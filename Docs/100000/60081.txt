<DOC>
<DOCNO> 60081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/ekonomi/eko05.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mark, törenle toprağa verildi 
</HEADLINE>
<TEXT>

Almanlar, euro’ya geçişle birlikte, kendi paralarına 200 kişinin katıldığı bir cenaze töreniyle veda etti. Alman Markı tabuta konuldu, klasik müzik eşliğinde gömüldü 
     İHSAN DÖRTKARDEŞ DHA 

     Çeşitli Avrupa ülkeleri ile birlikte Almanya’da da euro’nun kullanılmaya başlanması ile tarihe karışan Alman Markı düzenlenen törenle bir meşe ağacının dibinde toprağa verildi. Almanya’nın Aşağı Saksonya eyaletindeki Gifhorn kentinde 2001’in son gününde Alman Markı için yaklaşık 200 kişinin katıldığı cenaze töreni düzenlendi. Alman Markı, "cenaze arabasının" çektiği katafalka konularak kent sokaklarında dolaştırıldı. 
     
     53 yaşında öldü 
     Cenaze törenini düzenleyenlerden Wolfgang Braun, "DM ile hepimiz refaha kavuştuk. İyi şeylere saygı göstermek gerekir’’ dedi. 
     Üzerlerinde cenaze törenlerinde giyilen siyah elbiseler, melon şapkalar bulunan kişiler, banknot marklar yapıştırılmış ve üzerinde büyük metal mark bulunan tabutu bir süre taşıdı. Alman Markı, klasik müzik eşliğinde meşe ağacı altında toprağa verildi. Alman Markı, son olarak 20 Haziran 2001’de son yaş gününü kutlarken, 53 yılını geride bıraktı. 1950 ve 60’lı yılların ekonomik mucizesini yaratan mark, savaş sonrası Almanya’sında dünyanın en büyük ihracatçı ülkeleri arasına girmesini sağlamıştı. Dolara benzeyen ilk marklar ABD’de basıldı. İlk olarak 10 milyar 701 milyon 720 bin mark piyasaya sürülmüştü. 
     



 EKONOMİ 





















</TEXT>
</DOC>
