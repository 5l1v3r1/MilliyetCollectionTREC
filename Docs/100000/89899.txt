<DOC>
<DOCNO> 89899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur04.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'ın oğlu Yavuz, savcılıkta ifade verdi 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz'ın oğlu Yavuz Yılmaz, İstanbul Cumhuriyet Başsavcılığı'nda ifade verdi. 
     Sultanahmet'teki İstanbul Adalet Sarayı'na sabah saatlerinde avukatı ve 2 korumasıyla gelen Yavuz Yılmaz, hakkındaki soruşturmayı yürüten Cumhuriyet Savcısı Osman Uludüz'ün odasına gitti. 
     Savcı Uludüz'e yaklaşık 15 dakika süreyle ifade veren Yılmaz, adliyeden ayrılışı sırasında basın mensuplarının soruları üzerine, ''Sayın savcım emretti, geldim, ifade verdim'' dedi. 
     Yılmaz'ın savcılık ifadesinde, ''Olay günü gazetecilerin kendisini takip ettiğini, kendi aralarında 'peşini bırakmayalım' şeklinde konuştuklarını, aralarından birinin küfür ettiğini, bu nedenle kendisinin de kızıp, 'sizi terörist sanıp, çekip vursam' dediğini, görüntülerden terör kelimesinin çıkartıldığını, kendisinin kimseyi tehdit etmediğini'' söylediği öğrenildi. 
     Yavuz Yılmaz hakkında bir restorandan çıkarken görüntüsünü almak isteyen muhabirlerle tartışarak tokat attığı iddiasıyla ''Darp ve tehdit'' suçlarından soruşturma başlatılmıştı. 
     





</TEXT>
</DOC>
