<DOC>
<DOCNO> 91759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/soneko06.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Köylüler TEDAŞ yetkililerine karşı parolalar geliştirdi 
</HEADLINE>
<TEXT>

     Gaziantep'in İslahiye İlçesi'ne bağlı köylerde yaşayanların, kaçak elektrik denetimine gelen ekipleri parolayla birbirlerine duyurdukları bildirildi. 
     TEDAŞ İslahiye İşletme Müdürü Kemal Polat, yaptığı açıklamada, elektrik kaçak ve kayıplarını önlemek amacıyla ilçe merkezi ve köylerde denetimler yaptıklarını söyledi. 
     Kaçak elektrik kullanan köylülerin, işledikleri suçun ortaya çıkmaması için denetime giden ekipleri ''çerçi geldi'' ve ''taze tatlı var'' gibi gerçek olmayan parolalar kullanarak birbirlerine duyurduklarını tespit ettiklerini belirten Polat, şöyle devam etti 
     ''Köye denetim ekibimizin geldiğini öğrenen köylüler tesisatlarını normale çeviriyorlar. Köylülerin bu uyanıklığı karşısında biz de önlem aldık. Denetim ekiplerimizi sivil plakalı araçlarla köylere gönderiyoruz.'' Polat, kaçak elektrik kullananlarla mücadelede kararlı olduklarına dikkati çekerek, ''Dürüst abonelerden, kaçak elektrik kullananları ihbar ederek bize yardımcı olmalarını bekliyoruz. Kaçak elektrik kullanımının birinci derecede mağduru dürüst abonelerdir'' diye konuştu. 
     





</TEXT>
</DOC>
