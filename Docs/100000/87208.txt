<DOC>
<DOCNO> 87208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/soneko13.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Abaygil "Banka çalışan sayısı 33 bin kişi azaldı" 
</HEADLINE>
<TEXT>

     Türkiye Bankalar Birliği Yönetim Kurulu Başkan Vekili Akın Akbaygil, Türk bankacılık sisteminin toplam aktiflerinin 2001 yılı sonu itibariyle dolar bazında 117 milyar dolar civarına gerilediğini, dolar bazında toplam aktiflerin yüzde 25 oranında, yaklaşık olarak 40 milyar dolar küçüldüğünü açıkladı. 
     Ekonominin her alanında yeniden yapılanmanın kaçınılmaz olduğu bu dönemde bankacılık sistemine hassasiyetle yaklaşılmasını isteyen Akbaygil, ''Tüm bankaların, özellikle de özel sermayeli bankaların sermayesi özenle korunmalı ve arttırılması teşvik edilmelidir'' dedi. 
     Akbaygil, Bankalar Birliği'nin 45. Olağan Genel Kurulu'nda yaptığı konuşmada, Türk bankacılık sisteminin 2001 yılındaki gelişmelerden derin bir şekilde etkilendiğini söyledi. 
     Özkaynakların bir bölümünü yitiren bankacılık sisteminin, yurtiçi ve yurtdışı yükümlülüklerinin aksatılmadan karşılanabilmesi amacıyla yüksek maliyetine rağmen likit aktiflerini artırma çabası içinde olduğunu belirten Akbaygil, riskli aktiflerin de büyümeyi sınırlandırdığını kaydetti. 
     Akbaygil, Türk bankacılık sisteminin toplam aktiflerinin 2001 yılı sonu itibariyle, 170 katrilyon liraya, dolar bazında 117 milyar dolar civarına ulaştığını bildirerek, dolar bazında toplam aktiflerin yüzde 25 oranında yaklaşık olarak 40 milyar dolar küçüldüğünü ve toplam aktiflerin milli gelire oranının yüzde 95 düzeyinde olduğunu belirtti. 
     
     BANKA ÇALIŞAN SAYISI 33 BİN KİŞİ AZALDI 
     2001 yılı içinde 8 ticari bankanın Fon'a alındığını, 2 yatırım ve kalkınma bankasının faaliyetine son verildiğini hatırlatan Akbaygil, birleşme veya devir yoluyla 5 bankanın da faaliyetinin sona erdiğini kaydetti. 
     Akın Akbaygil, 2001 yılında bankacılık sisteminde çalışanların sayısının bir önceki yıla göre 33 bin kişi azalarak 137 bin kişiye gerilediğini, şube sayısının ise 900 eksilerek 6 bin 912'ye indiğini dile getirdi. 
     Akbaygil, Mayıs 2002 yılı itibariyle ise sistemde toplam 57 bankanın faaliyetini sürdürdüğünü, bunların 3'ünün kamusal sermayeli, 21'inin özel sermayeli, 15'inin yabancı sermayeli ticaret bankaları olduğunu söyledi. Akbaygil, kalkınma ve yatırım bankalarının 14 tane olduğunu ve tasarruf mevduatı sigorta fonunda 4 bankanın bulunduğunu hatırlattı. 
     
     ''ÖZEL BANKALARIN SERMAYESİ ÖZENLE KORUNMALI'' 
     Akın Akbaygil, yeni dönemde bankalar ve birliğe önemli görev ve sorumluluklar düştüğünü ifade ederek, ''Ekonominin yeniden yapılandırılması ve şekillendirilmesinde anahtar sektör bankacılıktır'' dedi. 
     Bankalar ve bankacılar olarak en önemli görevlerinin Türk lirası ve Türk bankacılık sistemine olan güvenin ihtimamla korunması, Türk lirası tasarruflarının büyütülmesi, toplam kaynakların etkin ve verimli olarak kullanılması, temel bankacılık ilke ve kurallarına uyulması, mülklerin doğru tespit edilmesi ve yönetilmesi olduğunu belirten Akbaygil, şu görüşleri dile getirdi 
     ''Ekonominin her alanında yeniden yapılanmanın kaçınılmaz olduğu bu dönemde bankacılık sistemine hassasiyetle yaklaşılmalıdır. Çünkü ekonomik hayatın kalbi bankacılık sektörüdür. Tüm bankaların, özellikle de özel sermayeli bankaların sermayesi özenle korunmalı ve arttırılması teşvik edilmelidir. Özkaynakların büyütülmesi için banka sermayesinin karlı hale gelmesi gerekmektedir. Türk bankaların mutlaka kar eden kurumlar haline gelmesi lazım. Bunun için bankacılara olduğu kadar ekonomi politikasını hazırlayan ve uygulayanlara da önemli görevler düşmekte. Hem sektörün, hem ekonominin büyümesi ve sağlıklı hale gelmesinin öncelikli koşulu budur. 
     Diğer önemli koşul ise tasarrufların ve bankaların kaynaklarının Türk lirası cinsinden büyümesidir. Yatırımların, milli gelirin, istihdamın ve sonuçta vergi gelirinin artması mali sistemin ve bankaların ulusal para cinsinden sağlıklı büyümesi ve güçlenmesine bağlıdır. Ekonomik politikalar özellikle vergi politikaları bu amaçla uyumlu olarak oluşturulmalı ve uygulanmalıdır.'' Akbaygil, içinden geçtiğimiz hassas süreçte birliğinin çalışmalarının artarak ve etkinlikle devam edeceğini de sözlerine ekledi. 
     Bu arada, Finansal Yeniden Yapılandırma Çerçeve Anlaşması'nı kabul eden bazı bankaların da genel kurul toplantısında, metni imzaladıkları öğrenildi. 
     





</TEXT>
</DOC>
