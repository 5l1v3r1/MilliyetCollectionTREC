<DOC>
<DOCNO> 61219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo01.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Cansun ''Terim olayı bize zarar vermiştir.'' 
</HEADLINE>
<TEXT>

     Galatasaray Kulübü Başkanı Mehmet Cansun, son 10 senedir rakiplerini rahatsız edecek şekilde, büyüyen başarılar elde etmiş bir kulüp olduklarını söyledi. 
     1905 Galatasaraylı Yönetici ve İşadamları Derneği'nin Polat 
     Renaissance Otel'de gerçekleştirdiği 2002'nin ilk yemekli toplantısına katılan başkan Cansun, dünyanın 4 bir yanından Galatasaray forması istendiğini belirterek, ''Bu bir onurdur'' dedi. 
     Çeşitli nedenlerle 11 as oyuncusunu kaybetmiş sarı-kırmızılı ekibin şu anda 1 maç eksiğiyle gizli lider durumda bulunduğunu vurgulayan Mehmet Cansun, şöyle konuştu 
     ''Avrupa'da da çeyrek final kovalıyoruz. 1905'den beri en genç yönetim kuruluna sahibiz. 2002 yılı ve bundan sonrası kulübümüz için sadece sportif açıdan değil ekonomik açıdan da iyi şeylere gebedir. 
     Halka açılma projemiz var. Şubat ayı içinde bu konuda herkesi memnun edecek sonuçlar alacağız. Stat konusunda çalışmalar sürüyor. Kesin bir tarih vermek istemiyorum ama son noktaya yaklaşmış bulunuyoruz. Stadı 14 ay içinde bitirme şansımız var. Galatasaray Adası ve Kalamış Tesisleri konusunda da çalışmalarımız devam ediyor.'' 
     
     Terim olayı... 

     Yemekte dernek üyelerinin sorularını da yanıtlayan Cansun, bir üyenin ''Fatih Terim olayı size zarar verdi mi '' sorusuna, ''Galatasaray camiası olarak sorunlarımızı kamuoyu önünde tartışmak üzer. Böyle olmasa daha iyiydi. Mutlaka zarar vermiştir'' şeklinde cevap verdi. 
     Mehmet Cansun, başka bir üyenin stat konusunu gündeme getirip, eski başkan Faruk Süren'in ''Fenerbahçe gibi 15 günde bir ışıkları yanan stat yapmak istemiyorum'' sözlerini hatırlatması üzerine, esprili bir şekilde ''Bizim stadımızın ışıkları her 15 günde değil, 3 günde bir yanıyor'' dedi. 
     
     "17-18 milyon dolar tasarruf yaptık" 

     Galatasaray'ın borcunun olmamasının sözkonusu olmadığını ifade eden Cansun, ''Antrenör ve futbolcuların alacakları, gayrı menkul anlaşmaları borç olarak gözükür. Son 5 ay içinde 17-18 milyon dolar tasarruf yaptık. Bu dönemde sporcu ve bankalara 21 milyon dolar ödedik'' şeklinde konuştu. 
     Yeni getirilen Brezilyalı oyuncular konusuna da değinen başkan Mehmet Cansun, ''Vitor'u Capone tavsiye etti. Capitao'yu da Capone ve Taffarel'in menajeri getirdi. Teknik direktörümüz beğenirse, bu iki oyuncuyu bonservis ödemeden alacağız'' dedi. 
     Bir üyenin ''3. yıldızı takma sözü veriyor musunuz '' şeklindeki sorusuna karşılık Cansun, ''Keşke ben oynasam da söz versem. Bu hepimizin gönlünden geçen olay. İşi sıkı tutarsak bu sezon şampiyon oluruz. Söz vermek değil, bu işi becermek önemli'' diyerek sözlerini tamamladı. 
     Başkan Cansun, daha sonra derneğe yeni katılan üyelere, katılım plaketlerini verdi. 
     Yemeğe başan Cansun ile beraber yöneticiler Eren Talu, Tuncer Hunca ve Levent Soylu ile dernek üyeleri katıldı. 
     






</TEXT>
</DOC>
