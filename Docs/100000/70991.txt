<DOC>
<DOCNO> 70991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sontur22.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi itiraf "Rüçhan Adlı, Türkan Şoray'ı ölümle tehdit etti" 
</HEADLINE>
<TEXT>

     Sinema sanatçısı Türkan Şoray'ın Bebek'te oturduğu villanın miras yoluyla yüzde 25'inin sahibi olan 2 kardeşin açtığı ''işgal tazminatı'' istemli davanın görülmesine devam edildi. 
     Duruşmada tanık olarak dinlenen Gülşen Alpay, Türkan Şoray ve Rüçhan Adlığ'ın yanında yaklaşık 28 yıl çalıştığını, halen de Şoray'ın yanında çalışmayı sürdürdüğünü belirterek, ''Arsası Türkan Şoray'a ait olan evi, Şoray ile Adlığ beraber yaptırdılar'' dedi. 
     Rüçhan Adlığ'ın ''Türkan Şoray'ın kendisinden ayrılmayı kararlaştırdığı zaman evin yarısının tapusunu vermesi için ünlü sanatçıyı çok zorladığını ve tehdit ettiğini'' öne süren Alpay, ayrıca Adlığ'ın, ''Eğer tapuyu vermezsen seni öldürürüm, tapuyu vermeden gidemezsin'' dediğini iddia etti. 
     Türkan Şoray'ın ayrılmasıyla kendisinin Rüçhan Adlığ'ın yanında çalışmaya devam ettiğini kaydeden Alpay, Şoray'ın, Cihan Ünal ile evli olduğu 4 yıl boyunca kirada oturmasına karşın, Adlığ'dan kira talebinde bulunmadığını bildirdi. 
     Şoray'ın, evliliğinin sona ermesinden sonra evin üst katına taşındığını, bu sırada evin katları müstakil hale getirilerek bölündüğünü anlatan Alpay, Adlığ'ın ölümünün ardından oğlu Şevket Adlığ'ın Türkan Şoray'dan kira istemediğini, onun ölümünden sonra ise oğullarının talepte bulunduğunu dile getirdi. 
     
     Ev Türkan Hanım'ın 
     Davalı tarafın tanığı olarak dinlenen Saliha Düztepe de davalı ve davacıları 35 yıldır tanıdığını belirterek, ''Bu ev aslında Türkan Hanımın evidir. Türkan Şoray, Cihan Ünal ile evlenirken, daha önce birlikte yaşadıkları Rüçhan Adlığ, 'evin yarısını bana ver, evlenmene izin vereyim' dedi'' şeklinde konuştu. . 
     Düztepe, Türkan Şoray'ın daha önce Kurtuluş ile Topağacı'nda bulunan evlerini satıp, buradan gelen parayı ve kazancını bu eve yatırdığını ifade ederek, Şoray'ın evliliğinin ardından Adlığ'ın evin bazı iç kısımlarını yaptırdığını söyledi. 
     Rüçhan Adlığ'ın oğlu Şevket Adlığ'a, şifahen ''Bu ev Türkan'ın, dokunmayacaksın'' dediğini anlatan Düztepe, ancak hukuki olarak bir vasiyetin söz konusu olmadığını kaydetti. 
     Türkan Şoray'ın, kirada oturduğu sırada Rüçhan Adlığ'dan kira talep etmediğini belirten Düztepe, Şevket Adlığ'ın da Şoray'dan kira isteğinde bulunmadığını bildirdi. 
     Evin Rüçhan Adlığ'ın sağ olduğu dönemde alt ve üst katları ayrılmak suretiyle bölündüğünü de kaydeden Düztepe, bu bölümlerin ayrı kullanılmasını gerektirecek bir durum olmadığını sözlerine ekledi. 
     Davacıların avukatı Hülya Dinçer ise tanıkların anlattıklarının davayla ilgisinin bulunmadığını savunarak, bu beyanları kabul etmediklerini söyledi. 
     Dinçer, diğer tanıkların dinlenmesinden de vazgeçilmesini talep etti. 
     Türkan Şoray'ın avukatı Teoman Değer de tanık olarak dinleneceği belirtilen Türkan Şoray'ın kardeşi Nazan Şoray'ın bugün rahatsızlığı nedeniyle duruşmaya gelemediğini, ancak kendisinin bir sonraki celsede bulunacağını bildirdiğini kaydetti. 
     Duruşma, Nazan Şoray ile bir başka tanığın dinlenmesi amacıyla ertelendi. 
     
     Davanın geçmişi 
     Davaya konu Bebek'teki villanın bir bölüm hissesi, Rüçhan Adlığ'dan oğlu Şevket Yıldıran Adlığ'a, onun 1999 yılında ölümünden sonra da Rüçhan Adlığ'ın torunlarına geçmişti. 
     Adlığ'ın torunları Faruk Rüçhan Adlığ ile Mustafa Gökhan Adlığ, villanın 1 Ocak 1996 ile 1 Ocak 2001 tarihleri arasında 60 ay boyunca Türkan Şoray tarafından kullanıldığını ve kira bedelinin aylık 10 bin ABD Doları olduğunu belirterek, ''işgal tazminatı'' istemiyle dava açmışlardı. 
     Villanın davalılara ait yüzde 25'lik hissesine düşen kiranın 2 bin 500 dolar olduğu kaydedilen dilekçede, 60 aylık kullanım nedeniyle 
     Türkan Şoray'dan toplam 150 bin ABD Doları tutarında ''işgal tazminatı'' istenmişti. 
     Türkan Şoray'ın avukatı Teoman Değer'in dava dilekçesine verdiği cevapta ise bahse konu evin kira bedelinin 650-700 milyon lira olduğu belirtilerek, ''fahiş işgal tazminatı istemli'' davanın reddedilmesi istenmişti. 
     Cevap yazısında, davanın reddedilmemesi halinde ise dava açıldığı tarihten itibaren Türkan Şoray'ın aylık 150-175 milyon liralık kira bedelini ödeyebileceği bildirilmişti. 
     Bu arada villanın satışına ilişkin, Şevket Yıldıran Adlığ'ın ikinci eşi Nalan Adlığ tarafından açılan davada da satışa karar verilmişti. 
     






</TEXT>
</DOC>
