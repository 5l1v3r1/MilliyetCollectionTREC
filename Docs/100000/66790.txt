<DOC>
<DOCNO> 66790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/soneko08.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tanrıkulu "Döviz kurunun çıkışında müdahale söz konusu değil.." 
</HEADLINE>
<TEXT>

     Sanayi ve Ticaret Bakanı Ahmet Kenan Tanrıkulu, ekonomide alınan tedbirler sonucunda makro ekonomik ortamın giderek iyileştiğini belirterek, bu gelişmelerin önümüzdeki süreçte de devam edeceğini kaydetti. 
     Türkiye Odalar ve Borsalar birliği TOBB 2000-2004 dönemi Ticaret Odaları Konseyi, İzmir'de toplandı. Toplantıda konuşan Tanrıkulu, ülkenin geldiği noktada alınan tedbirler sonucunda makro ekonomik ortamın giderek iyileştiğini kaydederek, ''Ancak Türk Lirası'nın değerinde son birkaç haftadır yaşanan gelişmeler ihracatı baltalayacak noktaya gelmemesi de gerekmektedir. İç borç bütçe açıkları ekonomi için sağlanan yeni dış mali kaynaklarla birlikte döviz kurunun da uygun bir seviyede dengeye oturacağını beklemek yanlış olmayacaktır'' dedi. 
     Tanrıkulu, kamu kesimi finansman dengesinin sağlanması ve bankacılık sektörüne yönelik alınan önlemlerle birlikte önümüzdeki dönemde kaynak dağılımının da rasyonelleşeceğini anlattı. Bakan Tanrıkulu, bu dönemde bankaların üretime kaynak aktarma şeklindeki asıl fonksiyonlarına dönmeleri ve reel kesime yeni kredi açmalarının da kolaylaşacağını ifade etti. 
     Türkiye'nin 1980'li yıllarda ekonomik ve sosyal politikalarda yaptığı atılım ve donüşüm çabalarınının çok önemli adımlar olduğunu bildiren Tanrıkulu, bu dönemde benimsenen yeni anlayışla Türkiye'nin dünyaya açıldığını, ihracata ağırlık verdiğini söyledi. Bakan Tanrıkulu, bu yeni anlayış ve politikaların 1980'li yılların sonu ve 1990'lı yıllar itibarıyla uygulamasında aynı başarının 
     gösterilemediğini belirterek, şöyle konuştu 
     ''Bu süreçte ülkenin kıt kaynakları kullanılırken, kimi zaman popülist politikalar tercih edildi. Bu da ülkenin üretim ticaret ve ihracat yeteneği açısından zaafiyete uğramasına yol açtı. Öyle ki tüm gücüyle üretime ve ticarete odaklanmış olan girişimcilerimizin de çok büyük ölçüde kırıldığı olmuştur. Türkiye'de hangi tür ekonomik politika uygulanırsa uygulansın devlet ekonomi sistemi içinde önemli yer işgal etmektedir. Ancak liberal ekonomi politika benimsenmiş ise devletin ekonomiye müdahalesinde ve kaynak dağılımını belirlenmesinde oldukça hassas davranılması gerekir. 1999 yılının ilk yarısında böyle bir tabloyla görev başlayan 57. hükümet üretim, iç ticaret ve ihracat konularında gelişme sağlamaya, enflasyon, bütçe açıkları ve borç yönetimi konularında bozulan dengeleri yerine oturtmayı amaçlamıştır. 
     57. hükümet özellikle üretime odaklı bir ekonomi için uygun bir 
     ekonomik ortam oluşturmayı hedefleyerek işe başlamıştır.'' Geçmişte edinilmiş birçok alışkanlığın bırakılması ve yapısal bazlı dönüşümlerin sağlanması gereken bu süreçte sistemdeki bazı sorunların büyüklüğü nedeniyle Türkiye'nin 2 kriz yaşadığını kaydeden Tanrıkulu, hazırlanan yeni ekonomik programla birlikte alınan tedbirler sonucunda zorlukların aşılmasında çok büyük mesafeler katedildiğini söyledi. Tanrıkulu, ''2002 yılında dış dünyada çok büyük olumsuzluklar yaşanmadığı takdirde üretim ve ihracatımızda olumlu gelişmeler bekliyoruz. Ben de 2002 yılına zor olduğu kadar olumlu sonuçlar alacağımız bir yıl olarak temkinli bir iyimserlikle bakıyorum'' dedi. Bakan Tanrıkulu, dengelerin oturmadığı bir ortamda girişimcilerin ve yatırımcıların ileriye dönük plan yapmasının zor olduğunu söyledi. Tanrıkulu döviz kurundaki gelişmelere, döviz kurunun inip çıkmasına hükümetin müdahalesini mümkün olmadığını kaydederek, Merkez Bankası para programının ilan edildiğini buna göre dövizin kendisini belirleyeceğini dile getirdi. Tanrıkulu, yasal ortamın iyileştirilmesi ve ticaretin önündeki idari ve hukuki engellerin kaldırılması konularında Sanayi ve Ticaret Bakanlığı'nın yoğun çalışmalar yürüttüğünü ifade etti. Ahmet Tanrı Tanrıkulu, TOBB Kanunu'nu da hazırladıklarına değinerek, ''Bu kanunu hazırladım bir senedir cebimde geziyorum. Bir noktada birleşin de biz de bu yasayı çıkaralım arkadaşlar'' diye konuştu. 
     






</TEXT>
</DOC>
