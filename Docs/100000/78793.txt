<DOC>
<DOCNO> 78793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/siyaset/asiy.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Protesto üstüne protesto 
</HEADLINE>
<TEXT>
MHP’den Çin işkencesi 
Çin Başbakanı’nın Ankara ziyaretinin MHP ayağında Uygur’ gerginliği yaşandı. MHP’li bakanlar görüşmelere kasıtlı olarak geç katıldı. Bahçeli de Rongji görüşmesini yedi dakikada bitirdi... 
     ELÇİN ERGÜN Ankara 

     Çin Halk Cumhuriyeti Başbakanı Zhu Rongji’nin kısa süren Ankara turuna Çin’in Sincan Uygur Özerk Bölgesi’yle ilgili gerginlik damgasını vurdu. MHP’li bakanların "gecikme" yöntemiyle rahatsızlığını dile getirdiği ziyarette MHP lideri Devlet Bahçeli’nin Rongji’yle yaptığı görüşmenin sadece 7 dakika sürmesi, skandal olarak nitelendirildi. 
     
     Girdi ve çıktı... 
     MHP’nin başta Uygur bölgesi olmak üzere Çin yönetiminin politikalarına karşı tepkisi, en çok Bahçeli-Rongji görüşmesinde açığa çıktı. Zaten yaklaşık yarım saat olarak öngörülen görüşme için Sheraton Oteli’ne gelen Bahçeli’nin, Rongji’nin odasına girmesiyle çıkması arasında geçen süre sadece 7 dakikaydı. 
     
     Bizi daha iyi anlarsınız 
     Rongji, Bahçeli’ye Çin çayı ikram ederken, MHP liderinin mayıs ayı içinde Çin’e yapacağı ziyaretten memnuniyet duyacaklarını belirtti. Bahçeli’ye "Bizi daha iyi anlayacağınızı tahmin ediyorum" diyen Rongji, "Özellikle Sincan Uygur Özerk Bölgesi’ne gitmenizi diliyorum" diye konuştu. 
     
İmza töreninde kriz      Çin Başbakanı Rongji, resmi temaslarını Başbakan Ecevit’le bir araya gelerek başlattı. Görüşmelerin ardından iki Başbakan, Türkiye - Çin arasındaki anlaşmaların imza törenine geçti. Ecevit ile Rongji, yerlerini almasına karşın, görüşmelere katılan Tarım Bakanı Hüsnü Yusuf Gökalp ve konuk Başbakan’a eşlik eden Devlet Bakanı Tunca Toskay, salona gelmedi. Çinli meslektaşı Qınglin Du ile imzalayacağı anlaşma için adı anons edilen Gökalp, daha sonra salona Devlet Bakanı Mehmet Keçeciler’in korumalarınca davet edildi. Gökalp ile birlikte Toskay da salona gecikmeli olarak geldi. İki bakanın tavrı, "Çin yönetimi Sincan Uygur konusunda MHP tarafından protesto edildi" şeklinde yorumlandı. 
     Basın toplantısında da Ecevit’in Sincan Uygur bölgesinin Türkiye ile Çin arasında köprü oluşturduğunu belirtmesi üzerine Rongji, "Afganistan’da askeri eğitim alan Sincan Uygur bölgesi Türkleri, Türkiye de dahil, bazı ülkelere sızmak istiyor. Uluslararası terörizm, din fanatizmi ve ayrılıkçılığa karşı çeşitli milletler, kendi haklarını korumaktadır" dedi. Doğu Türkistan derneklerinin Türkiye’ye gelişini protesto ettiği Rongji’nin çıkışının ardından Ecevit, "Doğu Türkistan’daki terörist hareketlerin desteklenmesi mümkün değildir" dedi. 
     
     Çinli turistler geliyor 
     Rongji, Türkiye’nin seyahat edilebilecek ülkeler’ lis-tesine alındığını kaydederek, "Vatandaşlarımız önümüz-deki aydan itibaren Türkiye’ye gelecek" diye konuştu. 
     



 SİYASET 














</TEXT>
</DOC>
