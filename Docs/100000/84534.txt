<DOC>
<DOCNO> 84534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sondun21.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Statümüz görüşme masasına gelecek" 
</HEADLINE>
<TEXT>

     KKTC Cumhurbaşkanı Rauf Denktaş, Kıbrıs Türkünün statüsünün görüşme masasına getirilmesinin kabul edildiğini belirterek, bunun BM Genel Sekreteri Kofi Annann'ın ziyaretini başarılı kıldığını söyledi. 
     Cumhurbaşkanı Denktaş, Kıbrıs TV'de yayımlanan ''Panorama'' programında yaptığı açıklamada, Haziran sonuna kadar bir anlaşmaya varılmasının mümkün görülmediğini, yıl sonunun daha mantıklı bir tarih olduğunu kaydetti. 
     BM Genel Sekreteri Annan'ın, ''ne mesaj getirdiği'' yönündeki bir soruya Denktaş, '' Haziran çok önemlidir, Haziran'da her şey bitmelidir, çerçeve ortaya çıkmalıdır falan diye geldi. Kendisine anlattık. Haziran'da artık bunun o şekilde, çerçeve şeklinde olsa dahi ortaya çıkması mümkün değil, çünkü zamanı arkada bıraktık'' dedi. 
     Kıbrıs Türkleri için statünün çok önemli olduğunu ve pazarlık konusu yapmayacaklarının altını çizen Denktaş, yeni bir anlaşmada haklarını hissedar olarak değil, tapu olarak almak istediklerini, gelecekte Rumların ''Kıbrıs benimdir'' diye kargaşa çıkardığında, dünyanın da adanın Rumların olmadığını bilmesini istediklerini söyledi. 
     Doğrudan görüşmelerde, esas konular olan toprak, göçmenler, ortak ve kurucu devlete verilecek yetkileri konuştuklarını ve bir yere varamadıklarını ifade eden Denktaş, ''Çünkü statüde geldik tıkandık. 
     Bu nedenle bir yere gidilemedi'' dedi. 
     Cumhurbaşkanı Denktaş, şöyle konuştu 
     ''Sayın Annan gelişinde hava meydanında 'Haziran' dedi, bize geldiğinde 'Haziran'a kadar bu işi geliniz, söyleyiniz, yapabileceğiz diye, kendinizi buna adadığınızı duyuralım.' Dedim, bak buraya hoş geldiniz sefa geldiniz. Bizim size büyük saygımız var. Ama ben halkıma yalan söyleyemem, siz de zannedersem halkımı yanıltmak istemezsiniz. 
     Haziran'a kadar bu iş olmaz. Ama sene sonuna kadar vakit verirseniz, bu işin olması ihtimali var. Eğer şu, şu, şu da olursa, o şu şu şunların arasında neler var Kıbrıs Rumlarının bizim hükümetimiz olmayacağını, müsterek hükümette etkin, yetkili şeylerimiz olacağını, Türkiye'nin haklarının devam edeceğini ve bu haklar arasında Kıbrıs'ın Avrupa Birliği'ne girmesi halinde, Türk-Yunan dengesinin delinmeyecek şekilde yeniden organize edilmesi gerektiğini kapsayacak bir format içerisine girersek, bütün bunları konuştuk.'' Denktaş, statülerinin kabul edilmesi halinde daha rahat konuşacaklarını da söyledi. 
     





</TEXT>
</DOC>
