<DOC>
<DOCNO> 71514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo05.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derbide 40 ile 60. dakikalar arasına dikkat.. 
</HEADLINE>
<TEXT>

     Birinci Süper Futbol Ligi'nde yarın karşılaşacak olan ezeli rakipler Galatasaray ile Beşiktaş, maçlarında en çok 46. ile 60. dakikalar arasında etkili oluyor. 
     2 takım da bu sezon yaptıkları 25 lig maçında, rakip fileleri en 
     çok ikinci yarıların ilk 15 dakikalarında havalandırıyor. 
     Ligde 61 golü bulunan Beşiktaş, 46. ile 60. dakikalar arasında toplam 18 gol kaydederken, 58 gollü Galatasaray ise bu süre içinde 13 gole imza attı. 
     Ezeli rakipler, en çok golü ikinci yarılarda atarken, sarı-kırmızılılar gollerinin yüzde 55.17'sini, siyah-beyazlılar ise yüzde 63.93'ünü 2. devrelerde kaydetti. 
     2 takım da ligde en az golü ise 31. ile 45. dakikalar arasında 
     atıyor. Beşiktaş ve Galatasaray bu dakikalar arasında yalnızca 5'er kez rakip fileleri havalandırdı. 
     
     Yedikleri goller 
     Beşiktaş, golleri daha çok 2. yarılarda yerken, Galatasaray ise her iki yarıda da kalesinde eşit sayıda gol gördü. 
     Ligde bugüne dek kalesinde 30 gol gören Galatasaray, her iki yarıda da 15'er gol yerken, 29 gol yiyen Beşiktaş ise ilk yarıda 12, ikinci yarıda ise 17 kez rakip oyuncuları durduramadı. 
     ''Kara Kartallar'', ilk 15 dakika ve son yarım saatte daha çok gol yerken, ''Cim Bom'' ise özellikle ilk yarı ve ikinci yarıların son 15 dakikasında kalesinde gol gördü. 
     Galatasaray, en az golü 61-75., Beşiktaş ise 31-45. dakikalar arasında yedi. 
     






</TEXT>
</DOC>
