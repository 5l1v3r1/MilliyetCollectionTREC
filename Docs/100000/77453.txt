<DOC>
<DOCNO> 77453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/guncel/gun04.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzan davası başladı 
</HEADLINE>
<TEXT>

Motorola ve Nokia’nın açıtığı 3 milyar dolarlık alacak davasının New York’taki ikinci ön duruşmasında yargıç, Uzanlar’ın gönderdiği yazılı ifadelerin ağırlık taşımayacağını bildirdi 
     SEMA EMİROĞLU New York 

     Motorola ve Nokia’nın Telsim’in sahibi Uzanlar aleyhine açtığı alacak ve sahtekarlık RICO davasının ikinci ön duruşması, dün New York’ta başladı. Mahkemede hazır bulunmayan Uzan’lar, Motorola ile Nokia aleyhine Türkiye’de açtıkları ceza davaları yüzünden zor duruma düştü. 
     Davaya bakan Federal Yargıç Jed Rakoff, Uzan’ların gönderikleri yazılı ifadelerin, tanıklık yapmamaları nedeniyle büyük bir ağırlık taşımayacağını bildirdi. Uzan’ların "cinayet ve adam kaçırma" suçlamalarıyla Türkiye’deki Motorola yöneticileri ve çalışanları aleyhine dava açmaları da Rakoff tarafından inandırıcı bulunmadı. 
     Motorola ve Nokia’nın avukatlarından Steve Davidson, tanık olarak gösterdiği Motorola Inc’in uluslararası finans operasyonlarına ilişkin başkan yardımcılarından Ed Hughes’e, üç saat soru yöneltti. Uzan tarafının borçlarını geri ödeme niyeti olmadan ve sahtekarlık amacıyla Motorola ve Nokia ile sürekli olarak kredi anlaşmalarına girdiğini ve 2 milyar doları aşkın borcunu ödemek için yeni ödeme takvimleri ayarlamak istediğini kaydeden Hughes, şu noktaları ortaya koydu 
     
     TEMiNATI SULANDIRDILAR 
     Uzan’ların Motorola ve Nokia’ya borçlarına karşı teminat gösterdikleri Telsim hisselerini, 24 Nisan 2001’deki genel kurulda sulandırarak üçte iki oranında değerini düşürdüğünü belirten Hughes, Motorola’ya taahhüt edilen yüzde 66 oranındaki hisselerin yüzde 22’ye, Nokia’ya taahhüt edilen yüzde 7.5 oranındaki hisselerin de yüzde 2.5’a indirildiğini bildirdi. Hughes, Uzan’ların bu değeri eski haline çıkarma sözü vermelerine rağmen, yapmadıklarını ve böylece teminatı etkisiz hale getirdiklerini bildirdi. Bu toplantıdan önceden haberdar olmadıklarını da kaydeden Hughes, ayrıca Uzan’lardan Telsim’in mali durumuna ilişkin rapor sunmaları için şubat, mart ve nisanda defalarca talepte bulunmalarına rağmen, ret cevabı aldıklarını bildirdi. 
     
     SATIŞ VAADİNİ TUTMADILAR 
     Hughes, Uzan’ların, Telsim’in satışı için sürekli stratejik ortak arayışına girdiğini ve satışı alıcılara çekici hale getirmek bahanesiyle davacılardan her seferinde daha fazla kredi talep ettiklerini belirtti. Ancak, Uzan ailesinin çizdiği olumlu manzaraya ve vaadlere rağmen İtalyan, Fransız ve Alman telekom şirketleriyle İngiliz Vodafone’un olası ortaklıklarının bir türlü gerçekleşmediğini kaydetti. 
     
     CEZAİ DAVALARLA TEHDiT 
     Motorola avukatı Davidson ile Hughes, Uzan’ların Motorola şirketinin Türkiye’deki yöneticileri ve çalışanlarına gözdağı vermek için, onların haklarında, yasadışı faaliyetlerde bulunmak ve Kemal Uzan’ı öldürtme ya da kaçırma tehdidinde bulunma suçlarıyla Türkiye’de dava açtıklarını kaydetti. Hughes, haklarında suçlama açılan kişilerden bir bölümünün, bunu dava açıldıktan üç gün sonra Uzan’larla geçen Temmuz ayında Londra’da yaptıkları görüşmede öğrendiğini belirtirken, "dava zamanlamasının tesadüf olmadığını" ve "gözdağı amacı taşıdığını" bildirdi. Yargıç Rakoff da "toplantı - dava tehdidi" bağına dikkat çekerek bu görüşe katıldığını ima etti. 
     
     NEW YORK’LA İLİŞKİLİ 
     Motorola ve Nokia avukatları, Hakan Uzan’ın New York’ta satın aldığı evler, bu evlerden Motorola’ya gönderdiği iş mesajları ve telefon konuşmalarıyla, banka hesaplarının, ayrıca diğer aile fertlerinin mülklerinİN, New York’la yeteri kadar temas halinde olduğunu kanıtladığını bildirdi. Bu nedenle de New York mahkemelerinin, bu dava için yetkili olduğunu kaydetti. 
     Yargıç Rakoff, bugün de devam edilecek ön duruşmada Uzan’ların New York’la bağlarının kanıtlanması konusunda tarafların avukatlarını dinleyecek. Yargıç ayrıca 15 gün içinde, mahkemenin yetkisi ve Telsim hisselerinin mahkeme emrine teminat verilmesi dahil son kararını verecek. 
     



 GÜNCEL 

















</TEXT>
</DOC>
