<DOC>
<DOCNO> 51658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/guncel/gun03.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hizbullah avcısı ekip ABD’ye gitti 
</HEADLINE>
<TEXT>
ABD’ye terör timi 
Diyarbakır Emniyet Müdürü Atilla Çınar ve yedi istihbaratçı Hizbullah’ı anlatacak 
     TOLGA ŞARDAN Ankara 

     ABD’nin dinci terörle mücadele yardım talebi üzerine Hizbullah konusunda uzman olan Diyarbakır Emniyet Müdürü Atilla Çınar başkanlığında yedi kişilik bir ekip, 12 günlük çalışma programı için Washington’a gitti. 
     ABD yönetimi, New York ve Washington’daki saldırıların ardından dünya üzerindeki radikal dinci terör hareketlerini yakın izlemeye aldı. Özellikle Ortadoğu kökenli terör grupları ve kişilerle ilgili çalışma başlatan ABD güvenlik birimleri, bu kapsamda Türkiye’den de yardım istedi. 
     Türkiye’nin son yıllarda radikal dinci Hizbullah örgütüne yönelik operasyonlarındaki başarısını değerlendiren ABD güvenlik birimleri, bu konuda bilgi verecek bir ekibin gönderilmesini İçişleri Bakanlığı’ndan talep etti. 
     Ankara’da MİT ve FBI ile radikal dinci örgütler ve Usame Bin Ladin konusunda ortak çalışmalar yapan Emniyet Genel Müdürlüğü, Hizbullah konusunda uzman bir ekip oluşturdu. Son iki yılda Türkiye’deki Hizbullah operasyonlarını gerçekleştiren önde gelen isimlerden Diyarbakır Emniyet Müdürü Atilla Çınar, altı kişilik bir ekiple geçen hafta ABD’ye gönderildi. 
     Hizbullah’ın tarihindeki en önemli eylem olan Diyarbakır Emniyet Müdürü Ali Gaffar Okkan ve beş polis memurunun şehit edilmesi eyleminin aydınlatılmasının yanı sıra örgütün lideri Hüseyin Velioğlu’nun öldürüldüğü İstanbul Beykoz’daki ilk operasyonu yöneten Çınar’ın ekibinde Diyarbakır İstihbarat Şube Müdürü Ahmet Zeki Gürkan da yer aldı. 
     
     Hizbullah sığınakları 
     Talebin, ABD güvenlik birimlerinin, Usame bin Ladin’le benzer faaliyet gösteren Türk Hizbullahı’nı mercek altına almasından kaynaklandığı belirtildi. 
     Özel ekip, çalışmalarında özellikle Hizbullah’ın takibe alınıp deşifre edilmesi, yeraltı sığınaklarının bulunması ve operasyonlar konusunda bilgi verecek. 
     



 GÜNCEL 
















</TEXT>
</DOC>
