<DOC>
<DOCNO> 97035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sontur26.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "Yeni Oluşum'u takdir ediyorum" 
</HEADLINE>
<TEXT>

     İşadamı Sakıp Sabancı, "Yeni Oluşum"u takdir ettiğini belirterek, "Bunlar sağ-sol demeden bütün kararsızları bir çatı altında toplayıp, hep beraber bir arayış içinde olmalıdır" dedi. 
     Sabancı, Sabancı Üniversitesi'ndeki diploma töreni öncesinde gazetecilerin sorularını yanıtladı. 
     Bir gazetecinin, "İsmail Cem, Hüsamettin Özkan ve Kemal Derviş'in içinde yer aldığı oluşumu nasıl değerlendiriyorsunuz " sorusu üzerine Sabancı, "üç kahramanın fedakarlık yaparak yola çıktığını" söyledi. 
     Cem ile Özkan'ın bakanlık görevlerinden ayrıldıklarını anımsatan Sabancı, "Biz koltuğu bırakanlara alışmamışız" dedi. 
     Birilerinin çıkıp koltuğu bırakabildiklerini ifade eden Sabancı, "Yeni bir arayış lazım. Bunun tepesinde, Avrupa Topluluğu'na girmek gerekiyor. Yeni oluşumu takdir ediyorum. Bunlar sağ-sol demeden bütün kararsızları bir çatı altında toplayıp, hep beraber bir arayış içinde olmalıdır" diye konuştu. 
     Sabancı, bir gazetecinin "3 Kasım'da erken seçim yapılması konusunda ne düşünüyorsunuz " sorusu üzerine de "Felaket, felaket... Yasaları değiştirmeden, Seçim Kanunu'nu değiştirmeden seçime gitmek... Aynen bu fotoğraf çıkacak. Hatta daha da gelişmiş bir ortaklığa bizi mahkum etme ihtimali var" diye konuştu. 
     





</TEXT>
</DOC>
