<DOC>
<DOCNO> 63607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko24.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
"Binladin" adı ticari marka oldu 
</HEADLINE>
<TEXT>

     ABD'yi vuran 11 Eylül saldırılarının baş sanığı olarak, dünya çapında Usame Bin Ladin'in çevresindeki insan avı sürmesine rağmen, dünyanın 1 numaralı kaçağının ailesi bu isimden vazgeçmeye hazır değil. 
     Usame'nin kardeşinden biri olan Suudi sermayedar Yeslam Binladin, Binladin adını ticari marka olarak tescil ettirmiş bulunduğunu, ancak şu an için kullanamadığını söyledi. 
     Kardeş Binladin, konuya ilgili açıklamasında, Binladin adını geçen yılın Şubat ayında ticari marka olarak tescil ettirdiğini bildirirken, ''11 Eylül sonrasında bu adı ticari amaçlarla kullanmaya kalkmanın duyarsızlık olacağını'' bildirdi. 
     Yeslam Binladin, bununla birlikte ''Binladin'' markasının ticari koruma altında bulunduğunu ve 3. şahıslarca olumlu ya da olumsuz amaçlarla kullanılamayacağı uyarısında bulundu. 
     Binladin markasının İsviçre'de tescil edildiği ve görece makul fiyatlı moda ürünleri için düşünüldüğü kaydediliyor. 
     Kardeş Binladin'in soyadını batı dillerinde kötü ünlü kardeşinin tanıttığından hafifçe değişik bir imla ve telaffuzla kullandığı dikkat çekiyor. 
     Usame Bin Ladin'in soyadı batı dillerinde ''bin Laden'' şeklinde yazılırken, kardeş Yeslam, soyadını Latin harfleriyle, bitişik ve bir harf farkıyla ''Binladin'' şeklinde kullanıyor. 
     






</TEXT>
</DOC>
