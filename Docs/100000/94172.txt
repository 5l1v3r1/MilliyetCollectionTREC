<DOC>
<DOCNO> 94172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/dunya/dun02.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zor soru soran yanıyor 
</HEADLINE>
<TEXT>

     MOSKOVA Milliyet 

     Rusya Devlet Başkanı Vladimir Putin’e basın toplantısında "zor" soru soran iki gazetecinin başı derde girdi. 
     Internet gazetesi Tuva Online’ın muhabiri Dina Oyun, 24 Haziran’da Kremlin’de düzenlediği basın toplantısında Putin’e Tuva Özerk Cumhuriyeti’ndeki seçim yolsuzluklarıyla ilgili bir soru yöneltti. Bayan gazeteci, yerel yetkililerin oy satın aldığını, Moskova’daki yetkilillerin bu durumu bilmelerine karşın ses çıkarmadığını söyledi. Putin bunun üzerine konuyu araştırma sözü verdi. Ancak, Putin’in konuyu araştırmasından önce Tuva yöneticileri gazeteci hakkında soruşturma başlattı. Yönetime yakın olan Tuvinskaya Pravda gazetesinde çıkan bir yorumda, "Oyun’un kışkırtıcı soru sorarak Tuva’yı rezil ettiği" öne sürüldü ve iddialarını kanıtlayamaması halinde gazetecinin yargılanması istendi. 
     Aynı basın toplantısında, Naryan - Mar gazetesi muhabiri Aleksey Vasilivetskiy de Putin’e Nenets Özerk Bölgesi’ndeki yolsuzlukları soruşturan savcıların birer birer görevden alındığını belirterek bu durumdan haberdar olup olmadığını sordu. Vasilivetskiy’in çalıştığı gazetenin bayan Genel Yayın Yönetmeni Olga Çeburina hemen ertesi gün, mali konulardaki başarısızlığı gerekçe gösterilerek görevden alındı. 
     Televizyondan canlı yayınlanan baısn toplantısı, pek çok yerel yetkiliyi zor duruma düşürmüş oldu. 
     



 DÜNYA 













</TEXT>
</DOC>
