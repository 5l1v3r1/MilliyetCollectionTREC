<DOC>
<DOCNO> 91458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sonspo29.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara millilerin başarısı ile sokaklara döküldü 
</HEADLINE>
<TEXT>

     17. Dünya Kupası çeyrek finalinde Türkiye'nin Senegal'i eleyerek yarı finale yükselmesi, başkent Ankara'da da vatandaşlarca büyük coşkuyla kutlandı. 
     Maçın bitimiyle birlikte çeşitli semtlerden Kızılay Meydanı'na adeta akın eden vatandaşlar, ellerinde Türk bayrakları ve pankartlarla galibiyeti doyasıya kutlamaya başladı. 
     Alanda bulunan Ankara Büyükşehir Belediyesi ve siyasal partilere ait araçlardan yapılan anonslar ve müzik yayınlarıyla iyice coşan başkentliler, davul zurnalar eşliğinde dans etti. 
     Yaşanan aşırı coşku, bazı vatandaşların izdihamdan bayılmasına neden olurken, kutlamalara katılan Ankara Büyükşehir Belediye Başkanı Melih Gökçek de mikrofonu eline alarak, belediye aracının üstünden vatandaşlarla karşılıklı tezahüratta bulundu. 
     Kutlamaya katılan vatandaşlar çok büyük bir Türk bayrağı açarken, güvenlik güçleri herhangi bir taşkınlık çıkmaması için yoğun güvenlik önlemleri aldı. 
     Kentin diğer büyük ana caddelerinde de vatandaşlar, araçlarıyla uzun konvoylar oluşturarak yarı final sevincini yaşarken, bazı vatandaşlar da gruplar halinde yürüyüş yaparak marşlar söylediler. 
     





</TEXT>
</DOC>
