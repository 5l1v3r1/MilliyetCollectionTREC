<DOC>
<DOCNO> 92755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/siyaset/siy01.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Liderler de birlik oldu 
</HEADLINE>
<TEXT>

TESEV’in araştırma sonuçlarını açıkladığı toplantı, "ikinci AB zirvesi" havasında geçti. Toplantıya katılan tüm siyasiler, Kopenhag kriterlerinin yerine getirilmesinin şart olduğunu ısrarla vurguladı 
     TESEV, AB üyeliğine ilişkin kamuoyu araştırmasının açıklandığı toplandığı, siyasi parti temsilcilerinin yaptığı konuşmalarla, İkinci AB Zirvesi’ görüntüsü oluşturdu. DYP Genel Başkanı Tansu Çiller, Başbakan Yardımcısı Mesut Yılmaz, Dışişleri Bakanı İsmail Cem, AKP Genel Başkan Yardımcısı Abdullah Gül, SP Genel Başkanı Recai Kutan, MHP Aksaray Milletvekili Kürşat Eser, DTP Genel Başkanı Mehmet Ali Bayar toplantıya konuşmacı olarak katıldı. Siyasiler görüşlerini özetle şöyle dile getirdi 
     
     Hükümet en büyük engel 
     TANSU ÇİLLER Araştırma sonuçları milletin ölüm cezasının kalkmasına şartlı olarak hazır olduğunu ortaya koyuyor. Bu bizim görüşümüzle örtüşüyor. Millet gibi DYP’nin de teröristbaşı Öcalan ile ilgili hassasiyeti devam ediyor. Bu hassasiyete rağmen millet de, biz de bunu yaparız. Bütünün içinde bunu da ele alalım. Bununla beraber bütün Kopenhag Kriterleri’ni ele alalım. Muhalefet boşluğu doldurmaya hazırken, bunu alamayacak hükümet aslında kabul edilmesi lazım ki AB’nin önünde en büyük engeldir. 
     
     Baskıyla sonuç alınmaz 
     İSMAİL CEM AB’de siyah beyaz tek konu idamdır. Anadilde eğitim ve yayın konuları, her ülkenin kendi gerçeği ışığında şekillendireceği konulardır. Herkesin kendi metodu vardır bu konularda ama bir şartla o da özgürlük ilkesini çiğnememek koşuluyla. Kavga yoluyla, birbirimize baskı uygulayarak hiçbir yere varamayız. 
     RECAİ KUTAN Türkiye, bu kriterleri AB’ye girse de, girmese de mutlaka gerçekleştirmek zorundadır. Mesele sadece idam cezasının kalkmasından oluşmuyor. 
     
     Kriterleri hayata geçirelim 
     ABDULLAH GÜL AB üyeliği için gerekli olan kriterleri hayata geçirelim. AB’ye girmesek de kaybedeceğimiz bir şey yok. O zaman kaybeden AB olur. 
     MEHMET ALİ BAYAR Partiler acil olarak yalın tavırlarını ortaya koymalıdır. AB konusu yeni bir vizyon ve siyaseti gerekli kılmaktadır. İdam cezasına ve affa şiddetle karşıyız. AB üyeliği konusunda konjonktür Türkiye’nin lehinedir. 
     
     Pazarlık konusu yapmayın 
     MESUT YILMAZ Türkiye’deki dinsel, etnik, laik - antilaik, mezhep geriliminin de ortadan kalkmasında AB üyeliği uygun bir yapı oluşturacaktır. Sivil otoritenin üstünlüğünün tescil edilmesinde AB’nin gerekli olduğuna inanıyoruz. Kültürel haklar, terör nedeniyle bugüne kadar Türkiye’nin atması gerekip de atamadığı adımlardır. Gümrük Birliği’nin sağlanmasında katkısı geçmiş olanların bugün Türkiye’nin daha önemli bir adımı atmasında aynı katkıyı esirgememeleri, bunu pazarlık konusu yapmamaları gerek. Gizli bir el tarafından yönetilen AB karşıtı kişiler var. İşler engelleniyor, AB kriterleri taviz olarak yansıtılıyor. Biz öyle olmadığını topluma anlatmak zorundayız. 
     



 SİYASET 















</TEXT>
</DOC>
