<DOC>
<DOCNO> 84361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/son/soneko12.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracata Eximbank desteği... 
</HEADLINE>
<TEXT>

     Eximbank Genel Müdürü Ahmet Kılıçoğlu, ihracat sektörüne bu yıl 3.4 milyar doları nakdi kredi ve 3.3 milyar doları sigorta garanti desteği olmak üzere 6.7 milyar dolarlık destek sağlamayı hedeflediklerini bildirdi. 
     Türkiye İhracatçılar Meclisi'nin TİM yayın organı TURKISHTIME dergisinin sorularını yanıtlayan Kılıçoğlu, Güçlü Ekonomiye Geçiş Programı'nda döviz kazandırıcı faaliyetler olarak turizm ve ihracata ayrı bir önem verilmesinin, Türk Eximbank'a düşen görevlerin artmasına neden olduğuna işaret etti. 
     Geçen yıl, ihracat sektörüne 2.8 milyar dolar nakdi kredi desteği ve 2.8 milyar dolar sigorta garanti imkanı sağlayarak toplam 5.6 milyar dolar seviyesinde destek verdiklerini belirten Kılıçoğlu, bunun sonucu olarak 2001'de ülke ihracatının yüzde 18'ine destek sağladıklarını kaydetti. 
     2002 yılının da hem mali sektör, hem de reel sektör açısından 
     kolay geçecek bir yıl olmayacağını belirten Kılıçoğlu, enflasyonu düşürme konusunda geri dönülemez bir yola girilmiş olunmasının, enflasyonla mücadeleyi ve yapısal reformların devam ettirilmesini gerekli kıldığını vurguladı. Ahmet Kılıçoğlu, şu görüşleri dile getirdi ''Nitekim, IMF ile Şubat ayı başında imzalanan ve 2002-2004 yıllarını kapsayan yeni bir program uygulamaya konuldu. Program uygulanırken, bu ülkenin geleceğini tayin edecek olan bir reel sektörün var olduğunun da unutulmaması gerekiyor. İstanbul Yaklaşımı olarak adlandırılan, reel sektör ile mali sektör arasındaki sorunların çözümüne yönelik olarak şekillendirilen ve reel sektöre nefes alma, ihtiyacı olan finansman desteğine kavuşma olanağı sağlayacak olan düzenleme, bu açıdan büyük bir önem taşıyor. Yeniden olağanüstü bir olumsuzluk yaşanmadığı sürece, özellikle yılın ikinci yarısından itibaren ekonominin ciddi gelişmeler göstereceğini tahmin ediyorum. '' Kılıçoğlu, Türk Eximbank olarak, yeniden yapılanmasını tamamlamış bir ticari bankacılık kesiminin de desteğiyle bu yıl sorunları birlikte çözmek için ihracatçılarla dayanışma içinde olacaklarını kaydetti. Ahmet Kılıçoğlu, ''2002 yılında, ihracat setörüne 3.4 milyar doları nakdi kredi ve 3.3 milyar doları sigorta garanti desteği olmak üzere toplam 6.7 milyar dolar tutarında destek sağlamayı, böylece 2002 yılı için öngörülen toplam Türkiye ihracatının yüzde 21'ine destek sağlamayı hedefliyoruz'' dedi. Yılbaşından bu yana kredi programları çerçevesinde 1.200 firmaya 520 milyon dolar tutarında kredi kullandırdıklarını bildiren Kılıçoğlu, kredi programlarının ihracat taahhüdünde bulunan tüm ihracatçıları ve ihracata yönelik üretim yapan imalatçılara açık olduğunu duyurdu. Ahmet Kılıçloğlu, Türk Eximbank'a bu yıl, sermaye, Kaynak Kullanımı Destekleme Fonu KKDF ve politik risk tazminatı olarak 340 trilyon lira kaynak aktarılmasının öngörüldüğünü kaydetti. 
     





</TEXT>
</DOC>
