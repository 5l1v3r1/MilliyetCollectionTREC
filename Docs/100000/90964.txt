<DOC>
<DOCNO> 90964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun35.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Göktaşı, Dünyayı sıyırmış... 
</HEADLINE>
<TEXT>

     Futbol sahası büyüklüğünde bir göktaşının, 14 Haziran'da Dünya'yı sıyırıp geçtiği anlaşıldı. 
     İngilizlerin Ulusal Uzay Merkezi tarafından yapılan açıklamaya göre, 2002 MN adı verilen 120 metre uzunluğundaki göktaşı, Dünya'nın 120 bin km yakınından geçip gittikten üç gün sonra fark edilebildi. 
     Açıklamada, 2002 MN'nin küçük boyutlarda bir göktaşı olduğu belirtilerek, ''Dünyaya çarpsaydı, milyonlarca yıl önce dinozorların yok olmasına yol açan göktaşı gibi büyük zarar veremezdi'' ifadesi kullanıldı. 
     Açıklamaya göre, göktaşı Dünya'ya çarpsaydı, 1908 yılında Sibirya'nın Tunguska bölgesine düşen göktaşı kadar hasara yol açacaktı. Tunguska'da 2 bin km2 orman yok olmuştu. 
     Amerikan Ulusal Havacılık ve Uzay Dairesi NASA de, 2002 MN'nin Dünya'yı sıyırdığını doğruladı. 
     9 Mayıs 1994'te de, 10 metre boyunda bir göktaşı Dünya'nın 105 bin km yakınından geçmişti. 
     Gökbilimcilere göre, herhangi bir göktaşının Dünya'ya çarpma olasılığı çok düşük. Bu olasılık, göktaşının kütlesi büyüdükçe daha da azalıyor. Uzmanlar, boyu bin metreden daha büyük olan göktaşlarının Dünya'ya çarpıp çarpmayacağını belirlemeye çalışıyorlar. Zira ancak bu boyutlardaki bir gök cisminin, büyük hasar vererek yeryüzünde iklim değişikliklerine yol açabileceği düşünülüyor. 
     





</TEXT>
</DOC>
