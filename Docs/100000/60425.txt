<DOC>
<DOCNO> 60425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur04.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğu'da "sahte dişçi" sayısı gerçek diş hekimlerinin iki katı.. 
</HEADLINE>
<TEXT>

     Doğu ve Güneydoğu Anadolu Bölgesi'nde, sahte diş hekimi sayısının gerçek hekimlerin 2 katından daha fazla olduğu bildirildi. 
     Diyarbakır Diş Hekimleri Odası Başkanı Doç. Dr. Kahraman Gündüz Güzel, odalarına Van, Hakkari, Bitlis, Muş, Mardin, Siirt, Batman ve Şırnak'ın bağlı olduğunu ve 250 üyelerinin bulunduğunu söyledi. 
     Doğu ve Güneydoğu Anadolu Bölgesi'nde, yaklaşık 350 diş hekimi olduğunu bildiren Doç. Dr. Güzel, yaptıkları araştırmada, sahte diş hekimi sayısının gerçek hekimlerin 2 katı olduğunu tespit ettiklerini belirtti. 
     Sahte diş hekimlerine karşı mücadele ettiklerini ifade eden Doç. 
     Dr. Güzel, şöyle dedi 
     ''Bölgede binin üzerinde sahte diş hekimi var. Bunlar toplum sağlığını tehdit ediyor. Hijyenik ortamda tedavi yapmadıkları için hastalara AIDS, sarılık ve benzeri hastalıkların bulaşma riski çok yüksek. Kötü malzeme kullanıyorlar. Diş teknisyenliği adı altında sahte diş hekimliği yapıyorlar. Özellikle ilçe ve kırsal kesimde sahte diş hekimlerinin sayısı çok fazla.'' Vatandaşların ucuz olduğu için sahte diş hekimlerini tercih ettiğine dikkati çeken Güzel, ''Tedavisi ucuz görünüyor, fakat tedavi yöntemini bilmedikleri için ileride büyük tahribata yol açıyorlar. 
     Ayrıca, seyyar diş hekimliği yapanlar da var. Bunlar çantalarıyla köy köy, mahalle mahalle dolaşarak diş çekimi ve tedavisini yapıyorlar'' dedi. 
     Doç. Dr. Güzel, tespit ettikleri sahte diş hekimlerinin muayenehanelerine baskın düzenleyerek malzemelerine el koydurduklarını ve bugüne kadar 60 sahte diş hekimini savcılığa verdiklerini kaydetti. 
     Güzel, vatandaşları sahte diş hekimlerine gitmemeleri konusunda uyardı. 
     






</TEXT>
</DOC>
