<DOC>
<DOCNO> 60813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/spor/spo02.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener’de Johnson krizi 
</HEADLINE>
<TEXT>

Afrika Kupası için milli takıma çağrılan Ganalı futbolcu 2. yarıdaki 3 maçta yok 
     YUSUF KOBAL 

     AFRİKA Kupası maçları için Gana Milli Takımı’na çağrılan Johnson için yine kriz çıktı. 19 Ocak - 10 Şubat tarihleri arasında yapılacak turnuvaya gitmesi halinde ikinci yarı hazırlıklarını kaçıracak olan Ganalı futbolcu, ligdeki Samsunspor, İstanbulspor ve Ankaragücü karşılaşmalarında da yer alamayacak. Yönetim Kurulu futbolcuyu göndermemek için hemen yazışmalara başladı. 
     GEÇEN sene de grup eleme maçları için aynı problemi yaşayan Johnson, kasıtlı olarak kırmızı kart görerek İstanbul’a çabuk dönmüştü. Siyahi oyuncu Fenerbahçe’nin ligdeki durumunun kritikliğini öne sürerek milli takımdan affını istedi. Gana Federasyonu’nun talep etmesi halinde, FIFA kurallarına göre Johnson, bir hafta önceden ülkesine gitmek zorunda. 
     
Kamp uzuyor      FENERBAHÇE’NİN Antalya kampı bir gün rötarla başlarken, çalışmaların Samsunspor maçına kadar sürmesi gündeme geldi. Lorant’ın takımla geçireceği her dakikanın önemli olduğunu vurgulaması üzerine Samsunspor maçına Antalya’dan direkt olarak geçilmesi düşünülüyor. Oğuz Çetin yönetiminde antrenman yapılırken, Lorant bu akşam Antalya’ya gelecek ve yarından itibaren sahaya çıkacak. 
     
Çetin’in saha savaşı      FENERBAHÇE’NİN kamp yaptığı Clup Merit Arkadya’da, ayrıca dört takımın daha hazırlıklarını sürdürmesi nedeniyle sahaların paylaşımı problem oldu. Otel Müdürlüğü’nün yaptığı programı beğenmeyen antrenör Oğuz Çetin "Biz istediğimiz zaman çalışırız. Diğerleri kendilerine ona göre ayarlasınlar" deyince ortalık karıştı. Otelin sahibi olan yönetici Nihat Özdemir’in devreye girmesiyle sorun çözüldü. 
     
Özaydınlı’dan operasyon      ANTALYA uçaklarının dolu olması nedeniyle Fenerbahçe’nin yolculuğu, kalkışa 45 dakika kalana kadar kesinleşmedi. Asbaşkan Murat Özaydınlı ve Kulüp Müdürü Serkan Acar, dün hava-alanına giderek yetkililerle bir dizi görüşmeler yaptı. Hava şartları nedeniyle iniş - kalkışların yapılamaması üzerine bir ara çıkmaza girilmesine rağmen sonunda Antalya uçağı büyütüldü. 
     NORMALDE 17.00 uçağı ile gidecek olan Fenerbahçe kafilesinin, öğleden sonra Belek’e varmasıyla Oğuz Çetin futbolcuları çalıştırma imkanı da buldu. Antalya’da havanın açık olmasına karşın, sıcaklığın düşmesi ve sert rüzgar, çalışma şartlarını etkiledi. Kampa getirilen malzemeler arasında kondisyon çalışmasına yönelik olanların ağırlıklı olması dikkati çekti. 
     



 SPOR 


























</TEXT>
</DOC>
