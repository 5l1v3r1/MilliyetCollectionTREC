<DOC>
<DOCNO> 78191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/son/soneko07.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında geçtiğimiz hafta böyle geçti... 
</HEADLINE>
<TEXT>

     Piyasalar, inişli çıkışlı bir haftayı geride bırakırken, haftalık bazda hisse senetleri ortalama yüzde 3.18 oranında değer kazandı. 
     İMKB'de işlem gören hisse senetleri haftayı artışla kapatırken, altın ve dövizde kararsız bir seyir vardı. İstanbul serbest piyasada Türk Lirası karşısında ABD Doları'nın fiyatı yüzde 0.31, Euro'nun fiyatı yüzde 0.26 oranında arttı. 
     24 ayar külçe altının gram satış fiyatı yüzde 0.40 oranında gerilerken, Cumhuriyet altınının satış fiyatı değişmeyerek 86 milyon lirada kaldı. Yatırım fonlarının seyrini izleyen A.A Fon Endeksi ortalama yüzde 1.45 oranında artış kaydetti. 
     Mevduat faizlerinde önceki hafta sonuna göre ortalamalarda pek değişiklik olmadı. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.81, bir haftalık reponun net getirisi de yüzde 0.87 olarak gerçekleşti. 
     Uzmanlar, piyasanın 12,000 seviyesinin üzerinde hareketini devam ettireceğini ve ana direnç bölgesi konumunda bulunan 12,700-13,000 aralığının test edileceğini savunuyorlar. 
     İMKB Ulusal-Mali Endeksi 684.81 puan artarak 16,850.71 puandan 17,5.52 puana, İMKB Ulusal-Sanayi Endeksi 287.43 puan artarak 9,375.35 puandan 9,662.78 puana ve İMKB Ulusal-Hizmetler Endeksi de 23.13 puan artarak 7,261.16 puandan 7,284.29 puana çıktı. 
     Böylece, mali grup hisseleri ortalama yüzde 4.06 oranında, sanayi grubu hisseleri ortalama yüzde 3.07 ve hizmetler grubu hisseleri de ortalama yüzde 0.32 oranında değer kazandı. 
     Borsada geçen hafta işlem gören 307 hisse senedinden 161'i değer kazandı. 90 hisse senedi değer yitirirken, 56 hisse senedinin değeri değişmedi. 
     İMKB Ulusal Pazar'da geçen hafta toplam 848 milyar 488.3 milyon adet hisse senedi işlem gördü ve karşılığında 2 katrilyon 862 trilyon 957.6 milyar liralık işlem hacmi gerçekleşti. 
     İstanbul serbest döviz piyasasında alınıp satılan döviz türlerinden ABD Doları geçen hafta Türk Lirası karşısında yüzde 0.31 oranında ve Euro yüzde 0.26 oranında değer kazandılar. 
     ABD Doları'nın Türk Lirası satış fiyatı 4 bin lira artarak 1 milyon 306 bin liraya, Euro'nun satış fiyatı 3 bin lira artarak 1 milyon 146 bin liraya çıktı. 
     Bugün öğle saatlerinde İstanbul serbest piyasada ABD Doları 1 milyon 308 bin, Euro da 1 milyon 150 bin liradan satılıyordu. 
     Yatırım fonlarına katılma belgeleri bir önceki haftaya göre ortalama yüzde 1.45 oranında değer kazandı. Yatırım fonlarının fiyat seyrini izleyen A.A Bileşik Fon Endeksi 3,777 puan artarak 260,748 puandan 264,525 puana yükseldi. 
     Fonlar arasında en çok değer kazanan katılma belgeleri, yüzde 6.78'lik artışla YKB A Tipi Yapı Kredi Sigorta Özel Fon, yüzde 6.06'lık artışla Pamukbank A Tipi Değişken Fon ve yüzde 5.50'lik artışla Koçbank A Tipi Hisse Fon oldular. 
     Geçen haftanın en çok değer yitiren ilk üç katılma belgesi yüzde 1.66'lık düşüşle YKB B Tipi Yabancı Menkul Kıymetler Fonu, yüzde 1.62'lik düşüşlerle de İş Bankası B Tipi Yabancı Menkul Kıymetler Fonu ve Ata B Tipi Yabancı Menkul Kıymetler Yatırım Fonu olarak sıralandı. 
     





</TEXT>
</DOC>
