<DOC>
<DOCNO> 59835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sondun01.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Türkiye'den Suriye için arabuluculuk istedi 
</HEADLINE>
<TEXT>

     New York Times gazetesi, ''İsrail'in Suriye ile yapacağı barış görüşmeleri konusunda Türkiye'nin arabuluculuk yapmasını istediğini'' yazdı. 
     Bu yoldaki talebin, İsrail Savunma Bakanı Binyamin Ben-Eliezer tarafından, Temmuz ayında Türkiye'ye yaptığı ziyaret sırasında Cumhurbaşkanı Ahmet Necdet Sezer ile Başbakan Bülent Ecevit'e iletildiği ve kendilerinden öneriyi Suriye Devlet Başkanı Beşşar Esad'a iletmelerinin istendiği bildirildi. 
     İsrail'de yayınlanan ''Maariv'' gazetesinden alıntı yapan 'New York Times' gazetesinin haberine göre Ben Eliezer, İsrail'in, Suriye Hizbullah örgütünü kontrol altına almayı kabul ettiği takdirde, Şam hükümetiyle yeniden barış görüşmelerine başlamayı arzuladığı yolunda mesajlar verdi. 
     Habere göre, Ben-Eliezer'in yardımcılarından biri, konunun, Bakan'ın Türkiye ziyareti sırasında gündeme geldiğini doğruladı. Adı açıklanmayan yardımcı, Ben Eliezer'in bu konuyu yabancı liderlerle görüşmelerinde sürekli dile getirdiğini de ifade etti. 
     ''Maariv'' gazetesi, Ben-Eliezer'in öneriyi Ürdün Kralı Abdullah'a da aktardığını ve Kral'ın İsrail önerisini Suriye'ye ilettiğini yazdı. 
     Öte yandan, İsrail radyosu, ABD Dışişleri Bakanı'nın Ortadoğu işlerinden sorumlu yardımcısı Williams Burns'e atfen yayınladığı haberde, ''Burns, Beşşar Esad ile yaptığı son görüşmede, Suriye liderinin kendisine, İsrail ile yeni görüşmeler planladığını söylediğini açıkladı'' dedi. 
     Diplomatik kaynaklar, babası Hafız Esad gibi Beşşar Esad'ın da her türlü görüşmeden önce, İsrail'in 1967 Ortadoğu savaşından önceki sınırlara çekilme taahhüdünde bulunmasını şart koşuyor. 
     Buna karşılık İsrail, uluslararası alanda tanınan sınırların gerisine çekilmeyi kabul ediyor. Bu durumda İsrail, başlıca su kaynağı olan Celile'yi elinde tutmuş oluyor. Bu durum şimdiye kadar barış görüşmelerinin başarılı olmasını engelledi. 
     






</TEXT>
</DOC>
