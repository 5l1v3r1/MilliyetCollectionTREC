<DOC>
<DOCNO> 85906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/soneko08.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de kriz... IMF'nin istediği yasa değişikliği yapılmadı.. 
</HEADLINE>
<TEXT>

     Arjantin'de hükümet, mali suçları düzenleyen ''mali yıkıcılık yasasında'' Uluslararası Para Fonu'nun IMF istediği değişikliği yaptıramadı. 
     Tartışmalı yasanın değiştirilmesi için yapılan parlamento toplatısı öncesinde Devlet Başkanı Eduordo Duhalde'nin istifa tehdidinde bulunmasına rağmen, yasa değişikliği hükümetin ve IMF'nin değil, muhalefetin istediği biçimde oldu. 
     Devlet Başkanlığı sözcülüğünden yapılan açıklamada, Duhalde'nin IMF'nin yardımları yeniden başlatmak için şart koştuğu yasal reformların engellenmeye devam emesi durumunda görevinden ayrılmakta tereddüt etmeyeceği bildirildi. 
     Açıklamaya rağmen parlamentonun alt kanadında 8 saat süren tartışmalar sonunda benimsenen yasa değişikliği hükümetin istediği biçimde olmadı. 
     Arjantin'de 1970 ve 1980'li yıllardaki askeri yönetim sırasında çıkarılan ''mali yıkıcılık yasası'' bankacıların ''çalışma özgürlüğünü'' sınırladığı gerekçesiyle IMF'nin muhalefetiyle karşı karşıya bulunuyor. 
     IMF, Arjantin'e kredi musluklarını yeniden açmak için, ''mali yıkıcılık yasası'' ile iflas yasasının kaldırılmasını ya da değiştirilmesini istiyor. 
     Parlamentonun alt kanadında ele alınan yasada yapılan değişikliklerin hükümetin ve IMF'nin istediği doğrultuda olmadığı, milletvekillerinin, muhalefetin isteği doğrultusunda yasanın özüne dokunmadan yüzeysel değişikliklerle yetindiği bildiriliyor. 
     Yasanın bu şekilde değiştirilmesinin IMF'yi ikna etmeyeceği kaydediliyor. 
     Öte yandan ekonomik krizin yol açtığı toplumsal huzursuzluklara sahne olan Arjantin'de polis öldürmenin cezası ağırlaştırıldı. 
     Kongre'den geçen yeni yasayla polis öldürmek ''özel suç'' kapsamına alınarak cezası azami 25 yıldan ömür boyu hapse çıkarıldı. 
     Yasa önerisini hazırlayanlar arasında bulunan Peronist Senatör Eduardo Menem, ülkedeki karışık ortamda polis öldürmenin rutin bir uygulama halini aldığını belirterek polislerin korunması için polis öldürmenin cezasının ağırlaştırılmasının şart olduğunu söyledi. 
     Menem, ''millet, polisi sırf polis olduğu için öldürüyor'' diyerek yasal değişikliği savundu. 
     Arjantin'de mali çöküşü izleyen ayaklanmalarda çok sayıda polis hayatını kaybetmişti. 
     





</TEXT>
</DOC>
