<DOC>
<DOCNO> 63063 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/siyaset/siy02.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye din savaşlarını önledi’ 
</HEADLINE>
<TEXT>

Gezisinin son gününde New York’ta önce İkiz Kuleler’in enkazına giden Ecevit, Türkevi’ni ziyaretinde de Türkiye’nin önemini anlattı 
     SEMA EMİROĞLU New York 

     Başbakan Bülent Ecevit, "Türkiye 11 Eylül’ün ardından etkili biçimde devreye girmeseydi dünyada dinler çatışma çıkabilirdi" dedi. 
     ABD’ye yaptığı resmi gezinin son durağında dün New York’a gelen Ecevit, 11 Eylül saldırılarında yerle bir olan Dünya Ticaret Merkezi’nin İkiz Kuleleri’nin enkazının bulunduğu bölgeye gitti. New York’un yeni Belediye Başkanı Michael Bloomberg’le birlikte "Sıfır Zemin" olarak adlandırılan ve yerüstündeki enkazın hemen hemen bütünüyle kaldırıldığı bölgeyi gezen Ecevit, olayda ölenlerin anısına saygı duruşunda bulundu ve tahsis edilen platforma çelenk koydu. 
     Daha sonra BM gökdeleninin karşısındaki Türkevi binasına gelen Ecevit, burada ABD’deki Türk - Amerikan toplumunun önde gelen üyeleri ve dernek temsilcilerinin katıldığı kalabalık bir topluluğa hitap etti. Washington gezisinden son derece memnun olduğunu ve bu ziyaret sırasında ilk kez şimdiye kadar güçlenerek devam eden Türk - Amerikan stratejik işbirliğinde eksik olan ekonomik ve ticaret boyutu katıldığını vurgulayan Ecevit, 11 Eylül’den sonra "Türkiye’nin yıldızının parladığını" kaydetti. Ecevit şöyle konuştu 
     
     Yıldızımız parladı 
     "Bu gezinin özellikle New York bölümü bizim için acı anılarla da dolu. Dünya Ticaret Merkezi’nin İkiz Kuleleri’ni ziyaret ettik. Tabii bu insanda büyük vicdan azapları ve acılar uyandıran bir olay. Tarihte eşi görülmemiş bir vahşet örneği. Fakat bunun bütün insanlığa bir yararı da oldu. 11 Eylül faciasına duyulan tepkinin sonucu olarak bütün dünyada terörizme karşı mücadele bayrağı açıldı. Eğer 11 Eylül olayının ardından Türkiye Cumhuriyeti, etkili biçimde devreye girmiş olmasaydı, dünyada belki de bir din savaşı, dinler çatışması ortaya çıkmış olacaktı. Fakat Türkiye’nin yıldızı bir anlamda parladı ve halkın büyük çoğunluğu müslüman olan Türkiye, İslam’ın aynı zamanda demokrasiyle, laiklik ve çağdaşlıkla bağdaştırılabileceğini ortaya koymuş oldu. Şimdi bir çok islam ülkesinin önde gelen yöneticileri de bunu Türk modeli olarak selamlıyorlar. Bunun ilk bilincine varan devlet adamlarından biri ve başlıcası da sayın ABD Başkanı George W. Bush’tur." 
     
Saygı duruşunda bulundular...      Başbakan Ecevit ve beraberindeki heyet, 11 Eylül saldırılarıyla yerle bir olan Dünya Ticaret Merkezi’nin enkazını ziyaret etti. Bu ziyaretle Türkiye’nin terörizme karşı verilen uluslararası mücadelede ABD’nin yanında olduğunu bir kez daha vurgulayan Ecevit, bin yılın terör saldırısında yaşamlarını kaybedenlerin anısına enkaza kırmızı - beyaz karanfillerden oluşan bir çelenk koydu ve saygı duruşunda bulundu. Saygı duruşunun ardından enkazı üzgün bir şekilde gezen Ecevit, bir itfaiyeciyle bir polise, Türk itfaiye kaskı ve Türk polisi şapkasını hediye etti. 
     



 SİYASET 















</TEXT>
</DOC>
