<DOC>
<DOCNO> 81709 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur01.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Af yasası aynen geçecek" 
</HEADLINE>
<TEXT>

     Adalet Bakanı Hikmet Sami Türk, şartla salıverilme kanununun bir özel af yasası olmadığını ifade ederek, "Kanunların yorumlanmasında yasa koyucunun iradesinden hareket etmek gerekir. Hiç kimse kendi görüşünü yasa koyucunun iradesi yerine koyamaz" dedi. 
     Bakan Türk, Azerbaycan Adalet Bakanı Fikret Memmedov'un davetlisi olarak resmi bir ziyaret için Azerbaycan'a gitti. 
     Bakü'ye hareketinden önce Atatürk Havalimanı'nda gazetecilerin sorularını yanıtlayan Bakan Türk, ANAP Milletvekili Yaşar Topçu'nun kendisini istifaya çağırmasıyla ilgili olarak, "Biz TBMM'nin güveniyle görev başında olan bir hükümetin üyesiyiz. Bir milletvekilinin öyle bir düşünce öne sürmesi bizim çalışmalarımızı etkilemez. Biz çalışmalarımıza aynı inanç ve kararlılıkla devam ediyoruz" dedi. 
     "Af Yasası TBMM'den aynen geçecek mi" şeklindeki soru üzerine "Elbette" karşılığını veren Bakan Türk, şöyle konuştu 
     "Kanunların yorumlanmasında yasa koyucunun iradesinden hareket etmek gerekir. Hiç kimse kendi görüşünü yasa koyucunun iradesi yerine koyamaz. Kaldı ki, Anayasa Mahkemesi de bu kanunla ilgili değerlendirmesinde, her ne kadar kararının bir yerinde, 'burada koşula bağlı toplu bir özel af söz konusudur' görüşünü ifade etmişse de kararın başka yerlerinde özel af niteliği ağır basan kendine özgü bir düzenleme olduğunu belirtmiştir. Bir kavramın kendine özgü olması diğer kavramlardan farklı olması demektir. Dolayısıyla, Anayasa Mahkemesi kararı esas alındığında yine Anayasamızın 87. maddesindeki 5'te 3 çoğunluğu gerektiren bir genel veya özel af söz konusu olmadığı anlaşılmaktadır." 
     





</TEXT>
</DOC>
