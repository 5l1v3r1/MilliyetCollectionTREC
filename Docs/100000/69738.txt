<DOC>
<DOCNO> 69738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/spor/spo07.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MiSiLLEME 
</HEADLINE>
<TEXT>

Almanya’nın tek pasaport kuralına karşılık, bu ülkedeki Türk takımları desteklenecek, antrenörler eğitilecek 
     BİLAL MEŞE 

     ALMANYA’NIN, alt yapılara alınacak Türk oyunculara tek pasaport kuralı getirmesi Futbol Federasyonu’nu ayağa kaldırdı. Federasyon, Almanya’daki yetenekli Türk oyuncularından yararlanmak için önlem alacak. İlk etapta seminerler düzenlenecek ve bu ülkedeki antrenörler eğitilecek. Federasyon bünyesinde çalışan altı kadrolu antrenör ve Almanya’daki 20’ye yakın fahri antrenör, bu seminerlerde görev yapacak. 
     FEDERASYON, Almanya liglerinde mücadele eden Türk takımlarına her konuda destek verecek, gerektiği takdirde malzeme yardımı yapacak. Ayrıca başta dört büyük kulüp olmak üzere Süper Lig’de mücadele eden diğer takımların kapısı çalınacak, Almanya’da pilot takım seçmeleri konusunda destek istenecek. Büyük kulüplerin teklife sıcak baktıkları, belirlenecek pilot takımlara her türlü destek verecekleri belirtildi. 
     GENÇ Milli Takımlar Sorumlusu Gündüz Tekin Onay, Almanya’da belirlenecek pilot takımlarında yetenekli futbolcuların eğitileceğini ve Türk futboluna kazandırılacağını söyledi. Onay, Almanya’nın sürpriz çıkışına karşılık gurbetci gençlerin, Türk futboluna kazandırılması için bu ülkenin dışında Belçika ve Hollanda’da kurulu bulunan Türk takımlarlarıyla da yakından ilgileneceklerini sözlerine ekledi. 
     



 SPOR 






























</TEXT>
</DOC>
