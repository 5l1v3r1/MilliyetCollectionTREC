<DOC>
<DOCNO> 70141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/spor/spo01.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Gönül borcu 
</HEADLINE>
<TEXT>

Teknik Direktör Christoph Daum, kulüp ile kendisi arasında manevi bir bağ bulunduğunun altını çizdi ve "Beşiktaş benim için gönül işi" diye konuştu 
     BEŞİKTAŞ’IN hocası Daum, Siyah - Beyazlı ekibi çalıştırmaktan keyif aldığını açıkladı. Alman çalıştırıcı, "Benim için Beşiktaş bir gönül işidir" ifadesini kullandı. Takımda büyük bir sorun yaşanmadığını belirten Daum, "Her işte ve ailede olabileceği gibi aramızda da fikir ayrılıkları olabilir. Ancak biz bir bütünüz ve Beşiktaş’ın başarısı için çalışıyoruz. Beş ayda sadece bir kez kaybettik ve zirveye çıktık" dedi. 
     FUTBOLUN sürprizler oyunu olduğuna dikkat çeken Daum, "Başarılar yapılması gereken ödevleri bir sisin ardına sakladığında hatalar gizlice ortaya çıkar. Futbol daima sınırlarda oynanan bir oyundur" diye konuştu. Daum, zirve yarışı konusunda da, "Bu yöndeki teoriler sadece hipotez olmaktan öteye gidemez. İddialar mevcut gerçekler ile uyum içinde olmalı. Bu arada sürprizler de futbolun tadını oluşturur" ifadelerini kullandı. 
     TEKNİK Direktör Daum, Galatasaray’ın başarısının küçümsenemeyeceğini de belirtip, şöyle devam etti "Galatasaraylı birçok yöneticinin aksine ben Türkiye’nin bu başarıyı kıskandığı görüşünde değilim. Galatasaray’ın kazandığı puanlarla Türkiye’nin UEFA sıralamasında 7. sırada yer aldığını, bu sayede daha çok kulüp ile kupalara katılabildiğimiz gerçektir. Herkes başarı ister, ama diğerlerine de saygı göstermek gerek". 
     
Demir’in istifası kabul edilmedi      MALİ Kongre’deki konuşmasının ardından üyelerden büyük tepki alan Nevzat Demir, dün istifasını Beşiktaş yönetimine gönderdi. Kararından dönmesinin söz konusu olmadığını yineleyen Demir, "Beşiktaşlı sonradan olunmaz, doğulur. Ben Beşiktaşlı olarak doğanlardanım. Ancak şartlar bunu gerektirdi" dedi. Yönetim kurulu, yapılan protestoları haksız ve çirkin olarak değerlendirip, Demir’in istifasını kabul etmeyeceğini duyurdu. 
     
Ahmet Dursun’a forma      KOCAELİSPOR maçında tek forvet olarak İlhan Mansız’ı sahaya süren Daum’un, Yimpaş Yozgat karşılaşmasında Ahmet Dursun’u yine golcü futbolcunun yanına monte edeceği bildirildi. Alman hoca, zorlu mücadelede ofansa dönük taktik belirleyecek. 
     BEŞİKTAŞ Teknik Direktörü Christoph Daum, Bayram’ı yedeğe çekerek, Ahmet Dursun’a forvette şans verecek. İyileşen Ali Eren de, cezalı Ronaldo’nun yerine görev alacak. Tecrübeli futbolcu liberodaki boşluğu doldurmaya çalışacak. 
     
Kartal gençleşti      BEŞİKTAŞ Kulübü’nün araştırmasında yeni katılan üyelerin çok daha genç olduğu, bayanların ilgisinin arttığı ve eğitim düzeyinin de yükseldiği ortaya çıktı. Resmi internet sitesi "www.besiktasjk.comödaki araştırmaya göre kulüpte üyelerin özellikleri konusunda büyük değişim yaşandı. Bayanların oranı yüzde 9’dan 18’e çıkarken, eski üyelerin 41 - 60 yaş grubu dağılımı yeni üyelerde 31 - 40 düzeyine geldi. 
     



 SPOR 
























</TEXT>
</DOC>
