<DOC>
<DOCNO> 87393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/soneko07.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Halıcılık Doğu'daki kızların ekmek kapısı oldu 
</HEADLINE>
<TEXT>

     Sümer Halı İşletme Müdürlüğü'nce Doğu ve Güneydoğu Anadolu bölgelerinde genç kızların istihdam edilmesi amacıyla kurduğu halı atölyelerinde çalışan kızların sayısı çığ gibi büyüyor. 
     Sümer Halı Diyarbakır İşletme Müdür Vekili A. Baki Savar, A.A muhabirine yaptığı açıklamada, bölge genelinde işletmelerine bağlı toplam 440 atölyenin bulunduğunu belirterek, 4 bin 800 tezgahın yer aldığı bu atölyelerde toplam 12 bin 500 genç kızın çalıştığını söyledi. 
     Halı atölyelerinin il merkezlerinni yanı sıra ilçe, köy ve hatta mezralarda bile bulunduğunu anlatan Savar, şöyle dedi 
     ''Bölgedeki genç kızlar maalesef atıl iş gücü konumundaydılar. Bu genç kızlarımızın üretken hale getirilmesi amacıyla bu tezgahlar kuruldu. Halı atölyeleri, istihdamın yanı sıra çalışanlarına sosyal ve ekonomik katkı da sağlıyor. Çalışan genç kızlara ödenen bir yıllık ücretin toplam tutarı 8 trilyon liradır. 16 yaşından büyük kızların halı dokumasına imkan sağlıyoruz. ' Savar, bu halı atölyelerinde sadece Hereke halının üretildiğini, yıllık üretilen halı değerinin 14 trilyon lirayı, miktarının 40 bin metrekareyi aştığını ifade ederek, bölgede üretimi yapılan Hereke halılarının aralarında Suudi Arabistan, ABD, Almanya ve Japonya'nın da bulunduğu çok sayıda ülkeye ihraç edildiğini kaydetti. 
     Atölye sayısının artırılması için çalışmalarda bulunduklarını anlatan Savar, şöyle konuştu 
     ''Halı atölyesinde çalışmak isteyen binlerce genç kız var. Ancak, uygun atölyeler buldukça açıyoruz. İlk zamanlarda kızlar pek ilgi göstermediler. Daha sonra işten para kazandıklarını görünce büyük rağbet olmaya başladı. Atölyelerde şuanda 500 öğretici usta ile 35 kadrolu öğretmen görev yapıyor. Üretimler bunların denetiminde gerçekleştiriliyor. Yurtdışından bölgede üretilen Hereke halısına büyük ilgi var. Valilikler ve kaymakamlıklar atölyelere büyük destekleri var. Atölyede çalışan genç kızlara zaman zaman çeşitli yardımlarda bulunuyorlar.'' Savar, atölyelerde çalışmanın kızların sosyalleşmesine büyük katkı sağladığını vurgulayarak, ''Kızlar para kazandığı için erkekler de onlarla evlenmek istiyorlar. Evlilik konusunda çalışan kızlara bölgede ilgi arttı'' diye konuştu. 
     





</TEXT>
</DOC>
