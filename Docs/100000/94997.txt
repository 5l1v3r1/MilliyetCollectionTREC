<DOC>
<DOCNO> 94997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/guncel/gun05.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Vurgun’a 10 milyar kefalet 
</HEADLINE>
<TEXT>

Bayındırlık Bakanlığı eski Müsteşar Yardımcısı Sedat Aban’ın da aralarında bulunduğu "Vurgun" davasının 6 tutuklu sanığı 10’ar milyar kefaletle tahliye edildi 
     ANKARA Milliyet 

     DGM Yasası’nın değiştirilerek "çete" suçunun DGM kapsamından çıkarılmasının sonuçları bir bir alınıyor. Ankara 1’inci Ağır Ceza Mahkemesi’nde görülen ve Bayındırlık ve İskan Bakanlığı’ndaki yolsuzluk soruşturmasının ardından açılan "Vurgun" davasının 6 tutuklu sanığı, kefaletle tahliye edildi. 
     Dünkü duruşmaya, Bayındırlık ve İskan Bakanlığı eski Müsteşar Yardımcısı Sedat Aban’la birlikte tutuklu sanıklar eski Yapı İşleri Genel Müdür Yardımcısı İlkutlu Gönülal, eski Yeterlilik Komisyonu Başkanı Mehmet İnce, eski ihale bürosu işçisi Fethi Soydan, Pırlanta İnşaat’ın sahibi Mustafa Eriş ve elemanı İbrahim Mithat Eşmeli ile 3 tutuksuz sanık ve avukatları katıldı. Sanıklar ve avukatları suçlamaları kabul etmezken Aban’ın avukatı Ceyhan Mumcu, delillerin toplandığını belirterek müvekkilinin tahliyesini istedi. 
     Savcı Yalçın Erkumay da, sanıkların tutuklu kaldıkları süreyi gözönüne alıp salıverilmelerini istedi. Mahkeme, sanıkların tutuklu kaldıkları süre ve delillerin toplanmasını göz önünde bulundurarak 10’ar milyar lira kefaletle tahliye kararı verdi. Tutuksuz yargılanacak sanıkların yurtdışına çıkışı ise yasaklandı. Böylece davanın 16’ncı duruşması sonucunda tutuklu sanık kalmadı. 
     



 GÜNCEL 















</TEXT>
</DOC>
