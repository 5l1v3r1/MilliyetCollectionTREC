<DOC>
<DOCNO> 94452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sonspo04.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Bordo Mavililer Almanya'da... 
</HEADLINE>
<TEXT>

     Yeni sezon hazırlıklarının ikinci etabını Hannover'de sürdürecek olan Trabzonspor, Almanya'ya gitti. 
     Trabzonspor Genel Sekreteri Mahmut Ören, bordo-mavililerin Almanya kampına gitmek için geldiği Trabzon Havaalanı'nda basın mensuplarının sorularına yanıtladı. 
     Ören, Burhan konusuyla ilgili bir soruya, Burhan ile görüşmelerini transfer döneminde yaptıklarını ifade ederek, ''Ama bugün aramızda olan sözleşmeye rağmen Burhan'ın başka bir talebi oldu. Oysa ki o talebi biz kulüp prensiplerine göre kendisine izah etmiştik. Burhan ile olumlu veya olumsuz bu konuyu bitireceğiz. Belki de olumsuz olarak bitireceğiz'' dedi. 
     Futbolcu alacakları ile ilgili haberlerin gerçeği yansıtmadığını da ifade eden Ören, ''Bu haberler çok üzücü. Burhan haricinde hiçbir problem yok. Yönetime geldikten sonra bir takım sıkıntıları hallederken sporcuların üst seviyede ödemelerini yapmaya çalışıyoruz. 
     Kimle ne konuşmuşsak, taahhüt ettiğimiz şekilde kendilerine verdik. 
     Ama o arkadaş herhalde bir hata yapmıştır. Kendisinin özür dileyerek bu hatasını düzelteceğini tahmin ediyoruz'' diye kaydetti. 
     Ören, Burhan ile görüşmeler yapacaklarını, bu nedenle Almanya kampına katılamayacağını da ifade etti. 
     Trabzonspor'da kimin kaptan olacağı konusundaki bir başka soruya da Ören, ''Trabzonspor'dan Hami ve Osman ayrıldıkları için gelen bir sıra var. Ama ben kaptanlığı bir problem görmüyorum, çünkü arkadaşlık, birbirine bağlılık üst seviyede. Tam bir kolej takımıyız. Metin, Gerede kampında yoktu, onun için Gökdeniz kaptan olarak görev yaptı'' dedi. 
     Trabzonsporlu futbolculardan Hasan da yaptığı açıklamada, kulübü ile arasında para probleminin olmadığını ifade ederek, ''Bu konuda söylentiler var. Ama ben gerekirse Trabzonspor'da bedava da oynarım'' diye kaydetti. 
     Hüseyin ise, kulüp ile kendisi arasında hiçbir problem olmadığını vurgulayarak, ''Arkadaşlarımın da böyle bir probleminin olduğunu zannetmiyorum'' dedi. 
     Hüseyin, kendisinin Trabzonspor'da boş mukaveleye imza attığını, kulüple arasında kesinlikle para konusunun olmadığını ifade etti. 
     Metin ise yönetimden kendisine kaptanlık konusunda bir teklifin geldiğini belirterek, ''Ben kaptanlığın Gökdeniz'den alınıp bana verilmesini kabul edemem. Kaptanımız Gökdeniz'dir'' diye konuştu. 
     





</TEXT>
</DOC>
