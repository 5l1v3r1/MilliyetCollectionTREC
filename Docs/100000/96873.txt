<DOC>
<DOCNO> 96873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/dunya/dun02.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaşın ayak sesleri 
</HEADLINE>
<TEXT>

İngiltere yedekleri askere çağırıyor      ABD’nin Irak operasyonu öncesinde İngiliz Savunma Bakanlığı kilit önem taşıyan yedekleri göreve çağırmaya hazırlanıyor. 
     The Daily Telegraph gazetesi, NATO içindeki bazı İngiliz birliklerinin geri çağrılması ve bazı NATO tatbikatlarının iptal edilmesi ya da süresinin kısaltılmasının söz konusu olduğunu bildirdi. Gazete, İngiliz yetkililerin Irak operasyonuyla ilgili hazırlıklarını, operasyona çok büyük askeri destek verme planına göre yaptıklarını yazdı. 
     
     Tatbikatlara katılmayacak 
     Bu çerçevede kara birlikleri, deniz savaşı için hazırlanacak bir filo ve bazı savaş uçaklarının hazırlandığını öne süren gazete, İngiliz askerlerinin operasyona hazırlanabilmek için sonbaharda Almanya ve Ukrayna’da yapılması planlanan tatbikatlara katılmayacaklarını kaydetti. Polonya’daki bir tank tatbikatına gidecek zırhlı birliğin geri çekildiğini belirten Daily Telegraph, göreve ilk etapta çağrılacak yedekler arasında, pilotlar, doktorlar ve diğer sağlık personeli ile istihbaratçılar, özel birlik mensupları ve benzeri kilit öneme haiz kişilerin bulunacağını bildirdi. 
     
Haaretz Irak’a operasyon kasımda      İsrail’de yayımlanan Haaretz gazetesi, Fransız hükümetindeki üst düzey kaynaklara dayanarak, ABD’nin olası Irak operasyonunun önümüzdeki aylarda, hatta kasım ayındaki Kongre seçimi öncesinde olabileceğini öne sürdü. 
     Haaretz’in internette yayınlanan sayfasında yer alan haberde, Fransız kaynakların bu görüşünün, Amerikan Ulusal Güvenlik Danışmanı Condoleezza Rice’ın Fransa Dışişleri Bakanı Dominique de Villepin’le bu ay yaptığı görüşmeye dayandığı aktarıldı. Fransız kaynaklara göre, Rice, ABD Başkanı George Bush’un Saddam’ı ’yakında’’ devirme kararlılığını vurguladı. 
     
     Dezenformasyon 
     Haberde, Fransız uzmanların, Amerikan askerlerinin konuşlandırılması ve operasyon hazırlıklarının güçlükleri hakkındaki yaygın haberlerin, saldırının zamanı, yeri ve yöntemi hususunda taktik şaşırtma sağlamaya yönelik bir dezenformasyon anlamına geldiği kanaatinde olduğu belirtildi. Haberde, Bush, Teksas’taki çiftliğinde tatil yaptığı sırada, ağustos ortasında, CIA destekli özel kuvvetler operasyonu ve hava saldırısı düzenlenmesinin Fransa için sürpriz olmayacağı ifade edildi. 
     



 DÜNYA 











</TEXT>
</DOC>
