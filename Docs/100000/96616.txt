<DOC>
<DOCNO> 96616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/sontur01.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş ''Arkadaşlarıma destek vermeye devam edeceğim'' 
</HEADLINE>
<TEXT>

     Devlet Bakanı Kemal Derviş, eski Başbakan Yardımcısı Hüsamettin Özkan ve eski Dışişleri Bakanı İsmail Cem ile yediği yemeğin ardından yaptığı açıklamada, birbirlerine destek vererek ortak çözüm aradıklarını belirtti. Derviş, "Ben de arkadaşlarıma aynı desteği vermeye devam edeceğim" dedi. 
     Derviş, Kuleli Sokak'taki Mahzen Restoran'da, eski Devlet Bakanı ve Başbakan Yardımcısı Özkan ve eski Dışişleri Bakanı Cem ile biraraya geldi. 
     Derviş, yaklaşık 3 saat süren yemekli toplantının ardından İsmail Cem ile birlikte, gazetecilere açıklamada bulundu. 
     Türkiye için yararlı olan neyse onu yapmaya çalıştıklarını ifade eden Kemal Derviş, "Bunun da en doğru yolunu araştırıyoruz. Böyle olmaz, şöyle olmaz. Çeşitli seçenekler, çeşitli yaklaşımlar var. Hepsini değerlendiriyoruz. Aynı zamanda acele etmemek gerekir, hata yapmamak gerekir" diye konuştu. 
     Son siyasi belirsizlikler nedeniyle ekonomideki sorunların ağırlaştığını söyleyen Derviş, bütün bu olumsuzluklara rağmen son 2 ayda yükselen faizlerin ekonomiye bir yük getirdiğini, bu yükü azaltmak için bir an önce büyümenin sağlanması gerektiğini kaydetti. 
     Derviş, büyümenin sağlanmaması halinde, ileride hükümete kim gelirse gelsin, bunun acısını Türkiye'nin çekeceğini ifade etti. 
     İsmail Cem de gelişmeleri birlikte değerlendirdiklerini ifade ederek, "Çok olumlu düşüncelerimizi, Türkiye'yi daha da büyütmek, daha da güzelleştirmek yolunda, ortak aklın düşüncelerini paylaştık, pekiştirdik" dedi. 
     





</TEXT>
</DOC>
