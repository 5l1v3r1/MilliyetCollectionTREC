<DOC>
<DOCNO> 76467 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur19.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet Partililer Filistin'e gidiyor 
</HEADLINE>
<TEXT>

     SP, İsrail'in Filistin'e yaptığı saldırıyı yerinde incelemek, Filistin Devlet Başkanı Yaser Arafat ile görüşmek ve Filistin halkına moral vermek amacıyla beş kişiden oluşan bir heyeti, 6 Nisan Cumartesi günü bölgeye gönderiyor. 
     SP Genel Başkan Yardımcısı Temel Karamollaoğlu, konuyla ilgili TBMM'de düzenlediği basın toplantısında, Adana Milletvekili Ali Gören başkanlığındaki heyette, Kocaeli Milletvekili Mehmet Batuk, İstanbul Milletvekili Mukadder Başeğmez, Van Milletvekili Fethullah Erbaş ile eski devlet bakanlarından Hasan Aksay'ın bulunacağını bildirdi. 
     Heyetin Türkiye'ye dönüş tarihinin belli olmadığını, görüşmelere bağlı olarak bu tarihin kesinleşeceğini ifade eden Karamollaoğlu, şöyle konuştu 
     ''Öncelikle, Filistin'de yaşanan katliama maruz kalan Filistin halkına destek vermek amacıyla bu ziyaret yapılmaktadır. Bu ziyaret farklı değerlendirilmemelidir. Biz antisemitik musevi aleyhtarı 
     olmadık, antisiyonist olduk, İsrail'in tavırlarını benimsemedik.'' Karamollaoğlu, bölgeye gidecek heyetin sadece Arafat ve Filistinli yetkililerle görüşmekle yetinmeyip İsrail tarafıyla da görüşme arzusunda olduğunu kaydetti. Temel Karamollaoğlu, heyetin, İsrail Dışişleri Bakanı Şimon Perez ile de görüşmeyi amaçladığını bildirdi. İsrail'in BM kararlarını kabul etmesine rağmen bunları uygulamadığını da belirten Karamollaoğlu, heyetin yapacağı ziyarette, barışın, adil adaletle sağlanabileceğinin de vurgulanacağını kaydetti. ''Arafat ile görüşmede zorlanacağınızı düşünmüyor musunuz '' sorusu üzerine Karamollaoğlu, ''Bizim heyet, gönüllü heyetler arasında değil. Bir siyasi heyet. O yüzden görüşmemize mani bir şey çıkacağını zannetmiyorum'' dedi. Karamollaoğlu, ''Güvenlik konusunda bir endişe duymuyor musunuz '' sorusu üzerine de ''Büyükelçiliğimiz gerekli tedbirleri zaten alacaktır. Ancak arkadaşlarımız da gittikleri yerin farkında ve gönüllü olarak heyette yer almışlardır'' görüşünü ifade etti. 
     






</TEXT>
</DOC>
