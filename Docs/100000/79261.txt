<DOC>
<DOCNO> 79261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun15.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz Mahkemesi "PKK terör listesinde kalacak" 
</HEADLINE>
<TEXT>

     Türkiye'de 30 binden fazla masum insanın yaşamına malolan terör örgütü PKK ile Merkezi İran'da bulunan Halkın Mücahidleri örgütünün, İngiltere'de Yüksek Mahkeme'ye başvurarak 2000 yılında çıkartılan Terörle Mücadele Yasası gereği faaliyetlerinin yasaklanmasına karşı itirazları reddedildi. 
     Yüksek Mahkeme'nin önceki gün aldığı kararda, söz konusu örgütlerin, dönemin İçişleri Bakanı Jack Straw tarafından hazırlanan 23 örgütün yer aldığı ''terörist örgütler listesi''nde bulunmalarına 
     yönelik karşı çıkışlarının haklı bulunmadığı belirtildi. 
     Basının dikkatinden kaçırılan, yeri ve saati konusunda hiçbir zaman net bilgi verilmeyen davada, örgütlerin bu listeden çıkarılmayı ve İngiltere'deki faaliyetlerine yeniden izin verilmesini istedikleri, ancak Yüksek Mahkeme Yargıcı'nın İçişleri Bakanlığı tarafından hazırlanan listenin ''yeniden gözden geçirilmesi'' için bir sebep görmediğini bildirdiği ifade ediliyor. 
     Söz konusu yasaklı örgütler, açtıkları davayı İnsan hakları Kanunu'na dayandırırken, İngiliz hükümetinin, köktenci ve fanatik gruplarla baskıcı rejimlere karşı demokrasi mücadelesi veren gruplar arasında ayrım yapamadığını iddia ediyorlardı. 
     Bilindiği gibi İngiltere İçişleri Bakanlığı, 2000 yılının Mart ayında Terörle Mücedele Yasası gereği 23 örgütün İngiltere'deki faaliyetlerini, bu örgütlerin terörizme yardım ve destek verdikleri gerekçesiyle yasaklamıştı. 
     Bu örgütler arasında yer alan terör örgütleir PKK ve DHKP-C de, diğerleri gibi isim kullanarak gösteri ve yürüyüş yapma, bağış toplama ve benzeri her türlü faaliyetten men edilmişti. Bu örgütlere üye olan kişiler de yasanın gözünde ''suçlu'' addedilmişti. 
     





</TEXT>
</DOC>
