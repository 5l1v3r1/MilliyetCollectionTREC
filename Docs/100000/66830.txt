<DOC>
<DOCNO> 66830 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/ekonomi/aeko.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İşadamlarına bakan fırçası 
</HEADLINE>
<TEXT>

Sanayi Bakanı Tanrıkulu, yeni düzenlemeleri eleştirerek Devlet bitmiştir’ diyen işadamlarına Yasaları bile bilmiyorsunuz. Konuşurken boğazınız dokuz boğum olacak’ yanıtını verdi 
     MERT İLKUTLUĞ DHA İzmir 

     İzmir’de düzenlenen Türkiye Odalar ve Borsalar Birliği TOBB konsey toplantısı işadamları ile Sanayi ve Ticaret Bakanı Ahmet Kenan Tanrıkulu’nun tartışmasına sahne oldu. 
     Üreticiler Şeker Kurulu ile Türkiye’de şeker pancarı üretiminin biteceğini savunurken, bir bölümü Endüstriyel Bölgeler Kanunu ile mevcut organize sanayi bölgelerine haksızlık yapıldığını öne sürdü. Konsey üyesi Ahmet Ertem de "Türkiye’de devlet bitmiştir" dedi. 
     Eleştiriler üzerine söz alan Tanrıkulu, "Bu kürsü insanı bazen yüceltir de alçaltır da’’ dedi. Her konuşmasını 10 günde hazırladığını ancak, işadamlarının yasaları bile dikkatle incelemediğini belirten Tanrıkulu, "Boğazınız dokuz boğum olacak. Devlet bitmiştir’i ne söylerim ne de söyletirim. Sizler de bu devletin, nizamın parçasısınız. TOBB Başkanı da benim memurum gibi siyah plakalı arabaya biniyor bunları unutmayın’’ dedi. "Türkiye’de şekeri ve şekerpancarını bitirdiniz’’ eleştirilerinin haksız olduğunu savunan Tanrıkulu, şeker tüketiminin artmamasına rağmen 12.5 milyon kilo kota verdiklerini ve Şeker Kurulu’nda her kesimden temsilciler bulunduğunu söyledi. Tanrıkulu, "Şekerin neresi bitmiş Bazı şeyler tevatür noktasına geliyor ona üzülüyorum. Endüstri Bölgeleri Kanun Tasarısı da ayrımcılık yapan yasa değil. Bu yasaya göre uygun Organize Sanayi Bölgeleri de endüstri bölgesine çevrilebilir. Kanunları iyi okuyun’’ dedi. 
     
     Dalgada boğulmayalım’ 
     TOBB Başkanı Rifat Hisarcıklıoğlu da "Sabit kur politikasını başarıya ulaştıramayıp itibar kaybeden Merkez Bankası’nın dalgalı kurun dalgasında boğulup gitmemesi için piyasalara gerekli güveni vermesi konusunda uyarmayı görev sayıyorum’’ dedi. 
     Vergi oranlarında indirime gidilmesini isteyen Hisarcıklıoğlu, "Vergi reformu, IMF’yi memnun etmek için değil, sağlıklı kamu geliri politikası oluşturabilmek ve iş alemini kucaklamak için yapılmalıdır’’ dedi. 
     
     Fakirlik artırılmasın’ 
     Konsey toplantısı sonrası yayınlanan "Sonuç Bildirgesi’’nde "Yatırım - üretim - ihracat hamlesi’’ başlatılması istendi. Bankacılık sektörüne tanınan ayrıcalıkların reel sektöre de tanınması istenirken, "Reel ekonomiyi desteklemeye yönelik kalıcı programlar istiyoruz’’ denildi. 
     IMF ile işbirliğinin reel ekonomiyi kilitleyecek ve fakirleşmeyi arttıracak tarzda oluşmasının kabul edilmeyeceği vurgulandı. 
     Bildirgede dev firmaların, BİT ve kamu vakıflarının oluşturduğu haksız rekabetin ve bankaların hakim durumlarını iş dünyası aleyhine kullanmasının engellenmesi istendi. 
     Bildirgede "Vergi tabana yayılmalı, beş farklı KDV oranı ikiye indirilmeli. Kayıtdışı ekonomi vergilendirilmeli, Sermaye Piyasaları İstikrakı Fonu’ kurulmalı. Özelleştirme özel sektörün görüşlerine göre yapılmalı ve mevzuat basitleştirilmeli’’ denildi. 
     



 EKONOMİ 




















</TEXT>
</DOC>
