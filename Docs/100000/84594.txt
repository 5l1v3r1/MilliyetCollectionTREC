<DOC>
<DOCNO> 84594 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/sonspo08.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter, defansını Paraguaylı Gamarra ile güçlendirdi 
</HEADLINE>
<TEXT>

     İtalya'nın F.C İnter takımı, Yunanistan'ın AEK Atina takımında oynayan Paraguaylı defans oyuncusu Carlos Alberto Gamarra'yı transfer etti. 
     31 yaşındaki Paraguaylı futbolcunun İnter ile 2 yıllığına sözleşme imzaladığı bildirildi. 
     Yunanistan'da yabancı dil sıkıntısı çektiğini belirten Gamarra, en azından Milano'da bu sorununun olmayacağını söyledi. 
     Paraguay Milli Takımı'nda da oynayan Gamarra, İtalyan basınındaki demecinde, İnter Teknik Direktörü Hector Cuper'in çok başarılı ve kaybetmeyen biri olduğunu ifade etti. 
     Geçen sezon özellikle defansta büyük problemler yaşayan İnter'in Paraguaylı oyuncu ile bu açığını kapatacağı belirtiliyor. 
     Bu arada, İnter'in defansını kuvvetlendirmek için Lazio'da oynayan Nesta ile de ilgilendiği ve kulübüne transfer teklifi götürdüğü kaydediliyor. 
     Öte yandan, İnter'de Brezilyalı yıldız oyuncu Ronaldo'nun menajeri Alexander Martins, Ronaldo'nun İnter ile sözleşmesinin tekrar gözden geçirilip, kulüp başkanı Massimo Moratti tarafından yıldız futbolcunun maaşının artırılacağını iddia etti. İtalyan basınında çıkan haberlerde Ronaldo'nun menajeri, ''İnter'de Recoba 8 milyon euro, Vieri 10 milyon euro alırken, Ronaldo sezon başına 6 milyon euro alamaz. Başkan Moratti, Ronaldo'nun maaşını artırmalı'' demişti. 
     





</TEXT>
</DOC>
