<DOC>
<DOCNO> 83260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko10.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral ''Seçim tartışmalarını hiç yerinde bulmuyorum'' 
</HEADLINE>
<TEXT>

     Maliye Bakanı Sümer Oral, erken seçim tartışmalarını hiç yerinde bulmadığını belirtti ve ''her gün siyaset konuşursak, Türkiye'nin diğer hedeflerine ulaşmasında sıkıntı olur'' dedi. 
     Emekli Sandığı'na bağlı otellerin yenilenmesi ve uluslararası oteller zincirlerine işlettirilmesi projesi nedeniyle basın toplantısı düzenleyen Oral, gazetecilerin erken seçimle ilgili sorusu üzerine, Türkiye'nin bir ekonomik program uyguladığını, temel amacın da bu phrogramın hedefine ulaşmak olduğunu vurguladı. 
     Ekonominin birinci öncelik olması gerektiğini kaydeden Oral, şöyle konuştu 
     ''Ben erken seçim tartışmalarını, Türkiye'nin ve ekonominin geleceği açısından yaralı görmüyorum. Her şeyin takvimi vardır, şartları olur yapılır ama AB için kritik bir 6 ay yaşayacağız. Batıda seçim yapılır, ertesi gün biter. Fransa başkanlık seçimi yapıldı, yeni kabine kuruldu, ertesi gün siyaset bitti. Her gün siyasetle uğraşırsak, bir ülke iyi idare edilme şansına sahip olamaz. Siyaset ülkenin iyi idaresi için bir araçtır ama her gün siyaset konuşarak, ülkenin gelecekteki hedeflerine ulaşmasında sıkıntı olur.'' Oral, Devlet Bakanı Kemal Derviş'in erken seçim tarihinin belli olmasına dönük sözlerinin hatırlatılması üzerine, '' seçim tarihi belli olsa diyerek, zamanında yapılacağı belli olsa diyor olabilir'' dedi. 
     Maliye Bakanı, deprem vergilerinin yerinde kullanılmadığı iddialarına ilişkin soru üzerine de, bugün deprem bölgesine toplanan vergilerin daha üstünde bir harcama yapıldığını söyledi. 
     Oral, deprem vergilerinden ne geldiği ve nereye ne kadar harcandığının da internette ayrıntılı bir şekilde açıklandığını ifade etti. 
     Oral, bir başka soru üzerine, Özel Tüketim Vergisi Kanun tasarısının bugün-yarın Meclis'e sevkedileceğini, gelecek hafta da Plan ve Bütçe Komisyonu'nda ele alınabileceğini belirtti. 
     

     
</TEXT>
</DOC>
