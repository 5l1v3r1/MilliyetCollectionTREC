<DOC>
<DOCNO> 85060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/soneko07.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası, büyük ekran TV satışlarını patlattı.. 
</HEADLINE>
<TEXT>

     Haziran ayında Güney Kore ve Japonya'da oynanacak olan Dünya Kupası, özellikle büyük ekran televizyon satışlarını artırarak sektörün yüzünü güldürdü. 
     Siemens Beyaz Eşya Pazarlama Müdürü Bahriye Bayraklı, Dünya Kupası'nın televizyon satışlarını büyük ölçüde artırdığını belirterek, ''Geçen sene bu dönemde 15 bin adet TV satmıştık. Şu anda satışlarımız üç katı arttı'' dedi. 
     En çok 70 ve üzeri ekrana sahip televizyonların ilgi gördüğünü bildiren Bayraklı, ''Bu doğrultuda, Haziran ayına kadar 75 bin adet televizyon satmayı hedefliyoruz'' dedi. Bayraklı, Dünya Kupası nedeniyle satışların artmasının sektöre canlılık getirdiğini vurguladı. 
     
     TALEP ERKEKLER VE GENÇLERDEN GELİYOR 
     Profilo Telra Elektronik Grup Başkan Yardımcısı Göksen Körezlioğlu da, Dünya Kupası boyunca kullanıcılara büyük kolaylıklar sağlayacak yeni Elektronik Program Rehberli TV EPG TV ile bu dönemde büyük avantaj yakaladıklarını belirtti. 
     Körezlioğlu, Dünya Kupası'nı büyük ekran bir televizyonda seyretme tercihinin satışlarda belirleyici olduğunu ifade ederek, şunları söyledi 
     ''Biz, tüketicilere 5 günlük program bilgilerini görme imkanı sağlayan EPG teknolojisini büyük ekran televizyonlarda uyarlamakla avantaj yakaladık. 70 ekran televizyon satışlarında EPG teknolojisi, Dünya Kupası ve yaptığımız kampanyalar beraberinde büyük ekran televizyon satışlarında yüzde 30'a varan seviyelerde bir artış sağlandı. Son 1.5 ayda toplam 10 bin EPG teknolojisine sahip televizyon satışı gerçekleştirdik.'' Göksen Körezlioğlu, iç pazarda son 1.5 aydır ciddi bir hareketlenme yaşandığını, ertelenen taleplerin de geri dönmeye başladığını kaydetti. 
     Bosch-Telefunken Pazarlama Genel Müdür Yardımcısı Hakan Turalı da açıklamasında, bu yıl ilk 5 ayda satışlarında yüzde 20 oranında artış görüldüğünü bildirdi. 
     Genellikle erkekler ve gençlerden talep aldıklarını bildiren Turalı, ''İlk 5 aya baktığımızda Haziran ayı için TV satışı artışının da yüzde 25-30 seviyelerinde olacağını tahmin ediyoruz'' dedi. 
     Arçelik de, Dünya Kupası'na özel bir kampanya başlattı. Futbolseverleri Dünya Kupası heyecanı sararken, Arçelik de üç büyük ekran televizyonunu ürün yelpazesine ekledi. 
     109, 121 ve 135 ekran projeksiyon televizyonları tüketicilerin beğenisine sunan Arçelik, yeni kampanyasında peşin fiyatına 10 taksit seçeneği sunuyor. 
     Arçelik yetkilileri, ''Yaklaşan Dünya Kupası nedeniyle bu yıl, 70 ekran ve üstündeki büyük ekran televizyon satışında yüzde 50 oranında artış bekliyoruz'' dediler. 
     





</TEXT>
</DOC>
