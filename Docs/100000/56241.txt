<DOC>
<DOCNO> 56241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/09/ekonomi/eko02.html </URL>
<DATE> 2001/12/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Alo’da ucuzluk IMF’ye takıldı 
</HEADLINE>
<TEXT>

Kapasite kullanımını artırmak için şehirlerarası görüşmeleri yüzde 64 ucuzlatmayı planlayan Telekom, indirim yerine zam yapmak zorunda kaldı 
     HARUN GÜREK Ankara 

     IMF’den sağlanacak 10 milyar dolarlık ek mali kaynağın koşulu olan kamudaki küçülme ve tasarruf önlemleri, Türk Telekom’da hesapları alt üst etti. Şehirlerarası görüşmelerde planlanan yüzde 64 indirim suya düştü. 
     Başbakan Bülent Ecevit tarafından küçülme önlemleri kapsamında yayınlanan genelgenin, Türk Telekom’u da kapsaması kurumun planladığı bazı projelerin ortadan kalkmasına neden oldu. 
     
Ayda yüzde 5 zam kararı      Alınan bilgiye göre Türk Telekom Yönetim Kurulu, önlemler açıklanmadan önce şehirlerarası görüşmelerde kontör ücretini 270 bin liradan 96 bin liraya düşürmeyi planlıyordu. 
     Şehirlerarası hatlarda şu anda yüzde 6 olan kapasite kullanımının artırılmasını öngören bu indirim, önlemlerden telefon ücretlerine zam kararının çıkması üzerine askıya alındı. Telekom önlemler kapsamındaki zamları yapmadı, bunun yerine aylık yüzde 5 zam kararı aldı. 
     
Reklama da sınır geldi      KİT’lerin 2002 yılındaki reklam harcamalarının, 2001 yılındaki reklam harcamalarının yüzde 40’ı ile sınırlanmasının da Telekom’u zorlayacağı belirtildi. Telekom’un bu yıl yaptığı reklam harcaması tutarı 2 milyar lira olmuştu. 
     
Telekom’da gönüllü emeklilik de yetersiz kalacak      Türk Telekom’da tamamlanan norm kadro çalışması sonucunda toplam 51 bin kadronun yeterli olduğu sonucuna varıldı. Ancak mevcut kadro sayısının 88 bin kişi, çalışan sayısının ise 70 bin 500 olduğu belirlendi. 
     Atıl durumdaki 19 bin 500 personele ilişkin nasıl bir tasarruf yapılacağı sorun yarattı. Kurumda yasayla getirilen teşvikle emeklilikten yararlanmak için başvuran personel sayısının ancak 6 bin 700’ü bulması, bunlardan bine yakının da kurumun ihtiyacı olan nitelikli personelden oluşması da tartışma yarattı. 6 bin 700 kişinin emekli olması halinde bile Telekom’da 12 bin 800 fazla personel kalacak. 
     
Sanayide canlanma sinyali      Sanayi üretimi, ekim ayında geçen yılın aynı ayına göre yüzde 13.5 oranında azaldı. 2000 yılının ekim ayında sanayi üretiminde yüzde 13.5 artış meydana gelmişti. Bu yıl ekim ayında bu ölçüde bir düşüş yaşanmasında sanayi üretiminin geçen yıl ekimde tepe noktaya ulaşmış olması etkili oldu. 
     
Yılın en fazla üretimi      Geçen yılın aynı ayına göre yaşanan bu yüksek azalışa rağmen, bu yılın diğer aylarıyla karşılaştırdığında ekim bu yıl en fazla üretim yapılan ay oldu. Sanayi üretim endeksi ilk kez ekim ayında 98.9’a ulaşarak, geçen yılın aralık ayından bu yana en yüksek üretim düzeyini oluşturdu. Ekimde üretim eylül ayına göre yüzde 3.8 artış gösterdi. Bu gelişme eylül ayında sanayi üretiminde başlayan nispi canlanmanın ekim ayında da devam ettiğini gösteriyor. 
     



 EKONOMİ 











</TEXT>
</DOC>
