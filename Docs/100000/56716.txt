<DOC>
<DOCNO> 56716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/guncel/agun.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle denetimle çok cep dolar 
</HEADLINE>
<TEXT>

İstanbul'daki 4500 eczaneyi 8 kişi denetliyor. Yönetmeliklere uymayan bazı eczacılar da personel yetersiz olduğu için denetimi atlatıp yolunu buluyor... 
     MUSTAFA BAKACAK İstanbul 

     İstanbul'da, çoğunluğu hastane çevresinde olmak üzere 4 bin 500 eczanenin denetimi, İl Sağlık Müdürlüğü kadrosundaki 8 eczacı tarafından yapılıyor. 45 dakika süren denetimde görevliler kontrol raporundaki 43 soruya yanıt arıyor. Yolda geçen süreyi de hesaba katarsak, bir ekip günde en fazla 4 - 5 eczane denetliyor. Bu süre de tüm eczanelerin denetimden geçmesine yetmiyor, herkes bildiğini okuyor. 
     
     İkisi temiz çıktı 
     İl Sağlık Müdürlüğü İlaç Eczacılık Şube Müdürlüğü görevlileriyle birlikte katıldığımız denetime Eminönü'nde başladık. Şube Müdürü Rahime Arslan ve eczacı Sema Elgün, her eczanede, "Eczane Kontrol Raporu"ndaki 43 sorunun cevabını aradı. Eczanenin mesul müdüründen hijyene, kırmızı reçetelerden çelik kasaya kadar her konuda sorular sıralandı. İki eczanede kurallara titizlikle uyulduğu görüldü. 
     İstanbul Tıp Fakültesi Hastanesi çevresinde denetimden geçmeyi başaran bir eczanenin sahibi, hastanelerin 'medical' olarak adlandırılan tıbbi malzeme satıcılarının kuşatmasında olduğundan yakınarak, şöyle konuştu "Yüksek meblağlı bir reçete eczanelere gelmiyor. Daha hastaneden çıkmadan ele geçiriliyor. Doktordan reçeteyi alıp ilacı veriyorlar." 
     
     Eczacı hastanedeymiş 
     "Günaydın" isimli başka bir eczanedeki denetimde ise eczacı yerinde yoktu. Kalfa, eczacının hastaneye kadar gittiğini söylese de inandırıcı bulunamadı. Durum gerekli işlem yapılmak üzere rapora kaydedildi. Hayali reçete düzenlemekten bir ay kapama cezası alan Hale Eczanesi'nin kepengindeki "Tadilat dolayısıyla kapalıyız. Müracaat Universal Medical" yazılı notu görünce harekete geçen ekip Universal Medical'de yaptığı denetimde ilaca rastlamadı. 
     
     Durumun farkındayız’ 
     İlaç deposu yetkilileri, bu durumu açıklarken, "Mektuplar kaybolmasın diye bizim adresimizi verdiler" dedi. Bunu rapor eden Şube Müdürü Arslan, personel sıkıntısı çektikleri için yoğun denetim yapamadıklarını, bu yüzden de böyle vakalar yaşandığını anlattı. 
     
Fotoğraftaki eczacı yoksa...      İlacın sadece eczaneden alınması gerektiğini belirten Arslan, "Vatandaşlar eczaneye girdiklerinde eczacıyı asılması zorunlu olan fotoğrafından tanımalıdır. Etiketlerde, Sağlık Bakanlığı ve eczane isminin yazılı olmasına dikkat etmelidir. Hastane yakınlarında ucuz ilaç temin edeceğini söyleyen kişilerden, nasıl ve ne şekilde saklandığı belli olmayan ilaçlardan satın alınmamalıdır" dedi. 
     



 GÜNCEL 
















</TEXT>
</DOC>
