<DOC>
<DOCNO> 72230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur25.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İçişleri Bakanı "Türkiye'de yaklaşık 500 silahlı PKK militanı var" 
</HEADLINE>
<TEXT>

     İçişleri Bakanı Rüştü Kazım Yücelen, terör örgütünün bölgede varlığının sürdüğünü bildirerek, ''Tehdit henüz ortadan kalkmamıştır''dedi. 
     Devletin, güvenlik kuvvetlerinin ve vatandaşların kararlı mücadelesiyle bölücü terör örgütünün silahlı eylem yeteneğinin büyük ölçüde bertaraf edildiğini bildiren Bakan Yücelen, ''Ancak bölücü örgütün bölgede varlığı devam etmektedir. Tehdit henüz ortadan kalkmamıştır'' dedi. 
     Terör örgütünün yurtdışına çekilme kararının ardından iki buçuk yılı aşkın bir zaman geçtiğini kaydeden Yücelen, örgütün halen yurt içinde 475-500 silahlı teröristinin bulunduğunu ve bunların fırsat buldukça faaliyetlerini sürdürdüklerini söyledi. 
     Diyarbakır, Hakkari, Şırnak ve Tunceli illerinde devam etmekte olan Olağanüstü Hal Uygulaması'nın OHAL 30 Mart'tan geçerli olmak üzere 4 ay süreyle uzatılmasına ilişkin Başbakanlık Tezkeresi'nin TBMM Genel Kurulundaki görüşmelerine başlandı. 
     Konuşmasında, bölgede meydana gelen olaylarla ilgili olarak da bilgi veren Yücelen, şöyle konuştu 
     ''2001 yılında bölgede meydana gelen 196 olayda, 22 güvenlik görevlisi şehit olmuş, 54 güvenlik görevlisi yaralanmış, 10 vatandaşımız hayatını kaybetmiş ve 298 vatandaşımız da yaralanmıştır. 
     Gerçekleştirilen operasyonlarda, 113'ü ölü olmak üzere toplam 368 terörist etkisiz hale getirilmiştir. 
     19 Ekim 2001 tarihinden 13 Şubat 2002 tarihine kadar olan yaklaşık 
     4 aylık dönem içerisinde ise uygulamanın sürdüğü 4 ilimizde 30 ve 7 
     mücavir ilde de 24 olmak üzere toplam 54 olay meydana gelmiştir. 
     Olayların yüzde 48'i bildiri-pankart asma, yüzde 31'i patlayıcı madde kullanımı ve kalan kısmını ise silahlı saldırı, çatışma, taciz ateşi ve kanunsuz gösteri-yürüyüş oluşturmaktadır. 
     Bu olaylarda ise 1 güvenlik görevlisi şehit olmuş, 9 güvenlik görevlisi yaralanmış ve 2 vatandaşımız hayatını kaybederken 4 vatandaşımız da yaralanmıştır. 
     Buna karşın terör örgütüne yönelik operasyonlarda 8'i ölü olmak üzere 97 terörist etkisiz hale getirilmiştir.'' 
     
     Kaldırmak en büyük arzumuz 
     OHAL'in kaldırılmasının en büyük ve hedef ve arzuları olduğunu belirten Yücelen, ''Ancak başta can ve mal güvenliği olmak üzere vatandaşlarımızın temel hak ve özgürlüklerinin korunması, kamu düzeninin devamı ve bölge illerinin sosyo-ekonomik gelişmesine yönelik sağlıklı altyapının oluşturulabilmesi açısından, 4 ilimizde uygulanmakta olan OHAL'in bir süre daha uzatılması gerekmektedir'' dedi. 
     Güvenlik güçlerinin halktan aldıkları destekle terörün üstesinden nasıl gelinebileceğini, halkın da birlik ve beraberlik şuurunun en önemli manevi varlık olduğunu bütün dünyaya gösterdiğini ifade eden Yücelen, ''Cana kıyarak, korku salarak, bölücü ve yıkıcı amaçlarına ulaşmayı hayal edenler,şunu çok iyi bilmelidir ki gayretleri beyhudedir'' diye konuştu. 
     Yücelen, üniter devlet kararlılığı, ayrım yapmadan bütün ulusu kucaklayan devlet anlayışı, yasa ve düzen hakimiyetini demokrasi ve hukuk kuralları içerisinde sürdürme azimlerinin teröristlere asla geçit vermeyeceğini ifade ederek konuşmasını tamamladı. 
     






</TEXT>
</DOC>
