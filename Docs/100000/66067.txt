<DOC>
<DOCNO> 66067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/son/sonspo19.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon eski yöneticisi "Sokakta yürüyemiyoruz" 
</HEADLINE>
<TEXT>

     Trabzonspor Kulübü eski başkan yardımcısı Nurettin Aydın, Trabzonspor'un tarihinin en kötü dönemini yaşadığını söyledi. 
     Nurettin Aydın, yaptığı açıklamada, Trabzonspor'a yıllardır onurla ve gururla hizmet verdiklerini, ancak bordo-mavilileri şu an içinde bulunduğu durumda görmekten büyük üzüntü duyduklarını belirterek, ''Taraftarın soruları nedeniyle sokakta yürüyemez hale geldik. 
     Trabzonspor'umuzu bu durumda görmekten derin üzüntü duyuyor ve kahroluyoruz'' dedi. 
     Mevcut yönetimin hiç kimseyle diyaloğa girmeme politikasının sonuçlarının takımı bu duruma getirdiğini ifade eden Aydın, ''Gerilim politikalarını benimsemiş, hiç kimseyle diyaloğa girme gereği duymayan, 'başta ben olayım da gerisi önemli değil' zihniyeti taşıyanların kulübü ve takımı ne duruma düşürdükleri gözler önünde'' diye konuştu. 
     Trabzonspor'un bu kötü günlerden kurtulmasının tek çaresinin olağanüstü kongre olduğunu savunan Aydın, şunları söyledi 
     ''Olağanüstü kongre kararıyla Trabzonspor'un gerçek sahibi olan üyelerin sandıkta verecekleri karara saygılı olunmalı. Oluşturulacak yeni bir yönetimle yeniden eski günlere hızla dönmek gerekmektedir. 
     Tüm Trabzonsporluların çözüm üretme zamanları geldi ve geçmektedir. 
     Artık herkes eteğindeki taşı döksün. Küçük olsun benim olsun zihniyeti terkedilerek ve tüm Trabzonsporlu'lar biraraya gelerek, Karadeniz efsanesinin yeniden dönüşü için çalışmalı. Aksi halde tarih önünde herkes suçlu olacaktır.'' 
     






</TEXT>
</DOC>
