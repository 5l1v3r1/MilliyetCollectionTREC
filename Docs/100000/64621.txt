<DOC>
<DOCNO> 64621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo07.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kicker Dergisi, A Milli Futbol Takımı'nı tanıttı... 
</HEADLINE>
<TEXT>

     Almanya'da yayınlanan haftalık spor dergisi Kicker, 2002 yılı Dünya Futbol Şampiyonası'na katılacak Türk Milli Takımını tanıttı. 
     ''Küçük adam, büyük mücadeleci'' başlığıyla Okan Buruk'a geniş yer veren dergi, Okan'ın milli takımın lokomotifi olduğunu, Inter Milan takımında ve milli takımda başarılı olmak istediğini yazdı. Okan, ''Türkiye, kaliteli bir futbol ülkesi olma yolunda ilerliyor. 
     Galatasaray'ın Avrupa'daki zaferlerinden sonra futbolcuların da kendine güveni arttı. Dünya Şampiyonası'nda büyüklerle de mücadele edebileceğimizi göstermek istiyoruz'' dedi. 
     Özellikle Brezilya maçına da sevindiğini belirten Okan, ''Ronaldo'yla maçın sonucu hakkında iddiaya bile girdim. Onunla yapacağım çekişmeye seviniyorum'' ifadelerini kullandı. 
     Fatih Terim'in sözlerine de yer verilen haberde, Terim'in, milli takımın Dünya Şampiyonası'na katılması zamanının geldiğini belirttiği kaydedildi. 
     Terim, ''Milli takımımızın Dünya Şampiyonası'na katılması şaşırtıcı değil, çünkü bugüne kadar sahip olduğumuz en iyi takım'' dedi. 
     Almanya Milli Futbol Takımı ve Galatasaray'ın eski teknik direktörü Jupp Derwall de Türklerin çalımda her zaman güçlü olduklarını, günümüzde taktik açıdan da güçlendiklerini belirterek, Türk futbolundaki büyük değişikliğin 80'li yılların ortalarında başladığını anlattı. 
     Yıldıray Baştürk'le yapılan bir röpörtaja da yer veren dergi, Yıldıray'ın, Türk Milli Takımı'nın Dünya Şampiyonası'nda çeyrek finale yükselebileceğine inandığını yazdı. 
     Brezilya'ya karşı bile sürpriz yapabileceklerine inanan Yıldıray, ''Costa Rica ile Çin'in futbolunu pek bilmememize rağmen, C grubunda en azından ikinci olabilecek güçteyiz'' dedi. 
     Türkiye'de birçok kişinin Fatih Terim'i teknik direktör olarak istediği için, Şenol Güreş'e karşı bir hava yaratıldığını belirten Yıldıray, ''Biz teknik direktörümüzü tutuyoruz. Dünya Şampiyonası'na katıldığımıza göre çoğu şeyi yanlış yapmış olamaz'' görüşünü dile getirdi. 
     Türk Milli takımının en güçlü yanının hücum olduğunu belirten Yıldıray, defansı da çok iyi hale getirdiklerini, bu nedenle Türkiye'nin, Dünya Şampiyonası'na katılan en güçlü takımlardan biri olduğunu kaydetti. 
     






</TEXT>
</DOC>
