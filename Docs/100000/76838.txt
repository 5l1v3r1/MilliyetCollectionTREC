<DOC>
<DOCNO> 76838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sonspo16.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'daki lejyonerlerimiz bu hafta yedek soyunacak 
</HEADLINE>
<TEXT>

     İtalya Birinci Futbol Lig'indeki takımlarda oynayan Türk futbolcular, bu hafta yedek soyunacak. 
     Ligin 30. haftasında yapılacak karşılaşmalarda, ligde kalma mücadelesi veren 34'er puanlı iki takımdan 12. sıradaki Parma ile 13. 
     durumdaki Udinese karşı karşıya gelecek. 
     Parma'da, 2 hafta yedekte kaldıktan sonra geçen hafta ilk 11'de sahaya çıkan Hakan Şükür'ün, basında yer alan yorumlarda, Udinese karşısında yerini Bonazzoli'ye bırakarak, yine yedek kalacağı belirtildi. 
     İnter, 13 yıl aradan sonra şampiyonluğa adım adım yaklaşırken, kendi evinde Atalanta'yı ağırlayacak. Lacivert-siyahlılarda Okan maç kadrosunda bulunurken, Emre kırmızı kart cezalısı olduğu için forma giyemeyecek. Teknik direktör Hector Cuper, Feyenoord maçında oynatmadığı Vieri ve kaleci Toldo'yu da Atalanta karşısında forma vereceği belirtildi. 
     UEFA Kupası yarı final ilk maçında, deplasmanda Borussia Dortmunda'a 4-0 yenilen AC Milan gözünü lige çevirdi. Tek hedefi ligi ilk dörtte tamamlayıp, gelecek sezon Avrupa Şampiyonlar Ligi'ne katılmak olan Milan, kendisi gibi aynı hedefi taşıyan ligin süpriz ekibi Chievo deplasmanına çıkacak. Karşılaşma öncesinde AC Milan 47 puanla 5., Chievo'da 46 puanla 6. sırada bulunuyor. 
     AC Milan'da Ümit Davala maç kadrosunda yer alırken, İtalyan gazetelerinde, Türk futbolcunun gelecek sezon kırmızı-siyahlılarda kalamayacağı, satılık listesinde olduğu haberleri tekrardan yer almaya başladı. 
     






</TEXT>
</DOC>
