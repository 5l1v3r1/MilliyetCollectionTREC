<DOC>
<DOCNO> 72204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo25.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor kaptanı "Galatasaray maçında rahat olan taraf biziz.." 
</HEADLINE>
<TEXT>

     Trabzonspor, hafta sonunda kendi sahasında Galatasaray ile yapacağı lig maçının hazırlıklarına 1 günlük iznin ardından yaptığı çift antrenmanla yeniden başladı. 
     Teknik direktör Hans Peter Briegel yönetiminde, sabah kros çalışması yapan bordo-mavili takım, öğleden sonra ise taktik ağırlıklı bir antrenman gerçekleştirdi. 
     Hafif sakatlıkları bulunan Erman, Osman Kurtuldu, Bülent ve Jarro sabah kondisyon salonunda çalışırken, akşam ise koşu yaptılar. 
     Geçen hafta Yimpaş Yozgatspor maçında sakatlığı nedeniyle forma giyemeyen Sommers ise bugünkü çalışmada yer aldı. Belçikalı oyuncunun bu hafta Galatasaray maçında forma giyebileceği bildirildi. 
     Trabzonspor, yarın yapacağı antrenmanla Galatasaray maçının hazırlıklarını sürdürecek. 
     
     "Sahaya rahat çıkacağız" 
     Trabzonspor'un Takım Kaptanı Hami, Galatasaray maçında sahaya rahat bir konumda çıkacaklarını söyledi. 
     Galatasaray'ı yeneceklerine inandıklarını da kaydeden Hami, ''Stres altında olmayacağız. Yimpaş Yozgatspor'u yenerek, moral kazandık. Son zamanlarda Galatasaray'ı yenemiyoruz ancak önceki sezonlarda bu takıma karşı birçok galibiyetler aldık. Bu kez daha avantajlıyız ve rakibimizi yenmek için elimizden geleni yapacağız'' diye konuştu. 
     
     Bilet fiyatları belirlendi 
     Trabzonspor'un Galatasaray ile yapacağı karşılaşmanın bilet fiyatları belirlendi. 
     Bordo-mavili kulüpten alınan bilgiye göre, kale arkası tribün 3 milyon, maraton tribün 5 milyon, kapalı tribün biletleri ise 15 milyon liradan satışa çıkarılacak. 
     






</TEXT>
</DOC>
