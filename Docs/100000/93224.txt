<DOC>
<DOCNO> 93224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/siyaset/siy03.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yemek çok konuşulur 
</HEADLINE>
<TEXT>

Siyaset kulisleri, Başbakan Yardımcısı Özkan ile Genelkurmay Başkanı Orgeneral Kıvrıkoğlu’nu buluşturan yemeği konuşuyor 
     SERPİL ÇEVİKCAN ANKARA 

     Başbakan Bülent Ecevit’in rahatsızlığıyla başlayan tartışmalar sürerken, Genelkurmay Başkanı Orgeneral Hüseyin Kıvrıkoğlu ile Başbakan Yardımcısı Hüsamettin Özkan’ı buluşturan yemek, siyasi kulislerde merak uyandırdı. 
     Özkan’ın, "Başbakan Yardımcısı" sıfatıyla Genelkurmay’la yakın diyaloğu olduğu zaten biliniyordu. Ancak siyasi belirsizlik tartışmalarının yoğunlaştığı bir döneme denk gelen ve 10 gün önce gerçekleştiği belirtilen buluşma, zamanlama açısından dikkat çekti. 
     Özkan, Milliyet’in yemeğe ilişkin sorularına, "Sayın Genelkurmay Başkanı ile bir öğle yemeğinde bir araya geldiğimiz doğrudur. Ancak özel bir durum söz konusu değildir. Zaman zaman komutanlarla bir araya geliriz. Her şeyi konuşuruz" yanıtını verdi. 
     Askerlerin, özellikle hükümetle bürokratik işlerinin izlenmesinde "kontak" noktasını üçlü koalisyon hükümetinin kurulmasından bu yana Özkan oluşturuyor. Son yemeğin bu çerçevede geçip geçmediği merak ediliyor. 
     Kulislere yansıyan bilgilere göre, siyasi belirsizlik, AB tartışmaları ve bunun koalisyon içi çekişmelere dönüşmesi, her kesim gibi, askerleri de rahatsız ediyor. Ancak Genelkurmay, demokratik bir zeminde gelişen tartışmalara müdahil olmayı doğru bulmuyor. 
     
     Yapıştırıcı rol 
     Genelkurmay’a yakın bir siyasetçi, Milliyet’e, "Hükümeti yakından izleyen herkes gibi askerler de Hüsamettin Özkan’ın yapıştırıcı’ işlevinin farkında. Bu çalkantılı siyasi sürecin daha az zararla atlatılmasında kendisine büyük rol düştüğünü biliyorlar" diyor. Aynı kaynak, AB tartışmalarına MGK zemininde katılan askeri kesimin, idam cezasının kaldırılması ve Kıbrıs gibi kritik sorunlarda hükümet içi uyuşmazlıklardan duyduğu rahatsızlığa da dikkat çekiyor. 
     
     Yüksek Askeri Ş ra 
     Kulislere yansıyan başka bir bilgiye göre de, askerler ağustos başında noktalanacak Yüksek Askeri Ş ra’ya Başbakan Ecevit’in katılmasını arzu ediyor. Ecevit’in komuta kademesinde değişikliklere de denk gelen bir dönemde gerçekleşecek toplantıda yer almasını istiyorlar. 
     



 SİYASET 












</TEXT>
</DOC>
