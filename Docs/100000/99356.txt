<DOC>
<DOCNO> 99356 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun35.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Vietnam ABD'den "Turuncu Ajan" sorumluluğunu kabul etmesini istedi. 
</HEADLINE>
<TEXT>

     Vietnam hükümeti, ABD'den, savaşta kullandığı bitki temizleyici ''Turuncu Ajan'' zehiriyle ilgili sorumlulukları resmen üstlenmesini bir kez daha istedi. 
     1955-1975 yılları arasında süren, ABD'nin en etkin katılımını 1965-1975 yıllarında gösterdiği Vietnam Savaşı'nda kullanılan maddeyle ilgili son çağrı, İsveç'in başkenti Stockholm'de yardım kuruluşları ve bilim adamlarınca geçen hafta yapılan konuyla ilgili konferansın ardından geldi. 
     Vietnam Dışişleri Bakanlığı sözcüsü Fan Tuy Thanh, bugünkü açıklamasında, ''ABD artık manevi, ahlaki tüm sorumluluğu üstlenmeli'' dedi. 
     ABD ordusunun 1962-1971 yıllarında çok kullandığı ''Turuncu Ajan'' ile binlerce hektar cangıl yolları bitkilerden temizlendi. Bu zehrin komünist Vietnam ordu mensupları ve halktaki etkileri bugün bile sürüyor, bilinmeyen sayıda sakat doğumlara yol açtı. 
     Bakanlık sözcüsü Thanh, ABD'nin döktüğü binlerce ton zehrin insan sağlığı ve doğaya korkunç zararlar verdiğini hatırlattı. 
     Vietnam'ın yanı sıra Amerikan gazileri ve müttefik Güney Kore'nin askerleri, söz konusu maddenin şeker, kanser ve çeşitli sinir hastalıkları ile düşüklere ve zeka geriliğine yol açtığını belirtiyor. 
     ABD'nin de katılımıyla Mart ayında Vietnam'ın başkenti Hanoy'da yapılan bilimsel toplantıda, maddenin zararlarına ilişkin ortak araştırma kararı alınmıştı. 
     Vietnam Savaşı sırasında kullanılan ''Turuncu Ajan''dan dolayı sakat kalan çocukların tedavisi için Hanoy bölgesinde Almanya'nın da yardımıyla kurulan Barış Köyü'nde, 15 yaşındaki Nguyen Thi Khuyen, ''Umuyoruz ilk kez yapılan bu toplantıda, benim gibi anne-babaları 'Turuncu Zehir'e maruz kalan çocukların bundan nasıl etkilendiği anlaşılacak'' dedi. 
     17 YAŞINDA, İLKOKUL 1'DE Barış Köyü'nde tedavi gören Lü Şuang Cong adlı genç, 17 yaşında, ancak hala ilkokul birinci sınıfta. Çarpık bacakları ameliyat üstüne ameliyatla bir oranda düzeltildi. 
     Hanoy'un kenar mahallesi Barış Köyü'nün çalışanları, buradaki 84 çocuğun anne ve babalarının tümünün zehirli maddeye maruz kalan kişiler olduğunu belirtiyor. 
     ABD, bugün için somut kanıt olmadığı gerekçesiyle Vietnam hükümetinin savaş tazminatı talebini reddediyor. Ancak Amerikan Çevre ve Sağlık Koruma Dairesi ve Vietnam'da savaşan Amerikalı gaziler, tazminat konusunun önemli olduğunu belirtiyor. 
     ABD'de, söz konusu zehre doğrudan ya da dolaylı olarak maruz kalan 100 bin Vietnam gazisi, devletten yardım istemiş, ancak 7 bin 500 gazi destek alabilmişti. 
     Kimyasal formülü ''2,3,7,8-tetraklorodibenzo-p-dioksin TCDD '' olan kanser yapıcı çok zehirli dioksin içeren ''Turuncu Ajan'', Vietnam'da binlerce kişinin ölümüne, sakat kalmasına ve sakat doğumlara yol açtı. 
     41 BİN TON- ABD Hava Kuvvetleri, 1962-1971 yılları arasında, yağmur ormanında zaman zaman Amerikan birliklerine karşı zehirli ok kullanan Kuzey Vietnam ordusuna karşı 41 bin ton bitki öldürücü ilaç döktü. 
     Şubat sonunda açıklanan Amerikan araştırmasına göre, bu zehrin sık kullanıldığı eski yağmur ormanı alanlarından biri olan, eski Amerikan üssüne yakın Bien Hoa'da yaşayanlarda, bitki temizleyicinin kullanımına son verilmesinin üzerinden 30 yıl geçtiği halde, hala zehrin dioksin maddesine normalin 33 kat üzerinde rastlandı. 
     Vietnam hükümeti, 1 milyon kişinin zehrin hastalıklarıyla mustarip olduğunu belirtiyor. 
     ABD hükümeti ise ''Turuncu Ajan'' ile savaştan 27 yıl sonra hala hastalıklarla kesin bağ gösteren kanıt olmadığını söylüyor. ABD'de bugün, Vietnam'dan ithal edilen deniz ürünlerinin söz konusu zehri içerebileceği kaygısıyla bu ithalata karşı çıkan gruplar bile var. 
     





</TEXT>
</DOC>
