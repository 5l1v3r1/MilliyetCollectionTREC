<DOC>
<DOCNO> 72677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/siyaset/siy03.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşaların hedefi Kanadoğlu mu 
</HEADLINE>
<TEXT>
Yeniden yargılama ancak delillerle olur 
     ERSAN ATAR Ankara 

     Eski Genelkurmay Başkanı Doğan Güreş ve emekli 6 generalin Susurluk Davası hükümlüsü Korkut Eken hakkında yaptıkları açıklamalar, yargı çevrelerinde anlamlı bulunurken, yeniden yargılama için farklı görüşler dile getirildi. 
     Açıklamaların Susurluk hükümlülerin Yargıtay Başsavcılığı’na yaptıkları karar düzeltme isteminin sonuçlanmasından kısa bir süre önce olması nedeniyle, "Başsavcı Sabih Kanadoğlu’nu etkilemeye yönelik mi " sorusu gündeme geldi. Ancak, Kanadoğlu’nun cezanın onanmasını kesin bir dille istemesi nedeniyle bu talebi reddetmesinin büyük olasılık olduğuna dikkat çekildi. 
     
     "Yargılama yenilenmez" 
     Paşaların açıklamalarıyla Eken hakkında "iade -i mahkeme" kararı verilebileceği iddiasına da, iki önemli makamdan farklı yanıtlar geldi. 
     Adalet Bakanı Hikmet Sami Türk, yargıda mahkum olan Eken’i savunan paşaların "varsa delilleri etkileyecek bilgileri daha önce vermeleri gerektiğini" vurguladı. Türk, yargılamanın yenilenmesinin "açıklamalarla değil, hükümü değişterecek delillerle" olabileceğini vurguladı. 
     
     İzgi Emir veren cezayı almalı 
     Korkut Eken’i rahatlatan bir açıklama da TBMM Başkanı Ömer İzgi’den geldi. İzgi, sorular üzerine şunları söyledi 
     "O arkadaşımız ve onun gibi başkaları ceza aldılar. Ama görüyoruz ki, Sayın Korkut Eken’in yapmış oldukları işlerin hepsi daha üst düzeydeki komutanlar tarafından emirle verilmiş. O halde Sayın Eken’in de daha alt zincirinde bulunan, emir komuta içindeki kişiler tarafından yapılanlar da o emre uyularak, o işleri yapmış oluyorlar. Hukuk bu gibi durumlarda daima aydınlığı ortaya çıkaran bir kurum olduğu için, belki de komutanların görüşleri çerçevesinde yeniden bir yargılama sürecine girilebilir." 
     
     "Suç da kalkabilir" 
     İzgi, Eken’in kurtulabileceğini belirterek, şöyle devam etti 
     "Belki Susurluk davasında ceza görecek kişiler varsa, eğer suçsa, emir alanlar değil de, o konuda emir verenler olabilecektir. Ya da tümüyle günün koşullarına göre herkesin malumu olmayan, sadece bu emirleri verenler tarafından bilgi sahibi olunabilir. Kimi konular dolayısıyla özel emirler verilmişse, o zaman suç da belki ortadan kalkabilecektir." 
     



 SİYASET 


















</TEXT>
</DOC>
