<DOC>
<DOCNO> 83196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/yazar/bila.html </URL>
<DATE> 2002/05/10/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit Çekilmem söz konusu değil 
</HEADLINE>
<TEXT>

     Başbakan Bülent Ecevit’in rahatsızlanması ve bir geceyi hastanede geçirmesinden sonra gündeme getirilen senaryolarla ilgili tartışmalar sürüyor. 
     Gözler, Ecevitlerin Oran’daki evlerine çevrilmiş durumda. 
     Basında ençok gündeme getirilen öneri, Başbakan Ecevit’in görevden çekilmesi ve yerine bir "veliaht" belirlemesiydi. 
     Bu bağlamda öne çıkan isimler ise Dışişleri Bakanı İsmail Cem ve Devlet Bakanı Kemal Derviş oldu. 
     Başbakan Ecevit’le ve eşi Rahşan Ecevit’le dün görüşme olanağı bulduk. 
     Öncelikle belirtelim ki, her ikisinin de sağlık durumu iyi. 
     Başbakan Ecevit’e, çekilmesine ve İsmail Cem ve Kemal Derviş’le ilgili senaryoları anımsattık. Yanıtı şu oldu 
     - Çekilmem söz konusu değil. Kamuoyuna da açıkladığım gibi herkesin geçirebileceği bir rahatsızlık geçirdim. Şimdi gayet iyiyim. Seçimlere henüz iki sene gibi bir süre var. Ben görevimin başındayım. Bu bakımdan çekilmem söz konusu olmadığı gibi daha şimdiden birtakım isimleri öne çıkarmanın da doğru olmadığını düşünüyorum. 
     Başbakan Ecevit’e partisiyle ilgili değerlendirmeleri de sorduk 
     - Basına yansıyan yorumlarda DSP’nin yaşaması için sizin partinin başına geçecek kişi veya kişileri belirlemeniz gerektiği vurgulanıyor. Bu konuda ne düşünüyorsunuz 
     - Bu yorumları yapanlar, Demokratik Sol Parti’yi tanımıyorlar. DSP, çok canlı ve çok güçlü bir örgüte sahip bir partidir. Rahşan Ecevit’in büyük emek ve katkılarıyla kurulmuş aktif bir partidir. Böyle olduğu da zaten seçimlerde anlaşıldı. Bu bakımdan DSP ile ilgili olarak yapılan bu değerlendirmeler gerçeği yansıtmıyor. DSP’nin en sağlam örgüt yapısına sahip parti olduğunu çok rahat söyleyebilirim. 
     - Veliaht belirlemeniz gerektiği konusundaki ısrarları nasıl karşılıyorsunuz 
     - Bu çok yanlış bir yaklaşım. Demokrasilerde veliaht olmaz. Demokratik Sol Parti zamanı geldiğinde, ihtiyaç duyduğunda genel başkanını kendi çıkarır. Benim böyle bir belirleme yapmam demokratik kurallara aykırı olur. Zaten öyle bir anlayışım yok. Demokratik Sol Parti’nin içinde görevi de üstlenebilecek çok değerli insanlar var. Bu açıdan DSP bir sorun yaşamaz. 
     Bu sözlerden de anlaşılıyor ki, Başbakan Ecevit ve eşi Rahşan Ecevit, hükümet ve DSP açısından bir olağanüstü durum görmüyorlar. Basında yeralan haberler ve bazı köşe yazarlarının "çekilmeli" yönündeki görüşlerine katılmıyorlar. Gerçekçi bulmuyorlar. Bir gününü hastanede geçirmesi nedeniyle gündeme getirilen senaryoları abartılı buluyorlar. 
     Başbakan Ecevit olağanüstü bir sağlık sorunu olmadığını vurguluyor. Eşi Rahşan Ecevit de hastane sonrasında evdeki dinlenme sürecinin sorunsuz geçtiğini belirtiyor. 
     Başbakan Ecevit, bir - iki gün sonra büyük olasılıkla hafta başı normal mesaisine dönecek. 
     Ecevit sorularımıza verdiği yanıtla birkaç gündür Türkiye’yi meşgul eden tartışmaları da noktalamış oluyor. 
     
     







Ecevit'in yeni misyonu 


Devletler hukuku, Org. Kıvrıkoğlu'nun tepkisi ve Türkiye'nin profili... 


Dış basın gördü 


Ecevit Çekilmem söz konusu değil 


Derviş 'Seçim erken olsun ' diyor 


AB'deki bıyıksız Türkler 


Özel okul zamları 2 


Neden şıkır şıkır oynamıyorlar 


İntiharlarda medyanın sorumluluğu ve Milliyet’in kararı 


BDDK, Ajda’nın peşinde 


Yasal boşluk var Kim terörist, kim çeteci belli değil 


Van'da canavar değil şenlik 


Devletleşen Partiler 


Muallim Mektebi'nde Trafik Kongresi 


İnsanın kendisinden farkı nedir 


Bankalar bilanço düzeltiyor’ 


</TEXT>
</DOC>
