<DOC>
<DOCNO> 93320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo07.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Chievo'nun İlhan Mansız "aşkı" bitmiyor... 
</HEADLINE>
<TEXT>

     17. Dünya Kupası''nda gösterdiği performansla yurtdışından çok sayıda kulubün ''iştahını kabartan'' milli futbolcu İlhan Mansız, İtalya'da geçen sezonun sürpriz takımı AC Chievo'nun rüyalarını süslemeyi sürdürüyor. 
     Teknik direktör Del Neri'nin, ''O çok yetenekli bir futbolcu. Mutlaka takımımda görmek istiyorum'' diyerek transferi için kulüp başkanına ısrarlarını sürdürdüğü İlhan Mansız, AC Chievo taraftarları arasında başlatılan bir ankette de birinci sırada bulunuyor. 
     İtalyan kulübün ''www.chievoverona.it'' adresinden ulaşılabilen resmi internet sitesinde 27 Haziran'da başlayan ankette, taraftarlara, Dünya Kupası'nda forma giyen futbolculardan hangisini takımda görmek istedikleri soruluyor. 
     Ankette, oyların yüzde 31'ini alan İlhan Mansız ilk sırada bulunurken, Mansız'ı Senegal'dan Sülayman Camara yüzde 26 , İrlanda Cumhuriyeti'nden Damien Duff yüzde 15 , ABD'den London Donovan yüzde 15 ve Meksika'dan Rafael Marquez yüzde 9 izliyor. 
     Senegal'e attığı ''altın gol'ün ardından İlhan Mansız'dan oldukça etkilenen Chievo Teknik Direktörü Del Neri, golcü futbolcu için, ''Attığı gol tesadüf değildi. O, topu göndereceği yeri çok iyi biliyor' demişti. Del Neri'nin, Mansız hakkındaki övgü dolu sözleri, İtalyan gazetelerinde yer alan haberlerde, ''Yıldırım aşk'' diye nitelendirilmişti. 
     





</TEXT>
</DOC>
