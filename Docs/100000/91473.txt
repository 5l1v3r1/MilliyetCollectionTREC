<DOC>
<DOCNO> 91473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur15.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevitsiz DSP Grubu idam konusunu görüştü 
</HEADLINE>
<TEXT>

     DSP Parti Meclisi'nin PM toplantısında, 2001 yılı kesin hesapları ile ölüm cezasının kaldırılması yönünde öteki partilerle yürütülen temaslar değerlendirildi. 
     DSP PM, Genel Başkan Yardımcısı Zeki Sezer başkanlığında yapılan ve yarım saat süren bir toplantı yaptı. 
     Genel Başkan Yardımcısı Sezer'in toplantı sonrasında yaptığı açıklamaya göre, PM'de 2001 Yılı parti hesapları onaylandı. 
     Ölüm cezasının kaldırılması için diğer partilerle yürütülen temaslar hakkında da PM üyelerine bilgi verildi ve görüşleri alındı. 
     Genel Başkan Yardımcısı Sezer, gazetecilerin sorularını yanıtlarken, DSP'nin öteden beri ölüm cezasının kaldırılmasından yana olduğunu, bu nedenle PM üyelerinin yapılan çalışmaları bütünüyle desteklediğini söyledi. 
     Sezer, DSP'nin hazırladığı ölüm cezasıyla ilgili teklifin ne zaman TBMM Başkanlığı'na verileceğinin sorulması üzerine, diğer partilerle yürütülen temasların henüz sonuçlanmadığını belirtti. Sezer, ''En kısa sürede bu sorunun çözümlenmesini bekliyoruz'' dedi. 
     Bir başka soru üzerine bu konuda ''Parti olarak umutlu olmak durumunda olduklarını'' kaydeden Sezer, diğer partilerin de sağduyulu davranacaklarını ve teklifin Meclis tatile girmeden yasalaşacağını umduğunu ifade etti. 
     Anlaşma olursa Meclis'in çalışma süresinin uzatılabileceğini ifade eden Zeki Sezer, DYP Genel Başkanı Tansu Çiller'in TBMM'nin yazın da çalışması yönündeki önerisinin hatırlatılması üzerine, ''Meclis çalışsın diyenler için söylüyorum. Meclis çalıştığı zamanlarda DSP, yüzde 90 mevcudiyetiyle her zaman orda olmuştur. Meclis çalışması konusunda DSP, şu ana kadar üzerine düşeni fazlasıyla yaptı, bundan sonra yapmaya devam eder'' diye konuştu. 
     Bir soru üzerine DSP Genel Başkanı ve Başbakan Bülent Ecevit'in PM üyelerine herhangi bir mesaj göndermediğini kaydeden Sezer, gazetelerde Başbakan Ecevit'in omurgasında ''Yeni bir kırık olduğu'' haberlerinin anımsatılması üzerine, ''Hayır, kesinlikle. Spekülasyon'' yanıtını verdi. 
     





</TEXT>
</DOC>
