<DOC>
<DOCNO> 68737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/ekonomi/eko02.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yatırımcı ters köşeye yattı 
</HEADLINE>
<TEXT>

Büyük umutlarla borsaya gelen Galatasaray Sportif AŞ hisseleri ilk gün yeni ortaklarına yüzde 8.04, Beşiktaş Yatırımları AŞ de yüzde 18.26 zarar ettirdi 
     ORHAN TEKEOĞLU 

     Ligde şampiyonluk mücadelesi veren Galatasaray ve Beşiktaş’ın borsa macerası kötü başladı. Galatasaray Sportif AŞ ve Beşiktaş Futbol Yatırımları AŞ hisse senetleri ilk gün umduğunu bulamadı, ancak durgun borsayı renklendirdi. 
     Başarılı halka arzlardan sonra her iki takımın da geçen hafta lig maçlarında yenilmelerinden sonra umutlarını borsaya taşıdılar. Ancak borsadaki konjonktürün uygun olmaması, her iki takımın hisselerinin değer kaybetmesine neden oldu. 
     
     Hisse senedine tezahürat 
     Oysa her iki takımın hisseleri güne hızlı başladı. Galatasaray hisseleri ilk dakikada 92.000, Beşiktaş hisseleri de 58.000 liradan işlem görünce, Galatasaray ve Beşiktaşlı brokerlar takımlarının lehinde tezahüratta bulundular. Ancak daha sonra gelen satışlarla her iki hissenin fiyatı hızla aşağıya indi. 
     Galatasaray’ın her kademe düşüşünde Fenerbahçeli broker’ların geçen hafta Galatasaray’a gol atan Rapajc’i anımsatan "Rap - Rap - Rapajc" şeklinde tezahürat yaptıkları gözlendi. 
     Seans başında 92.000 liraya kadar çıkan Galatasaray Sportif AŞ hisseleri günü 80.000, 58.000 liraya kadar çıkan Beşiktaş Futbol Yatırımları AŞ hisseleri de günü 47.000 bin liradan kapattı. 
     
     Zamanlama hatası 
     57 bin 500 liradan halka arz edilen Beşiktaş Yatırımları AŞ hisseleri ilk günde yüzde 18.26 değer kaybetti. 87 bin liradan halka arz edilen Galatasaray Sportif AŞ hisseleri de yeni ortaklarına yüzde 8.04 zarar ettirdi. 
     Galatasaray hisselerinde 20.1, Beşiktaş hisselerinde de 5.2 trilyonluk işlem hacmi oluştu. Uzmanlar, her iki takımın halka arzında zamanlama hatası yapıldığını belirttiler. 
     



 EKONOMİ 



Sultanbeyli’de kapıştı 















</TEXT>
</DOC>
