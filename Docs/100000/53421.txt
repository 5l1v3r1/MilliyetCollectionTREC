<DOC>
<DOCNO> 53421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo02.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray-Roma maçından notlar..izlenimler... 
</HEADLINE>
<TEXT>

     Galatasaray, AS Roma ile 1-1 berabere kalarak bir puanla yetinirken, sol kanat oyuncusu Hasan'ı da gelecek maç için kaybetti. 
     Bu sezon Şampiyonlar Ligi'nde 3. sarı kartını gören Hasan, FC Barcelona ile deplasmanda oynanacak maçta, takımdaki yerini alamayacak. 
     
     İlk golü yediler 
     Galatasaray, bu sezon Şampiyonlar Ligi'nde kendi sahasında oynadığı 4. karşılaşmada ilk kez gol yedi. 
     Sarı-kırmızılı ekip, daha önce yaptığı maçlarda SS Lazio'yu 1-0, PSV Eindhoven'i 2-0 yenerken, FC Nantes takımı ile 0-0 berabere kalmıştı. 
     Galatasaray, bunun yanı sıra kendi evinde oynadığı 19. Avrupa kupası maçında da yenilgi yüzü görmedi. 
     
     Albayrak şov 
     Karşılaşma sırasında Galatasaray Futbol Şubesi Sorumlusu Abdürrahim Albayrak, hareketleri ve tribünleri coşturmasıyla adeta şov yaptı. 
     İlk yarıda Galatasaray'ın golü atmasının ardından, taca çıkan topu Galatasaraylı futbolculara vermek isteyen top toplayıcı çocuğa 'Yavaş ol'' diye bağıran Albayrak, kendi sahasında topu kapan Bülent Korkmaz'dan da meşin yuvarlağı rakip kaleye göndermesini istedi. 
     Maçın 77. dakikasında açık tribünlerin önüne kadar giden Albayrak, önce bu tribünleri coşturdu, arkasından da tüm tribünleri bir amigo gibi ayağa kaldırarak taraftarı coşturdu. 
     Maçtan sonra Galatasaraylı futbolcular ile AS Roma'nın yedek kulübesinde oturanlar arasında tartışma yaşandı. Abdürrahim Albayrak burada da araya girerek olayların büyümesini önledi. 
     Taraftarlar maçın ardından hakemlere büyük tepki gösterdi. Teknik Direktör Lucescu, hakemlerle birlikte soyunma odasına giderek, yabancı madde atılmasını önledi. 
     






</TEXT>
</DOC>
