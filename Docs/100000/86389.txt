<DOC>
<DOCNO> 86389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo04.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Lakers, Kings'i son salisede geçti... Hido ise süperdi... 
</HEADLINE>
<TEXT>

     ABD Profesyonel Basketbol Ligi NBA yarı finallerinde Batı Bölümü'nde Sacramento Kings, deplasmanda Los Angeles Lakers'a 1 sayı farkla 100-99 yenilince, 7 maçlık seride 2-2 eşitlik sağlandı. İlk 5'te oynayan Hidayet Türkoğlu, 18 sayı attı. 
     Los Angeles'daki maçta, son 2 yılın şampiyonu Lakers ile normal sezonun en başarılı takımı Kings karşı karşıya geldi. Maçın son 2 saniyesine 99-97 önde giren Kings, Robert Horry'nin attığı 3 sayılık atışa engel olamayınca Lakers, maçtan 1 sayı farkla galip ayrıldı. 
     Ayak bileğindeki sakatlık nedeniyle 6 maçtır forma giyemeyen Predrag Stojakoviç'in yokluğunda ilk 5'te oynayan Hidayet Türkoğlu, 15 şuttan 8'ini değerlendirerek 18 sayı attı. Hidayet, ayrıca 12 ribaund alarak takımda ''double-double'' yapan tek oyuncu oldu. 3 sayılık atışlarda ise 5 şuttan 2'sini değerlendiren Hidayet Türkoğlu, 43 dakika kaldığı ve hiç serbest atış kullanmadığı oyunda 2 asist, 1 faul yaptı, 1 de top kaybetti. Takımda ilk 5'te forma giyen diğer oyunculardan Yugoslav pivot Vlade Divaç 23, Mike Bibby 21, Chris Webber 18, Doug Christie de 8 sayı kaydetti. 
     Lakers'da ise Shaquille O'Neal 27 sayı ve 18 ribaundla yalnız takımın değil maçın da yıldızı oldu. Lakers'ın diğer yıldızı Kobe Bryant, skora 25 sayı ekledi. Maçın skorunu son saniyede attığı 3 sayılık atışla belirleyen Horry ise 11'i 4. çeyrekte olmak üzere 18 sayı, 14 ribaund gerçekleştirdi. 
     2 takım arasındaki 5. maç, cuma günü Sacramento'da yapılacak. Lige ise yarın Doğu Konferansı'nda Boston Celtics-New Jersey Nets yarı final maçıyla devam edilecek. Celtics, seride 2-1 önde bulunuyor. 
     





</TEXT>
</DOC>
