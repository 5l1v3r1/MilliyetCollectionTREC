<DOC>
<DOCNO> 98865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sondun33.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan Arafat'ın ateşkes çağrılarına ret. 
</HEADLINE>
<TEXT>

     Aşırı dinci Hamas örgütü, Filistin lideri Yaser Arafat'ın Filistinli silahlı gruplarla ateşkes sağlama çabalarını reddettiğini açıkladı. 
     Hamas lideri Mahmud el Zahar, Katar televizyonu El Cezire'ye verdiği demeçte, ''Filistinlilerin yapacağı bir ateşkes, İsrail Başbakanı Ariel Şaron'un bize yeniden saldırmak için iştahını kabartacaktır. Ve ateşkes yapılmayacaktır'' dedi. 
     Zahar, Filistinlilerle Filistinlilerin yapacağı diyalogdan ziyade, İsrail'in, Filistin işgaline, saldırılarına ve uyguladığı ablukaya son vermesine yönelik olarak dünya devletleriyle diyalog yapması gerektiğini söyledi. 
     Arafat, dün yaptığı açıklamada, İsrail'in Gazze'ye yönelik saldırısına rağmen, silahlı Filistinli gruplarla ateşkes üzerinde çalıştığını açıklamıştı. 
     Bu arada, barış arayışları için Kudüs'e gelen Amerikalı insan hakları savunucusu siyahi rahip Jesse Jackson'ın Hamas'ın dini lideri Şeyh Ahmed Yasin ile biraraya geleceği bildirildi. 
     Hamas liderlerinden İsmail Haniya, örgütün, Jackson'ın Şeyh Yasin ile yarın Gazze'de görüşme talebine olumlu yanıt verdiğini söyledi. 
     Haniya, görüşmenin yarın saat 13.00'de, Şeyh Yasin'in Gazze'deki evinde yapılacağını ve kendi görüşlerini, Filistin halkının çektiği acıları ve uluslararası hukuk çerçevesinde işgale direniş haklarını anlatma fırsatı bulacaklarını belirtti. 
     Jacskon, Arafat ve İsrail Dışişleri Bakanı Şimon Peres ile görüşmüştü. 
     





</TEXT>
</DOC>
