<DOC>
<DOCNO> 82520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/siyaset/siy04.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip demokrasisi 
</HEADLINE>
<TEXT>

AKP’yi kurarken "demokrasi şampiyonu" geçinen Tayyip Erdoğan, partisinde önseçimi zorunlu olmaktan çıkardı 
     ABDULLAH KARAKUŞ Ankara 

     AKP Genel Başkanı Recep Tayyip Erdoğan ve kurmaylarının, partiyi kurarken dile getirdikleri "demokratik olacağız" söyleminin sözde olduğu hafta sonu gerçekleştirilen tüzük değişikliğiyle ortaya çıktı. 
     Yeni tüzükte, milletvekili adaylarının belirlenmesinde uygulanacak önseçim yöntemi zorunlu olmaktan çıkarılırken yönetimi eleştirmek kesin ihraç nedeni sayıldı. AKP’den bir yıl süreyle geçici ihraç edilen kurucu üye Mehmet Gazioğlu tüzük değişikliğini "Parti faşist bir durum aldı" diye değerlendirdi. AKP, kuruluş aşamasında ana ilke belirlediği, FP döneminde Abdullah Gül’ün genel başkan adaylığında Recai Kutan’a karşı kongre sloganı olarak kullandığı "önseçim" yöntemi uygulamasından daha ilk seçime girmeden çark etti. 
     Hafta sonu toplanan ve tartışmalı geçen Kurucular Kurulu toplantısında, tüzüğün 124. maddesindeki, "milletvekili seçiminde, seçim çevrelerinin en az yüzde 50’sinde önseçim veya teşkilat yoklaması usullerinden birinin uygulanması ile aday belirlemesi zorunludur" hükmündeki "zorunludur" ifadesi, "belirlenmesine özen gösterilir" şeklinde değiştirildi. 
     Kesin ihraç maddesinde yapılan tüzük değişikliğine göre, yönetimi eleştirmek partiden atılma nedeni sayıldı. Kesin ihraç nedenlerinin sıralandığı 117. maddeye, "parti yöneticileri, üyeleri veya parti tüzel kişiliği hakkında basın yayın araçlarıyla kamuoyu önünde gerçekdışı haber yaymak, iftira, hakaret, karalama veya küçük düşürücü beyanlarda bulunmak" ibaresi eklendi. 
     



 SİYASET 
















</TEXT>
</DOC>
