<DOC>
<DOCNO> 84240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/guncel/gun05a.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Bir’i iade ediyor 
</HEADLINE>
<TEXT>

     ANKARA Milliyet 

     Kırmızı Bülten’le aranırken sahte kimlikle Almanya’da yakalanan Ali Fevzi Bir için Türkiye’nin yaptığı iade talebi kabul edildi. Alman Federal Mahkemesi’nin kararı dün Ankara’ya ulaştı. Bir, önümüzdeki hafta Türkiye’ye getirilecek. 
     Milliyet’in aldığı bilgiye göre, sahte pasaportla giriş yaptığı Almanya’nın Düsseldorf kentindeki bir otelde yakalanan Bir ile ilgili gelişme dün yaşandı. Kaçakçılık ve Organize Suçlarla Mücadele Dairesi’nden görevlendirilen bir ekibin takibiyle bahisçi Şenol Dede ile yakalanan Bir’in yargılaması sonuçlandı. 
     
     Interpol’e de bilgi verildi 
     Federal Mahkeme, Türkiye’nin isteği üzerine iade amacıyla tutuklanan Bir’in iadesini uygun buldu. Alman adalet makamlarının kararı dün önce Adalet Bakanlığı’na, ardından Interpol Dairesi Başkanlığı’na ulaştı. 
     Susurluk davasının sanıklarından olan ve İstanbul 6 No’lu DGM’nin 3 yıl 8 ay 6 günlük hapis cezasının infazı için aranan Bir için, İstanbul DGM tarafından yürütülen futbolda şike iddialarıyla ilgili hakkında tutuklama kararı verilmişti. Bir’in getirilmesi için önümüzdeki hafta özel bir ekip Almanya’ya gidecek. 
     



 GÜNCEL 














</TEXT>
</DOC>
