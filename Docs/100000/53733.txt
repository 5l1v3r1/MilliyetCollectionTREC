<DOC>
<DOCNO> 53733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun13.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Kaplan Türkiye'ye iade edilemeyecek 
</HEADLINE>
<TEXT>

     Almanya Dışişleri Bakanlığı'nın bir sözcüsü, ''kara ses'' olarak bilinen Cemalettin Kaplan'ın oğlu Metin Kaplan'ın Alman yasalarına göre Türkiye'ye iade edilemeyeceğini söyledi. 
     Sözcü, suç örgütü oluşturmak ve fetva vererek cinayet çağrısı yapmak suçundan 4 yıla mahkum edilen Metin Kaplan'ın, ''sınırdışı edilmemek için, tecilli olarak daha erken serbest bırakılmak istemediğini, ancak kendisini Türkiye'de idam cezası beklediği için zaten iade edilemeyeceğini'' belirtti. 
     Türkiye'nin birkaç hafta önce Metin Kaplan'ın iadesini talep ettiğini kaydeden sözcü, ''Kaplan, hakkındaki bazı suçlamalar ağır olduğu için, Türkiye'de yapılan reformlara rağmen idam cezasına çarptırılabilir. Alman yasalarına göre, idam cezasına çarptırılması mümkün olan sanıkları sınırdışı edemiyoruz'' dedi. 
     Metin Kaplan'ın avukatlarının söz konusu yasalar doğrultusunda, Kaplan'ın sınırdışı edilmesini talep eden Köln Şehir İdaresi'ne karşı gerekli yasal işlemleri başlatacakları bildirildi. 
     Kaplan, dün sınırdışı edilmesini önlemek amacıyla tecilli olarak daha erken serbest bırakılmak istemediğini söylemişti. 
     






</TEXT>
</DOC>
