<DOC>
<DOCNO> 87915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo22.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Cavcav'dan Ankaragücü Başkanı'na yanıt... 
</HEADLINE>
<TEXT>

     Gençlerbirliği Kulübü Başkanı İlhan Cavcav, Ankaragücü Kulübü Başkanı Cemal Aydın'ın kendisi ve teknik direktörleri Ersun Yanal hakkında yaptığı suçlamaları yalanladı. 
     İlhan Cavcav, Ersun Yanal ile Gençlerbirliği tesislerinde düzenlediği basın toplantısında, 25 yıldır başkanlığını sürdürdüğü kulübü ve iş hayatında hiçbir şaibeye adının karışmadığını, böylesine asılsız şekilde suçlanmadığını belirterek, ''Bugüne kadar hem kulüp başkanlığı görevimi, hem de iş hayatımı başarıyla, her hangi bir olumsuzluğa karışmadan sürdürdüm. Hem Türk sporuna, hem de Türk sanayiine başarıyla hizmet vermekteyim. Beni asılsız bir takım suçlamalara alet etmek isteyenlerin cezasını tüm camia verecektir'' diye konuştu. 
     Cavcav, Ersun Yanal'ın transferinde hiçbir aykırılık olmadığını bildirerek, ''Aksini iddia edenler bunu ispatlamak zorundalar'' dedi. 
     Gençlerbirliği ile Ankaragücü'nün iki kardeş kulüp olduğunu ifade eden Cavcav, konuşmasını şöyle sürdürdü 
     ''Bu iki kardeş kulübü birbirine düşürmek, bir iki kendini bilmezin işidir. Milletçe birlik ve beraberliğe ihtiyacımızın olduğu bir dönemde iki kardeş kulübün taraftar, futbolcu ve tüm camiasını birbirine düşürmek isteyen Cemal Aydın'ı kınıyorum ve bu davranışı kendisine hiç yakıştıramadım.'' Ersun Yanal ile bu sezon çalışmak arzusunda olmadığını Cemal Aydın'ın kendisine söylediğini de bildiren Cavcav, şöyle konuştu 
     ''Ersun hocayla çalışmak arzusunda olmadığını bana söyleyen Cemal Aydın'a, ben de kendisine 'Hocayı bırakma, çünkü hoca çok başarılı bir hoca' dedim ve kendisine 150-200 bin dolar yardımda bulunmayı teklif ettim. Sayın Aydın, bana teşekkür ederek teklifimi ret etti. Bu durumu bile bile kamuoyuna çıkıp da 'İlhan Cavcav kim oluyor ki bana para teklif ediyor' açıklamasını ise talihsiz bir beyanat olarak görüyorum.'' İlhan Cavcav, Cemal Aydın'ın, ''Cavcav benden izin almadan hocamızla görüştü'' şeklindeki açıklamalarına ise ''Cemal Aydın'a şayet Ersun hoca Ankaragücü'nü bırakırsa, şartlar ne olursa olsun kendisiyle görüşeceğimi söyledim. Hocanın 'Ankaragücü ile ilişkim kesildi' demesi üzerine kendisiyle görüştük ve şartlarda anlaştık. 
     Kendisiyle defalarca bu konuyu konuştuğum halde, 'Cavcav benden izin almadı, Ersun hocayı benden çaldı' diyen benim asbaşkanlığımı yapmış Cemal Aydın'a bu beyanatını yakıştıramadım'' şeklinde yanıt verdi. 
     Cavcav, Ersun Yanal'ın profesyonel bir teknik direktör ve istediği kulüpte çalışma hürriyetine sahip olduğunu da vurgulayarak, şöyle devam etti 
     ''Cemal Aydın, Ersun Yanal'ı elinden kaçırmasının suçunu bizden çıkarmak istiyor. Şayet Ersun hoca başka bir kulübe gitseydi de Cemal Aydın aynı açıklamaları yapabilecek miydi Başta Sayın Aydın olmak üzere tüm arkadaşları sükunete davet ediyorum.'' Gençlerbirliği Kulübü Başkanı İlhan Cavcav, iki Ankara takımının kardeş olduğu, bu gibi durumlarda mantıklı davranmak gerektiğine değinerek, şöyle dedi 
     ''Biz olaylara kol kırılır, yen içinde kalır mantığıyla yaklaşırken, Cemal Aydın'ın Kulüpler Birliği'ne gelmeyeceğini, benimle birlikte hiçbir olaya imza atmayacağını söylemesi, Cemal Aydın'ın tasarrufunda olan bir olay değildir. Çünkü Kulüpler Birliği bir sivil kitle örgütüdür. Bu kuruluşta iş başına gelenler seçimle gelir ve karar mekanizması da tamamen yönetim kurulundan teşkil eder. Bu durumu beyenmeyenler genel kurulda gerekeni yapar.'' Cavcav, kulüp başkanlığının gelip geçici olduğunu, kulüplerin ise Türkiye Cumhuriyeti var oldukça faaliyetlerini sürdüreceğini açıklayarak, ''Onun için bu iki kulübün taraftarlarını birbirine düşman etmek doğru değil' dedi. 
     İlhan Cavcav, kendisini hüllecilikle suçlayanlara ise şu yanıtı verdi 
     ''Aliağa Petkimspor'dan 10 bin Euro'ya alabileceğim bir futbolcunun kulübüne katkı sağlamak amacıyla 200 milyar lira ödeyerek transfer ettim. Böylece beni hüllecilikle suçlayanlara en iyi cevabı da vermiş oldum.'' Tamamen etik kurallara uyarak Ankaragücü'nden ayrıldığını söyleyen Ersun Yanal da ''Benim hedeflerim vardı. Bu hedefleri Ankaragücü'nde yakalayamayacağım için Ankaragücü'nden ayrıldım. Ancak Ankaragücü'nden ayrılmamım hesabını ben değil, Ankaragücü yönetiminin vermesi gerekir'' dedi. 
     Yanal, Ankaragücü yönetiminin kendisiyle anlaşma ortamı yaratmadığını da ifade ederek, şöyle konuştu 
     'Anlaşma ortamı oluşmuş da ben mi kabul etmemişim. Bu şekilde beni ve Gençlerbirliği'ni kullanarak bazı şeyler elde etmek isteyenleri kınıyorum. Bana yöneltilen suçlamalardan ötürü de gerektiği zamanda gerekli yasal haklarımın kullanılmak üzere saklı kalmasını istiyorum. 
     Ben bundan sonra belirlediğimiz hedeflerimize ulaşmak için Gençlerbirliği'ne hizmet etmemiz gerektiğini düşünerek, tüm spekülasyonlara son noktayı koyuyorum.'' 
     





</TEXT>
</DOC>
