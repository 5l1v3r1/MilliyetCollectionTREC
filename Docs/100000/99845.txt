<DOC>
<DOCNO> 99845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/sontur05.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim dönemine girdi... Şarkılar ve şarkıcılar tartışılıyor... 
</HEADLINE>
<TEXT>

     Erken genel seçim tarihinin belli olmasıyla birlikte siyasi partiler seçim şarkısı arayışına girerken, bazı sanatçılar ise şarkılarının bu amaçla kullanılmasına ''çekimser'' bakıyor. 
     Müzik Yorumcuları Meslek Birliği Müyorbir Başkanı Selçuk Alagöz, hiçbir vatandaşın bir partiye ''bunun reklamı daha güzel'' diye oy vermeyeceğini kaydederek, seçim kampanyalarına trilyonlar yatırılmasını eleştirdi. ''Bu kadar para harcayacaklarına bir okul, hastane yapsınlar daha çok oy alırlar'' diyen Alagöz, üyelerinin de bu seçim kampanyaları çerçevesinde şarkılarını kullandırmalarına ilişkin bir yorum yapamacağını, ancak kendisinin sadece inandığı, gerçekten desteklediği bir partinin şarkısını seslendirebileceğini söyledi. 
     Alagöz, şöyle konuştu 
     ''Nasıl insan sevdiği futbol takımının şampiyon olmasını isterse, ben de görüşlerini beğendiğim bir partinin seçimi kazanmasını isterim. Dolayısıyla onun kazanması için de elimden geleni yaparım. Benim ideallerimi benimseyen, yani Atatürkçü, laik, ülkemizi Avrupa'ya taşıyacak zihniyette modern bir partiye seve seve şarkı yaparım, ama nasıl Hiçbir ücret almadan...Bu konuda üyelerimiz de serbesttir, yorum yapamayız. Ama herhangi bir siyasi parti besteci olarak benden şarkı istese besteyi yaparım, fakat okumam.'' 
     
     ''ALET OLMAK İSTEMEM...'' 
     Popüler Müzik Sanatı Vakfı POPSAV Başkanı Hakan Peker de, siyasi partilerin seçim kampanyaları için yeni şarkılar bestelenmesine karşı olmamasına rağmen, topluma malolmuş şarkıların bir partiye uyarlanmasını doğru bulmadığını bildirdi. 
     Önceki seçimlerde kendisinin ''Amma velakin'' şarkısının bir parti tarafından kullanılmasını da onaylamadığını, ancak bestecisinin Mustafa Sandal olması nedeniyle haklar ondan satın alındığı için kendisinin bir yaptırımı olamadığını anlatan Peker, şunları kaydetti 
     ''Hit olmuş, halka malolmuş şarkıların siyasi araç olarak kullanılmasına teknik olarak karşıyım. O şarkıyı seslendiren sanatçının halk içindeki sempatisinden yararlanıldığını, insanların o parti tarafından bir anlamda etkilendiğini düşünüyorum. Ona alet olmak istemem. Genelde hit olan şarkılar alınıyor. 'Amma velakin' adlı şarkım bir partiye uyarlanmıştı, ben doğru bulmamıştım. Şimdi bana böyle bir teklif gelmedi, ama benim tutumum zaten değişmez.'' Peker, çoğu şarkının yorumcu ve bestecisi ayrı olduğu için, yorumcuların bu konudaki telif haklarının da bir anlamda ihlal edildiğini belirterek, bu konuda mevcut yasanın daha tam uygulanamamasının sıkıntısını yaşadıklarını sözlerine ekledi. 
     
     MESAM'DAN SEÇİM ŞARKILARINA TAKİP... 
     Musiki Eserleri Sahipleri Meslek Birliği MESAM Başkan Yardımcısı Ali Rıza Binboğa da, sanatçıların kendi dünya görüşüne uyan siyasi partilere şarkılarını vermelerinde sakınca görmediğini, ancak aksi halde bunun söz konusu sanatçının halkın gözündeki imajını zedeleyebileceğini söyledi. 
     Geçen seçimlerde bazı siyasi partilerin eser sahiplerine telif ödeyerek şarkılarını kullanmalarına rağmen, bazılarının ise izin alma gereği bile duymadığını belirten Binboğa, kısa süre sonra bu konuda bir deklarasyon yayınlayarak partileri uyaracaklarını bildirdi. 
     Binboğa, şöyle dedi 
     ''Partilerin eserlerini kullanacakları sanatçıdan mutlaka izin almaları ve bir telif ödemeleri gerekiyor. Aksi halde, 5846 sayılı kanuna göre ceza ödemek zorundalar. Bunu yapmayanlara kanunda 4 yıldan 6 yıla kadar hapis ve büyük tazminat cezaları var. Biz bu seçimlerde kesinlikle konunun takipçisi olacağız.'' 
     





</TEXT>
</DOC>
