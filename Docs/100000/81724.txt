<DOC>
<DOCNO> 81724 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur16.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Nisan yağmurları çifçinin yüzünü güldürdü... 
</HEADLINE>
<TEXT>

     Trakya ve Mardin civarı dışında tüm yurtta Nisan yağmurları, Türkiye geneli normallerine göre yüzde 49 daha fazla oldu. 
     İç Anadolu Bölgesi'nde en bol yağış Ankara'da görülürken, Türkiye genelinde yağış ortalaması en düşük il olan Karaman, metrekareye 71 kilo yağış aldı. 
     Devlet Meteoroloji İşleri Genel Müdürlüğü'nden alınan bilgiye göre, Nisan ayı yağışları, Trakya ve Mardin civarında normallerine yakın olarak gerçekleşirken, yurdun diğer yerleri normallerinin üzerinde yağış aldı. 
     Uzun yıllar Türkiye geneli yağış ortalaması metrekarede 59 kilo iken, geçen ay kaydedilen yağış miktarı 89 kilo olarak gerçekleşti. 
     Nisan ayında görülen yağışlar, Türkiye geneli normallerine göre yüzde 49, geçen yıla göre yüzde 40 daha fazla oldu. 
     Yurt genelinde, son 7 aylık yağış toplamı metrekarede ortalama 623.9 kilo olarak gerçekleşti. Bu oranın, yağış normallerine 513 
     kilo göre yüzde 22, geçen yılın aynı dönemine 273.6 kilo göre ise yüzde 67 daha fazla olduğu tespit edildi. -ANKARA VE KONYA'DA BOL YAĞIŞ- İç Anadolu Bölgesi, Nisan ayında metrekareye 84 kilo yağış aldı. Bu bölgede Nisan ayı ortalaması normali 49 kilo olarak kabul edilirken, geçen yıl Nisan ayında bu miktar 36 kilo olarak gerçekleşmişti. Nisan ayı yağış normali metrekarede ortalama 48 kilo olan Ankara, geçen ay metrekareye 101 kilo ile en yüksek miktarda yağışın görüldüğü il oldu. İç Anadolu Bölgesi'nde Nisan ayında, bol yağış alan illerden Konya'da ise metrekareye 70 kilo yağış düştü. Buna göre, Nisan ayı yağış normali 32 kilo olan Konya'da, yağış miktarındaki artış oranı yüzde 118 oldu. Türkiye geneline göre, yağış ortalaması 40 kilo ile en düşük illerden biri olan Karaman'da ise geçen ay metrekareye 71 kilo yağış düştü. Geçen yıl, yağış azlığı nedeniyle çiftçiler zor günler yaşarken, barajlardaki doluluk oranının düşük kalması sonucu yaz aylarında birçok ilde su sıkıntısı yaşanmıştı. 
     





</TEXT>
</DOC>
