<DOC>
<DOCNO> 58466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/soneko05.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Noel ve Yılbaşı tatilleri öncesinde ABD Doları uluslararası borsalarda geçen hafta önemli para birimleri karşısında değer kazandı. 
     New York borsasının Cuma günkü kapanışında işlem hacminin düşük olması ve tatil öncesinde abartılı hareketlerden kaçınılması nedeniyle, dolar, euro ve Japon Yeni karşısında güçlü kazanımlar sağladı. 
     Analistler, Arjantin'de son zamanlardaki kargaşanın döviz piyasalarını pek etkilemediğini belirtse de, bazılarına göre, euronun değer kaybına bu durum katkıda bulundu. Avrupa piyasalarının ABD'ye kıyasla Arjantin Hazine tahvil ve bonoları ile diğer menkul kıymetlerine daha fazla açıldığı sanılıyor. 
     New York döviz borsasının Cuma günkü kapanışında euro 90.02 sentten 88.72 sente gerilerken, dolar 128. yenden 129.39 yene çıktı. 
     Japonya Maliye Bakanlığı yetkilisi Zembei Mizoguchi'nin, Japon Yeni'nin biraz güçlü olduğu ve son zamanlardaki değer kaybının gerekli bir düzeltme olduğunu Cuma günü söylemesi, yeni zayıflattı. Maliye eski bakanı, şimdi Tokyo'daki Keio Üniversitesi'nde profesör olan Eisuke Sakakibara da, doların gelecek yazda 150 yene yükselebileceğini söyledi. 
     Londra borsasında Pazartesi günü 90.62 sentten işlem gören euro Cuma günkü kapanışta 88.70 sente geriledi. 
     Londra borsasında Pazartesi günü öğleyin 1.4583 dolardan işlem gören sterlin Cuma günkü kapanışta 1.4400 dolara geriledi. 
     
     Arjantin Wall Street'i etkilemedi 
     Arjantin ekonomisindeki çözülme, çöküş ve sosyal patlama, New York menkul kıymetler borsası Wall Street'i pek etkilemedi. 
     Arjantin Devlet Bakanı Fernando De la Rua'yı istifaya sürükleyen olaylara rağmen, Wall Street'de Dow Jones Endeksi geçen hafta 224.19 puan yüzde 2.3 artışla 10,000 puanı aşıp 10,035.34 puana çıktı. 
     Ancak, kar amaçlı satışlar nedeniyle, Nasdaq Bileşik Endeksi geçen hafta 7.34 puan binde 4 kayıpla 1,945.83 puana indi. Standard Poor's 500 Endeksi geçen haftayı 21.82 puan yüzde 1.9 artışla 1,144.89 puandan kapadı. Küçük işletmelerin hisse senetlerini gösterir 
     Russell 2000 Endeksi geçen hafta 12.73 puan 2.7 artışla 484.02 puana çıktı. 
     Londra borsasında FTSE 100 Endeksi, petrol şirketleri hisse senetlerinin değer kazanması ve Amerikan ekonomisine dair göstergelerin olumlu yorumlanması sonucu, geçen hafta 98.2 puan artışla 5,159.2 puana çıktı. 
     Tokyo borsasında Toshiba şirketi ve diğer elektronik firmalarının zorlanması nedeniyle, Nikkei Endeksi geçen hafta 176.2 puan kayıpla 10,335.45 puana düştü. 
     






</TEXT>
</DOC>
