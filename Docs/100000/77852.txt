<DOC>
<DOCNO> 77852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur25.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ruhani liderlerden Ortadoğu barışı için "İstanbul Çağrısı"... 
</HEADLINE>
<TEXT>

     Türkiye'deki semavi dinlerin temsilcilerinin, ''Ortadoğu'da İsrail ile Filistin arasında yaşanan olayların sona erdirilmesi amacıyla ve taraflara barış çağrısında bulunmak'' üzere, Diyanet İşleri Başkanı Mehmet Nuri Yılmaz başkanlığında yaptığı toplantı sona erdi. 
     İstanbul Müftülüğü'ndeki toplantının ardından, Ortadoğu'daki savaşın sona erdirilerek barışın sağlanması için ''İstanbul Çağrısı'' adı altında bir bildiri yayınlandı. 
     Diyanet İşleri Başkanı Yılmaz tarafından okunan 6 maddelik bildiride, son günlerde barış ortamının bozulmasına yönelik dünyada yaşanan gelişmeler ile özellikle Ortadoğu'daki son durum üzerine, Türkiye'de yaşayan 3 semavi dinin temsilcilerinin biraraya gelmeyi kararlaştırdıkları belirtildi. 
     
     İSTANBUL ÇAĞRISI 
     Bildiride, şöyle denildi 
     ''Dünyada süregelen savaşların kökenini, din ve mezhep farklılıklarına dayandıranlar olabilir. Oysa savaşların arkasında yatan gerçek, politik mülahazalar ve ekonomik çıkarlardır. Dünyada güç hegemonyasını sürdürüp pekiştirmek isteyenler, savaşları körüklemektedirler. Öte yandan, silah tacirleri ve doğal kaynakları silaha dönüştürmek arzusu içinde olanlar da savaş gerilimini zirveye çıkarmaktadırlar. Onların kötü ihtirasları masum insanların ölümüyle sonuçlanmakta, kan ve gözyaşı selleri tüm insanlığı felakete sürüklemektedir. Bu vahşet, mensubu olduğumuz tek tanrılı dinler açısından kabul edilemez bir durumdur. 
     Biz tek tanrılı dinlerin mensupları olarak ahlaki ve insani değerler açısından aynı ilkeleri paylaşmaktayız. Bu ilkeler barıştan, özgürlükten, ahlaktan, sevgiden ve adaletli bir düzenden yanadır. 
     Tüm evrenden kaosun uzaklaştırılması, onun yerine esenliğin hakim olması hepimizin ortak hedefidir. Yüce Allah'ın iradesi barış ve uyumun insanlar tarafından gerçekleştirilmesinden yanadır. Barış ve uyumu gerçekleştirmek, dünya da dediğimiz bu fani evrende bize verilen görevdir. İnsanın Allah karşısındaki sınavı barış ve uyumu sağlama bağlamındadır. Yüce yaratıcının buyurduğu değerlere uymadığımız, ahlak, erdem ve dürüstlüğü unuttuğumuz takdirde dünya sınavında başarısız oluruz. Bunun sorumluluğunu ve bedelini ahrette öderiz. 
     Savaşı ve terörü körüklemek, günümüz dünyasını cehenneme çevireceği gibi, gelecek nesiller arasında da kin ve nefret tohumları ekecek, husumet sonsuza dek devam edecektir. 
     Savaşlar insan haklarının ihlaline yol açar. Kan, gözyaşı ve ıstırap üzerine ihkak-ı hak edinmek, hiç kimseye yarar sağlamaz. 
     Mensubu olduğumuz tek tanrılı 3 dinin kutsal kitapları savaşa ve şiddete asla cevaz vermemektedir. 
     Biz Türkiye'de yaşayan tek tanrılı 3 dinin temsilcileri olarak öncelikle Ortadoğu ve daha sonra tüm dünyada süregelen savaşları, şiddet ve terör eylemlerini şiddetle kınıyoruz. Bu bağlamda ülke, din, dil ve ırk gözetmeksizin sürdürülen anlamsız savaşlara son verilmesini, Ortadoğu'da cereyan eden çatışmaların sona erdirilerek bir an önce barışın sağlanmasını ve adil bir çözüme ulaşılmasını bilhassa dini, tarihi ve kültürel mirasa yapılan saldırıların durdurulmasını istiyoruz. 
     Sonuç olarak, insanları ve devletleri sevginin, barışın, aklın, dostluğun, yüksek değerlerin ve sağduyunun sesine davet ediyoruz. Bu çağrımıza kulakların tıkalı kalması dünyayı cehenneme çevirme ve insanlığın yok olma sürecine itilmesi anlamına gelir. İnsanların yüce yaratıcının çağrısına kulak tıkamaları mümkün değildir. 
     Yüce Allah, insanlığı kavga psikozu ve savaş aymazlığında korusun. 
     Dualarımız inananlar ve tüm insanlık içindir.'' Bildirinin altına Mehmet Nuri Yılmaz'ın yanı sıra Fener Rum Patriği Bartholomeos, Türkiye Ermenileri Patriği Mesrob Mutafyan, Türkiye Musevi Hahambaşı Vekili İshak Haleva, Ermeni Katolik Cemaati Ruhanisi Başpiskopos Ohannes Çolakyan, İstanbul ve Ankara Süryani Ortodoks Cemaati Ruhani Reisi ve Patrik Vekili Yusuf Çetin, Türkiye Süryani Katolik Patrik Vekili Yusuf Sağ, Bulgar Ortodoks Kilisesi Rahibi Kostantin Kostof, İstanbul Latin Cemaati Ruhani Reisi Louis Pelatre ve Keldani Ruhani Reisi Başpiskopos Paul Karataş imza attı. 
     
     ''İNTİHAR SALDIRILARININ TASVİBİ MÜMKÜN DEĞİL'' 
     Bildirinin okunmasının ardından basın mensuplarının sorularını yanıtlayan Yılmaz, ''Bu açıklamaya ne zaman, kim karar verdi '' şeklindeki soru üzerine, ''Birkaç gün oldu. Bugün toplanarak böyle bir metin hazırladık. Birlikte karar verdik. Vicdanlarımızın kararı'' dedi. 
     ''Hazırlanan metnin bölge ülkeleri liderlerine ve dünya liderlerine nasıl ulaştırılacağının'' sorulması üzerine Yılmaz, ''Basın toplantısı yoluyla ulaştırmış olduk. Sizin yolunuzla. Ayrıca ilgili mercilere de iletilecektir'' yanıtını verdi. 
     Yılmaz, ''Bildiride, İsrail'in neden kınanmadığının'' sorulması üzerine de ''siyasi konulara girmek istemediklerini'' söyledi. 
     ''İntihar saldırılarını dini açıdan nasıl yorumladığına'' ilişkin soruya da Yılmaz, ''Hangi halet-i ruhiyye içinde olursa olsun tasvibi mümkün değil. Meşru değil'' karşılığını verdi. 
     İshak Haleva da bir soru üzerine, Türkiye Hahambaşı David Aseo'nun, ''toplantıya rahatsızlığı nedeniyle katılamadığını'' açıkladı. 
     ''Başka bir girişim ve mesajlarının olup olmayacağının'' sorulması üzerine Haleva, ''Bir din adamının duadan başka ne tür mesajı olabilir ki... Duadan başka iletecek hiçbir mesajım yok'' dedi. 
     Haleva, ''Bildiride, Ortadoğu'da akan kanın durdurulması çağrısının çıkıp çıkmadığının'' sorulması üzerine de ''Bildiride, akan kanın ve gözyaşının durdurulması çağrısı tam olarak çıkıyor'' dedi. 
     





</TEXT>
</DOC>
