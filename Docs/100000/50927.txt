<DOC>
<DOCNO> 50927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/son/sonspo02.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de heyecan sürüyor... 
</HEADLINE>
<TEXT>

     ABD Profesyonel Basketbol Ligi NBA'de bugün yapılan 2 maçta, Seattle Supersonics, Orlando Magic'i 2. 
     uzatmada 123-119, Los Angeles Clippers da Atlanta Hawks'ı 109-86 yendi. Batı Konferansı Pasifik Grubu 4.sü Seattle Supersonics, Doğu Konferansı Atlantik Grubu 2.si Orlando Magic ile deplasmanda karşılaştı. Seattle Supersonics'de, Rashard Lewis, 36 sayı ve 19 ribauntla kariyerinin en yüksek skorlu maçını çıkardı. 2. uzatmanın bitimine 1.16 dakika kala attığı 3 sayıyla takımını 120-117 öne geçiren Gary Payton ise toplam 32 sayı kaydetti. Magic'de, Grant Hill, 28 sayıyla en çok sayı üreten oyuncu olurken, 26 şuttan 10'unda isabet kaydeden Tracy McGrady de 27 sayıyla onu izledi. Gecenin diğer maçında, Pasifik Grubu sonuncusu Los Angeles Clippers, Doğu Konferansı Merkez Grubu 7.si Atlanta Hawks'ı 109-86 yenerken, ligdeki ilk galibiyetini aldı. Los Angeles'daki maçta, üst üste 3 yenilgiden sonra galibiyetle tanışan Clippers'da, son 9 ayda 2. kez anti-doping kurallarına aykırı hareket ettiği için ceza alan Lamar Odom'ın yerine oynayan Corey Maggette, 16 sayıyla maçı tamamladı. Oyuna sonradan giren Quentin Richardson ise 20 sayıyla en çok sayı atan oyuncu oldu. Hawks ile yaptığı son 14 maçta 3. kez zafere giden ve en farklı skorlu galibiyetini alan Clippers'da, Elton Brand 13 sayı ve 10 ribaunt, Jeff McInnis de 12 sayı ve 10 asist gerçekleştirdi. Hawks'da ise Nazır Muhammed, 30 sayıyla kariyerinin en yüksek skorlu maçını oynarken 11 de ribaunt aldı. 
     






</TEXT>
</DOC>
