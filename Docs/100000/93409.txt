<DOC>
<DOCNO> 93409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/spor/spo07.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptanın seyir defteri 
</HEADLINE>
<TEXT>
"Marşla başladı marşla bitti" 
Milli oyuncuları getiren THY pilotu Fırıncı, yolculuğu anlattı 
     ŞÜKRAN PAKKAN 

     Dünya Kupası’ndan üçüncülükle dönen milli futbolcularımızı Seul’den, İstanbul’a Airbus A340 tipi uçakla getiren Türk Hava Yolları kaptan pilotu Ahmet Fırıncı, 14.5 saat süren uçuşun öyküsünü MİLLİYET’e anlattı. 
     Futbolcuların, 11 kişilik kabin ekibi tarafından "Eve hoşgeldiniz" diyerek karşılandığını söyleyen Fırıncı, "Hayatımın en keyifli yolculuklarından birini geçirdim. Marşlarla başladığımız yolculuğu, marş söyleyerek bitirdik" dedi. 
     Fırıncı, uçuştan önce yapılan bomba ihbarının millileri etkilemediğini belirtti. Taşkent’te yakıt ikmali için bir saat boyunca uçağın içerisinde beklediklerini söyleyen kaptan pilot, "Söylenenlerin aksine teknik arıza yaşamadık. Geldiğimiz uçaktan, THY’nin elinde yedi tane var. Teknolojinin en son örneği olduğu için teknik arıza yaşamak imk nsız" diye konuştu. 
     Türk F 16’larının Gürcistan hava sahasından Türkiye sınırlarına giriş anından İstanbul’a kadar kendilerine eşlik etmesini uçuşun en unutulmaz anı olduğunu söyleyen Fırıncı devam etti 
     "Türk hava sahasına girer girmez sol ve sağ tarafta birer F 16 gördük. Önce şaşırdık, ardından pilotların telsizden mesajı geldi. Türkiye sizinle gurur duyuyor, hepinizle övünüyoruz, hoşgeldiniz’ diyorlardı. Şenol Güneş kokpite gelerek cevap verdi Bu başarı hepimizin’. O sırada uyuyan futbolcuların hepsi uyandı. Hatta Hakan Şükür’ü de uykusundan uyandıran F 16’lar oldu." 
     Futbolcuların, Atatürk Havalimanı’na iniş yaptıktan sonra gördükleri kalabalık karşısında gözlerine inanamadıklarını söyleyen Fırıncı, "Hepsi bir tören bekliyordu, ama kimse bu kadarını tahmin etmemişti. Yorgunluklarını bir anda unuttular. Gözlerindeki heyecan görülmeye değerdi" dedi. 
     

</TEXT>
</DOC>
