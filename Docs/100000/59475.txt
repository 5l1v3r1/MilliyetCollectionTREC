<DOC>
<DOCNO> 59475 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko16.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa 1. seansta böyle geçti 
</HEADLINE>
<TEXT>

     İMKB Ulusal-100 Endeksi, yılın son işlem gününde yeni bir rekora imza attı. 
     Endeks, dünkü kapanışa göre 199.87 puan artarak, 1. seansı 13,808.86 puandan kapadı. Hisse senetleri ortalama yüzde 1.47 oranında 
     değer kazandı. 
     Dünkü 2. seans sonunda 13,608.99 puanla yılın en yüksek kapanış düzeyine ulaşan endeks, bugünkü ilk seansta 13,961.26 puana kadar yükselerek 14,000 puan düzeyini test etti. 
     İMKB Ulusal-100 Endeksi günün ilk seansına 13,625.56 puan seviyesinde ve 16.57 puan artışla başladı. Disket emirleriyle yapılan işlemlerde bile 70 trilyon liraya yaklaşan işlem hacminin gerçekleştiği görüldü. İşlem hacmindeki artışın dikkat çektiği seans boyunca kamu, banka ve holding hisselerindeki alımların genele yayılmasıyla endeks hızla 13,700-13,800 puan seviyelerine çıktı. 
     Seansın ilk yarısını 91.97 puan artışla 13,700.96 puandan geçen endeks ikinci yarıda daha üst seviyeleri zorladı. 13,961.26 puana kadar çıkan endeks bu seviyelerinden gelen satışlarla geriledi. 13,800 puanın üstünde tutunduğu gözlenen endeks, 13,808.86 puandan seansı tamamladı. 
     1. seans kapanışında mali endeks, 450.06 puanlık artışla 18,371.81 
     puana, sanayi endeksi 73.07 puan artışla 11,411.08 puana ve hizmetler endeksi de 6.57 puan artışla 9,177.38 puana çıktı. Böylece mali grup hisseler önceki kapanışa göre ortalama yüzde 2.51, sanayi grubu hisseler ortalama yüzde 0.64 ve hizmet grubu hisseler de yüzde 0.07 değer kazandı. 1. seansta işlem gören toplam 277 hisse senedinden 164'ü değer kazandı. 38 hisse senedi değer yitirirken, 75 hissenin fiyatında ise bir değişiklik olmadı. Seansta, 433 trilyon 631 milyar 34 milyon liralık işlem hacmi oluştu. İşlem hacmindeki artış, Aralık başındaki değerlere ulaşıldığını gösteriyor. 1. seansta Garanti Bankası, Yapı Kredi Bankası, İş Bankası C , Doğan Holding ve Vestel, en yoğun işlem gören hisseler oldular. 
     






</TEXT>
</DOC>
