<DOC>
<DOCNO> 75854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sontur22.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank'ın eski patronu Garipoğlu cezaevinden çıktı... 
</HEADLINE>
<TEXT>

     Tasarruf Mevduatı Sigorta Fonu'na devredilmeden önce usulsüz kredilerle Sümerbank'ın içini boşalttıkları iddiasıyla 38 sanığın yargılandığı davanın tek tutuklu sanığı, bankanın eski sahibi Hayyam Garipoğlu, dosya kapsamı, delil durumu ve tutuklu kaldığı süre göz önüne alınarak tahliye edildi. 
     İstanbul 6. Ağır Ceza Mahkemesi'ndeki duruşmaya, tutuklu sanık Hayyam Garipoğlu ile tutuksuz sanıklar Hüseyin Çelik, Eşref Erolur, Fatma Suheda Kunt, Yılmaz Oruçoğlu ve Ahmet Şimşek katıldı. Davanın gıyabi tutuklu sanıkları Nida Garipoğlu, Nizam Garipoğlu, Cengiz Biçer ve Murat Yüksel'in yakalanamadıkları için hazır edilemedikleri duruşmaya, diğer tutuksuz sanıklar da gelmedi. 
     Kimlik tespitinin ardından bu celse sorguları yapılan sanıklardan Ahmet Şimşek, kendisinin 70 yaşında müflis bir kişi olduğunu, davada bahsi geçen olayların mağduru ve tanığı konumunda bulunduğunu söyledi. 
     Ekonomik kriz içine girdiği için yaklaşık 100 milyon dolar değerindeki 84 parça gayrimenkulünün üzerine çok sayıda ipotek ve haciz konulduğunu anlatan Şimşek, Hayyam Garipoğlu'nun kendisine yardımda bulunmayı kabul ettiğini anlattı. 
     Bunun üzerine Garipoğlu ile aralarında bir protokol imzaladıklarını söyleyen Şimşek, Garipoğlu'nun borçlarını ödemesi karşılığında gayrimenkulleri üzerine geçirdiğini kaydetti. 
     Garipoğlu'nun gözlem altına alınması nedeniyle mali durumunun bozulduğunu ve vaatlerini yerine getiremediğini belirten Şimşek, daha sonra şirketleri adına kredi alındığını öğrendiğini ifade etti. 
     Bu kredilere kendisinin imza atmadığını belirten Şimşek, ''Sümerbank'tan namuslu şirketlere bir lira bile kredi verilmemiştir. 
     Garipoğlu, paravan şirketler kurup, onlara kredi vermiş'' dedi. 
     Mahkeme Heyeti Başkanı Neylan Feke'nin, çıkarılan krediye ilişkin belgelere imza atıp atmadığını sorduğu Şimşek, Garipoğlu'nun sermaye artırımına gittiği dönemde bazı belgeler imzaladığını, aynı belgeleri Dinç Bilgin, Cavit Çağlar ve Ahmet Özal gibi güçlü işadamları imzaladığından, kendisinin de Garipoğlu'na güvendiğini söyledi. 
     
     ''BU VEBAL BÜYÜKTÜR'' 
     Bunun üzerine söz alan Garipoğlu, haksız yere suçlanıp ceza çektiğini söyledi. 
     Bir önceki celse Heyet Başkanı Feke'nin ''Bu insanların veballeri nasıl ödenecek '' sözlerine cevap verir şekilde konuşmasına başlayan Garipoğlu, ''Bu vebal büyüktür. Bunu yapanlar, bu vebalin altında kalacaklar. Burada değilse bile, bu evreni yaratan hesabını soracaktır'' diye konuştu. 
     Kredilerde herhangi bir usulsüzlük bulunmadığını savunan Garipoğlu, ''Burada asıl suç, kasabadan çıkıp gelen başarılı bir müteşebbisin hiçbir desteği bulunmadan kazandığı parayla aldığı bankaya bedelsiz olarak el konulmasıdır'' dedi. 
     Ahmet Şimşek'e yardım etmesi için kendisinin bir müteahhit arkadaşının öneri getirdiğini söyleyen Garipoğlu, Şimşek'in 5-6 milyon dolar kadar olan borcunu ödediğini, ancak kendi durumunun da bozulması üzerine ödeme yapmayı durdurduğunu kaydetti. 
     Şimşek'in hakkında söylediklerini kabul etmeyen Garipoğlu, ''Bankadan alınan her iki kredinin işlemlerini kendisi yaptırmıştır. O kredilerden birini ben kullandım. Zaten Dinç Bilgin ya da Cavit Çağlar benim büroma uğramış insanlar değildir. Beni cezaevinde 3 kez ziyarete geldi. Bana 'Sana dava açtım, sen o davayı kaybetmiş ol. Arsalar benim üstüme geçsin. Sümerbank'ın takibinden kurtulur' dedi. Ben de kabul etmeyeceğimi söyledim. Beni tehdit edip, aleyhime konuşacağını söylemişti'' dedi. 
     
     TAHLİYE KARARI 
     Duruşmada ''müşteki'' sıfatıyla dinlenen İncisel Demirbaş da bankaya el konulmasının ardından yatırdığı 180 bin markı geri alamadığını, birçok yere başvurduğunu ve bu nedenle sinir hastası olduğunu söyledi. 
     Daha sonra söz alan Garipoğlu'nun avukatı Hamdi Say, müvekkilinin tahliyesini istedi. 
     Verilen aradan sonra dosya kapsamı, delil durumu ve tutuklu kaldığı süreyi göz önüne alarak Hayyam Garipoğlu'nun tahliyesine karar veren mahkeme heyeti, Garipoğlu hakkında yurtdışına çıkış yasağı koydu. 
     Nida Garipoğlu, Nizam Garipoğlu, Cengiz Biçer ve Murat Yüksel'in gıyabi tutukluluk hallerinin devamını kararlaştıran mahkeme heyeti, eksikliklerin giderilmesi için duruşmayı erteledi. 
     Garipoğlu, başka bir suçtan tutukluluğu bulunmadığı için yakınlarının alkışlarla kutladığı bu karar gereğince, cezaevinden çıkacak. 
     
     İDDİANAMEDEN 
     İstanbul DGM Cumhuriyet Başsavcılığı'nca hazırlanan iddianamede, sanıkların işledikleri suçlar, ''Cürüm işlemek için teşekkül oluşturmak'', ''Cürüm işlemek için oluşturulan teşekküle katılmak'', ''Cürüm işlemek için oluşturulan teşekküle bilerek yardım etmek'', ''Bankayı aracı kılarak dolandırıcılık yapmak ve bu suça iştirak'', ''Tahsis edilmemesi gereken bir kredinin açılmasını sağlamak maksadıyla dolandırıcılık yapmak ve bu suça iştirak'' ile ''Banka parasını zimmete geçirmek ve bu suça iştirak'' olarak gösteriliyor. 
     245 mudinin ''Mağdur'' sıfatıyla yer aldığı iddianamede, suç 
     tarihinde Sümerbank A.Ş. ile Efektif Bank Off-Shore Limited Şirketi'nin sahibi Hayyam Garipoğlu'nun, olayın 245 mağduru olduğu da düşünülerek çeşitli suçlardan dolayı 808.5 ile 2017 yıl, Garipoğlu Grubu'na bağlı çeşitli şirketlerin ortağı olan M. Nida, Nizam ve Kasım Garipoğlu'nun 739 ile 1647'şer yıl, Sümerbank Yönetim Kurulu üyesi Cengiz Biçer'in 763 ile 1904 yıl arasında ağır hapis cezalarına çarptırılmaları isteniyor. İddianamede, Sümerbank'ın kredilerden sorumlu Genel Müdür Yardımcısı Murat Yüksel'in 22 ile 54.5 yıl, usulsüz kredi verilen İstanbul, Hayat ve Markon Moda Tekstil ile Markon Mensucat'ın sahibi Muhammet Ciğer'in 13 ile 32 yıl, C.E.M. Dayanıklı Tüketim Malları'nın ortakları Cem Feridun Yeşil ve Ali Resul Ergeç'in de 13 ile 29 yıl arasında ağır hapisleri isteniyor. Bülent Gökhan Günay, Burhan Taştan, Metin Berk, Fahri Bahçıvanoğlu, Ömer Caf, Yaşar Keçeli, Osman Karabağ, Ali Aydın, Mehmet Akdaş, Fatma Ebru Başer, Gazali Başer, Handan Güleç, Güllüşah Zerrin Yılmaz, Osman Yılmaz Buzcu, Tuğrul Hüseyin Mataracı, Genel Hüseyin Çelik, Filiz Şafak, Ahmet Şimşek, Yılmaz Oruçoğlu, İsmail Eyüp Erdoğmuş, Fatma Süeda Kunt, Ali Alpdoğan, Faruk Ünal, Kamuran Beydoğan, Nimet Günay, Hüseyin Günay, Kıyasettin Yılmaz, Abdullah Akbulut ve Eşref Erolur'un da 1 ile 14 yıl arasında değişen hapis cezalarına çarptırılmaları talep ediliyor. 
     






</TEXT>
</DOC>
