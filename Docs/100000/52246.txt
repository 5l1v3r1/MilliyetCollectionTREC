<DOC>
<DOCNO> 52246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun18.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Pakistan uyardı "Bu durum sürerse Afganistan'da iç savaş çıkar" 
</HEADLINE>
<TEXT>

     Pakistan, Afganistan'ın başkenti Kabil'in güvenliğinin sağlanması için girişimde bulunulması gerektiğini bildirdi. 
     Pakistan Dışişleri Bakanlığı Sözcüsü Aziz Ahmed Han, basın toplantısında, ''Kabil'in güvenliğinin sağlanması için BM yönetiminde çok uluslu gücün askerden arındırılacak başkente gönderilmesinin gerekli olduğunu'' kaydetti. 
     Sözcü, ''çok uluslu gücün, Kabil'de güvenliğin korunması için ve hiçbir grubun kenti işgal etmemesinin temini olacağını'' söyledi. 
     BM ve diğer ülkelerin, geniş tabanlı ve çok etnili hükümetin iktidara gelmesinin sağlanması için çabalarını artırması gerektiğini belirten Han, ''Afganistan'da hükümetin kurulması için siyasi sürecin başlatılmasına acil ihtiyaç olduğu konusunda daima uyarıda bulunduklarını'' bildirdi. 
     Sözcü, ülkede şu andaki durumun sürmesi halinde iç savaşın çıkabileceğini belirtti. 
     Dışişleri Bakanlığı Sözcüsü Han, bugün başkent İslamabad'a gelmesi beklenen ABD'nin Kuzey İttifakı temsilcisi James Dobbins'in, yarın dışişleri bakanlığı yetkilileriyle görüşeceğini söyledi. 
     Bu arada, BM'nin Afganistan Temsilcisi Lahdar Brahimi'nin yadımcısı Francesc Vendrell'in, Kabil'e gitmek için Pakistan'ın başkenti İslamabad'da beklediği bildirildi. 
     Öte yandan, İran İçişleri Bakanı Abdulvahid Musavi Lari'nin de, Pakistanlı yetkililerle Afganistan'ın geleceğine ilişkin görüşmelerde bulunduğu kaydedildi. 
     






</TEXT>
</DOC>
