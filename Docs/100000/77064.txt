<DOC>
<DOCNO> 77064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/yasam/yas05.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk kopya bebek bir Arap olacak 
</HEADLINE>
<TEXT>

Kopyacı’ doktor Severino Antinori açıkladı İlk kopya bebeklerin annesi 8 haftalık hamile ve bir İslam ülkesinde doğum yapacak... 
     DIŞ HABERLER SERVİSİ 

     Dünyanın, Afganistan’ın yeniden inşası, Usame bin Ladin, Ortadoğu sorunu gibi konulara odaklandığı sırada, insan kopyalamaya çoktan başladığını ve ilk "müşterilerinin" sekiz haftalık hamile olduğunu duyuran İtalyan doktor Severino Antinori, kopyalama işlemini bir İslam ülkesinde gerçekleştirdiğini açıkladı. 
     Adını açıklamadığı ilk müşterisinin zengin ve üst düzey bir Arap olduğunu söyleyen Antinori, 8 haftalık hamileliğin gerçek olduğunu ve deneylerinde kullanmak için sınırsız paraya sahip olduğunu da açıkladı. 
     
     Sakat olma ihtimali yok 
     Çalışmasını Rum asıllı doktor Panos Zavos ile birlikte yürüten Antinori, Il Tempo gazetesine yaptığı açıklamada, kendisine insan kopyalama izni vermeyen Batı ülkelerine de veryansında bulunarak, operasyonunu bir İslam ülkesinde gerçekleştirmesinin önemine dikkat çekti. 
     Yaptığı açıklamada ilk kopya bebeğin kesinlikle sakat doğmayacağını söyleyen Antinori, programda ana rahmine konulan kopya embriyonun sıkı bir incelemeden geçirilerek sakat doğum riskinin yok edildiğini kaydetti. 
     Antinori’nin açıklaması Suudi Arabistan’da tepkilere neden oldu. Suudi Arabistan Doğurganlık Derneği Başkanı Samir Abbas, böyle bir deneyin bir İslam ülkesinde gerçekleştirildiğine ilişkin ciddi kuşkuları bulunduğunu söyleyerek, kesinlikle doktorun S. Arabistan’da çalışmasına izin vermeyeceklerini açıkladı. 
     
     O bu işin piri... 
     İtalya’nın ünlü doğum uzmanlarından biri olan Antinori, geçtiğimiz yıllarda 63 yaşında bir kadının doğurmasını sağlayarak büyük bir ün elde etti. Antinori, İngiltere’de de 59 yaşında bir kadının ikiz bebek doğurmasını sağladı. 
     



 YAŞAM 














</TEXT>
</DOC>
