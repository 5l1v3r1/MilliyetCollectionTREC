<DOC>
<DOCNO> 81693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sonspo04.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Sieana'yı zafere taşıyan Ergin Ataman, Türk basketbolunun gururu 
</HEADLINE>
<TEXT>

     İtalya'nın Montepaschi Siena takımını Avrupa Raimundo Saporta Kupası'nda şampiyon yapan Türk antrenör Ergin Ataman'ın başarısı, Türk basketbol camiasını da sevindirdi. 
     Geçen sezon antrenörlük yaptığı Efes Pilsen'in menajeri Engin Özerhun, Ergin Ataman'ın, elde ettiği başarıyla Türk basketbolunun farklı platformda adının duyulmasını sağladığını söyledi. 
     Özerhun, Ataman'ın Montepaschi Siena ile anlaştıktan sonra kendisine hedefler belirlediğini belirterek, ''Ergin Ataman, İtalya'ya gittiğinde İtalya Kupası ve R.Saporta Kupası'nı hedef olarak belirlemişti. İtalya Kupası'nda takımına final oynattı. Finalde takımı Kinder Bologna gibi bir takıma yenildi. Saporta Kupası'nda da İspanya'nın Pamesa Valencia takımını mağlup etti. Bunlar Ergin Ataman için büyük bir başarı. Sezon başında hedeflerini anlatırken, İtalyan basketbol kamuoyu, onu ciddiye almamıştı. Ancak Ergin Ataman Saporta Kupası'nı kazanarak başarısını ortaya koydu'' diye konuştu. 
     Ergin Ataman'ın elde ettiği başarının Türk basketbolunda yeni olanakların ortaya çıkmasını sağlayacağını kaydeden Özerhun, ''Bu sayede Türk antrenörler ve oyuncular Avrupa'da daha rağbet görecek'' dedi. 
     
     HAKYEMEZ ''HERKES GURUR DUYMALI'' 
     A Milli Basketbol Takımı Menajeri Doğan Hakyemez ise Ergin Ataman'ın büyük bir başarıya imza attığını, her Türk antrenörünün de bundan gurur duyması gerektiğini dile getirdi. 
     Hakyemez, Ataman'ın gerek A Milli Takım Antrenörü Aydın Örs'ün yardımcısı olduğu sırada gerekse geçen sezon Efes Pilsen'in başında uluslararası bir deneyim kazandığını vurgulayarak, şöyle konuştu 
     ''Ergin Ataman, geçen sezon Efes Pilsen ile Avrupa Ligi'nde dörtlü final heyecanı yaşamıştı. Montepaschi Siena İtalya'nın güçlü takımlarından biri değildi. Ancak Ataman iyi bir kadro kurdu. Tabii bu kaliteli kadroyu yönetmek de önemliydi. Naumoski ve Gorenç gibi skorer oyuncuları var. Başarısı bizim için çok sevindirici.'' 
     
     İBRAHİM KUTLUAY ''KÜÇÜMSENECEK BİR BAŞARI DEĞİL'' 
     Yunanistan'ın Panathinaikos takımında forma giyen İbrahim Kutluay da Montepaschi Siena takımına Saporta Kupası sevinci yaşatan Ergin Ataman'ın büyük bir başarıya imza attığını belirterek, ''Ataman'ın elde ettiği başarı küçümsenecek birşey değil'' dedi. 
     İbrahim, Ergin Ataman'ın Türkiye dışında başka bir takıma kupa kazandırmasının Türk spor tarihi açısından da önemli bir olay olduğunu bildirdi. 
     





</TEXT>
</DOC>
