<DOC>
<DOCNO> 90554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo01.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Çeyrek finaldeyiz... Haydi herkes sokağa.. 
</HEADLINE>
<TEXT>

     Japonya'yı 1 - 0 mağlup eden Türkiye, Dünya Kupası'nda çeyrek finalist oldu. 
     17. Dünya Kupası finallerinin 2. tur maçında A Milli Takım, ev sahibi 
     ülkelerden Japonya karşısında ilk yarıyı 1-0 önde kapadı. 
     A Milli Takım bu yarıda oyunun temposunun yükselmesine izin vermeyerek rakibini durdurmayı amaçladı. 
     Maçın ilk yarısında, bloklar arasında uyumu iyi sağlayan Türkiye, rakibine üstünlüğünü hissettirirken, Ümit Davala'nın attığı golle de öne geçmenin rahatlığını ilk yarı boyunca yaşadı. 
     Rakibine hiç boş alan bırakmayan A millier, cılız gelen Japonya ataklarını önlemede zorluk çekmedi. Bu yarıda Japonya'nın, son dakikalarda serbest vuruştan bir topu direkten dönerken, başka da hiçbir tehlikeli atak geliştiremedi. 
     1. dakikada Hakan Ünsal'ın pasıyla ceza alanına giren Yıldıray, topu ayağından fazla açınca, kaleci Narazaki meşin yuvarlağa hakim oldu. 
     12. dakikada Türkiye'nin golü geldi. Bu dakikada Ergün'ün sağ taraftan kullandığı köşe atışında, ceza alanında iyi yükselen Ümit Davala, kafayla topu filelere gönderdi 1-0. 
     20. dakikada Japonya'nın ender gelişen ataklarında Alex, ceza alanı sağ çaprazında topa sert vurdu. Kaleci Rüştü topu iki hamlede kontrol etti. 
     24. dakikada Tugay'ın pasıyla cesa alanında topla buluşan Hakan Şükür'ün aşırtma vuruşunda, meşin yuvarlak kaleci Narazaki'de kaldı. 
     25. dakikada Hakan Şükür'ün kafayla indirdiği topa Hasan Şaş, ceza yayı üzerinden çok sert vurdu, ancak meşin yuvarlak üstten auta gitti. 
     42. dakikada Alex'in kullandığı serbest atışta, top üst direğe çarparak oyun alanına döndü. 
     Karşılaşmanın ilk yarısı Türk Milli Takımı'nın 1-0'lık üstünlüğüyle tamamlandı. 
     
     Maçın künyesi 

     Stat Miyagi Hakemler Pierluigi Collina xxx İtalya , Maciej Wierzbowski xxx Polonya , Paul Smith xxx Yeni Zelanda 
     Japonya Narazaki xx, Matsuda xx, Inamoto xx, Hidetoshi Nakata x, Nishizawa x, Alex xxx, Koji Nakata xx, Miyamoto xx, Ono xxx, Myojin x, Toda x Türkiye Rüştü xxx, Bülent xx, Fatih xx, Alpay xx, Tugay xxx, Hakan Şükür xx, Yıldıray xx, Hasan Şaş xx, Ergün xxx, Hakan Ünsal xx, Ümit Davala xx Gol Dk. 12 Ümit Davala Sarı Kartlar Dk 20 Alpay, Dk. 42 Ergün Türkiye , Dk. 44 Toda Japonya 
     
     Maç öncesi notlar... 

     17. Dünya Kupası finallerinde Türkiye'nin, 2. turda ev sahibi ülkelerden Japonya 
     ile yapacağı maç öncesinde bu ülkede adeta yaşam durdu. 
     Karşılaşmadaki güvenlik önlemleri her maçtan daha fazla olurken, helikopterler stat çevresinde sürekli dolaştı. Türkiye'den gelen güvenlik mensupları, bir olay çıkmaması için Türk seyircilere sürekli telkinde bulundu. 
     Bilet fiyatlarının çok yüksek olması nedeniyle bazı Türk seyirciler maç için bilet alamayıp stada giremedi. Biletler, karaborsada 1000-1500 dolar arası fiyattan alıcı buldu. 
     Medya mensupları da maça yoğun ilgi gösterdi. Yaklaşık 700 medya mensubunun maç için akredite olduğu bildirildi. Türk ve Japon gazetecilerin yanı sıra Senegal, Arjantin ve Arap ülkelerinin gazetecileri de basın tribününde yerlerini aldılar. 
     Maçın başlamasına saatler kala, Japon seyirciler stattaki yerlerini aldı. Kentin caddelerinde ender sayıda insana rastlanırken, restoranlarda, kafelerde, barlarda ve evlerde herkes maç saatini bekledi. 
     Türk seyircileri de Miyagi sokaklarında Türkiye'yi aratmayacak görüntüler yaşattı. Türk seyirciler, kiraladıkları arabaları Türk bayraklarıyla süsleyerek, konvoy oluşturdu. 
     Maçtan yaklaşık 3 saat önce başlayan ve hiç durmadan yağan yağmur, sahayı ağırlaştırırken, seyircilere de zor anlara yaşattı. 
     Maçı Japon Prensi Naruhito ve Japonya'nın üst düzey yetkilileri de izlerken, Türkiye adına Devlet Bakanı Fikret Ünlü de maçı izleyenler arasında yer aldı. 
     Maça yoğun ilgi olunca, Miyagi Stadı'nın yanında bulunan beyzbol sahasında dev ekran oluşturuldu. Stata giremeyen Japon seyirciler de maçı buradan izledi. 
     Futbol Federasyonu Başkanı Haluk Ulusoy, maçtan önce, ''Sonuç ne olursa olsun, Türkiye ve Japonya hep dost kalacak'' dedi. 
     Cezaları nedeniyle Japonya maçında forma giyemeyecek olan Emre Aşık ve Emre Belözoğlu'nun yerine teknik direktör Şenol Güneş, Alpay ve Ergün'e şans verdi. 
     





</TEXT>
</DOC>
