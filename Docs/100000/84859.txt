<DOC>
<DOCNO> 84859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/spor/spo00.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıkıldım 
</HEADLINE>
<TEXT>

Yıldıray Baştürk, kaybettikleri Şampiyonlar Ligi finalinin kendisini çok etkilediğini belirtti "Bunu atlatmaya çalışıyorum" diye konuştu 
     MEHMET DEMİRCAN 

     MİLLİ Takım’ın en büyük kozlarından Bayer Leverkusenli Yıldıray Baştürk, Şampiyonlar Ligi finalinde Real Madrid yenilgisini bir türlü unutamadığını söyledi. Bir hayli üzgün olduğu gözlenen gurbetçi oyuncu, "Kupayı alamadığımız için yıkıldım. Oynadığımız tüm finalleri kaybettik. Bundan nasıl etkilenmem Düşünün çok profesyonel dediğimiz Almanlar bile yıkıldılar" diye konuştu. 
     FİNALLERE kadar yeniden moral bulmaya çalışacağını belirten Yıldıray, "Buraya çok önemli bir görev için geldim. Gruptan çıkmamız halinde, ki bunu başaracağız, o zaman eski neşem yerine gelir. Yeni bir üzüntü yaşamak istemiyorum. Bu yüzden çok çalışarak, hedeflerimize ulaşmalıyız. Üzerimizde ne kadar ağır bir sorumluluğun bulunduğunu biliyoruz" ifadelerini kullandı. 
     
Yağmur altında idman      MİLLİ Takım, Hong Kong’taki ilk çalışmasını şiddetli yağmur altında yaptı. Siusai Wan Spor Merkezi’ndeki antrenman bir saat sürdü. Güneş, oyuncularına kültür-fizik hareketleri ile top kampa çalışmasından oluşan bir program uyguladı. Sakatlığı bulunan Hakan Şükür tedavi olduktan sonra düz koşu yaparken, sakatlanan Rüştü’nün hazırlık maçlarında riske edilmeyeceği belirtildi. 
     
Notlar...      Güneş’ten yakın takip 
     TEKNİK Direktör Şenol Güneş, gruptaki takımları yakın takibe aldı. Rakiplerini hazırlık maçlarında görmek isteyen Güneş ilk olarak 25 Mayıs’ta oynanacak Çin - Portekiz karşılaşmasını izleyecek. Tecrübeli hoca, kapalı kutu durumundaki Çin hakkında bilgi sahibi olmaya çalışacak. 
     
     Cim-Bom olsaydı 
     HONG Konglu gazeteciler ile Türk basın mensupları arasında ilginç diyaloglar yaşandı. Bir gazeteciye yöneltilen "Türkiye - Hong Kong Karması maçında tribünler dolar mı" sorusuna, "Hayır dolmaz. Ama Galatasaray gelmiş olsaydı, stad dolabilirdi" cevabının gelmesi dikkat çekti. 
     
     Nihat dönmüyor 
     BEŞİKTAŞ’A yeniden dönüp dönmeyeceği tartışılan, Fenerbahçe’nin de gündeminde olan A Milli Takım’ın genç oyuncularından Nihat, kesinlikle İspanya’da kalacağını söyledi. Yıldız futbolcu, transfer dedikodularından sıkıldığını belirterek, "Şu an için tek düşencem var, o da Milli Takım. Ülkemize büyük bir borcumuz var. Önce onu ödemeliyiz" dedi. 
     
     Trafik sorunu 
     HONG Kong’taki yoğun trafik basın mensuplarını çileden çıkardı. Daha önceden otomobil kiralayanlar rezervasyonlarını hemen iptal ettirdi. Ayrıca trafiğin İngiltere’deki gibi tersten işlemesi ve otopark ücretlerinin 70 dolar olması gazetecilerin gözünü korkuttu. 
     
     İlaç krizi 
     HAVALİMANINDA fazla zorluk yaşamayan Millilerimiz sadece ilaç konusunda problem yaşadı. Hong Konglu görevliler kafilenin yanında bulanan ilaçları içeri almak istemediler. Ancak menajer Çobanoğlu gerekli izin evraklarını gösterince sorun çözüldü. 
     
     Holiganlara yasak geldi 
     İNGİLTERE’DE olay çıkarma konusunda sabıkaları bulunan toplam 1007 holiganın Dünya Kupası maçlarına gitmelerinin yasaklandığı açıklandı. 2000 Avrupa Şampiyonası’na göre 10 kat daha fazla holiganın Dünya Kupası maçlarına katılmalarının yasaklandığı, bu yasağı çiğneyenlerin de altı aya kadar hapis cezasına çarptırılacağı belirtildi. 
     
     İlk sınav TRT’de 
     A Milli Takım’ın yarın Hong Kong Karması ile oynayacağı karşılaşma TRT 1’den naklen yayınlanacak. Ay - Yıldızlı ekibin finaller öncesi yapacağı bu ilk hazırlık maçı saat 13.00’ten itibaren ekranlara gelecek. 
     
     Brezilya’dan üç gol 
     DÜNYA Kupası’nda grubumuzda yer alan Brezilya, İspanya’da oynadığı hazırlık maçında Katalunya Karması’nı 3-1 yendi. Sambacıların gollerini Ronaldinho 2 ve Emilson atarken, Katalunya’nın tek sayısı Garcia’dan geldi. 
     



 SPOR 






















</TEXT>
</DOC>
