<DOC>
<DOCNO> 92828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sondun14.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel ''Kaplancılar sınırdışı edilemiyor'' 
</HEADLINE>
<TEXT>

     Der Spiegel dergisi, Almanya'da faaliyetleri yasaklanan İslami Cemiyet ve Cemaatleri Birliği İCCB yandaşlarının çoğunun Alman pasaportuna sahip oldukları için sınırdışı edilemediğini yazdı. 
     Derginin haberinde, bugüne kadar İCCB'nin eski yöneticilerinden hiçbirinin sınırdışı edilemediği, çoğunun Alman pasaportuna, diğerlerinin de süresiz oturma iznine sahip olduğu belirtildi. 
     Haberde, erken tahliye talebi reddedilen ve ''kara ses'' Cemalettin Kaplan'ın oğlu olan İCCB yöneticisi Metin Kaplan'ın, Düsseldorf'ta tutulduğu cezaevinde ''Yabancılar için Almanca'' kursuna başladığı ve yoğun şekilde Almanca öğrendiği kaydedildi. 
     Kaplan'ın, yetkili Alman makamlarına başvuruda bulunarak, serbest bırakıldıktan sonra Köln'deki evine dönmek istediğini ve hasta olduğu için dini lider olarak faaliyetlerini sürdürmeyeceğini bildirdiği ifade edilen haberde, Düsseldorf Yüksek Eyalet Mahkemesi'nin Kaplan'ın sözlerine inanmadığı ve erken tahliye talebini reddettiği hatırlatıldı. 
     Kaplan'ın sınırdışı edilmesini isteyen İçişleri Bakanı Otto Schily'nin ise başarı sağlanamayacağı gerekçesiyle Türk tarafıyla yapılması öngörülen bir toplantıyı iptal ettiği bildirildi. 
     Türk tarafının, Kaplan'ın iade edilmesi durumunda idam cezasına çarptırılmayacağı konusunda güvence veremediği kaydedilen haberde, Alman yasalarına göre, idama mahkum edilme ve işkence görme olasılığı bulunan yabancıların sınırdışı edilemediğine dikkat çekildi. 
     





</TEXT>
</DOC>
