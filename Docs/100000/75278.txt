<DOC>
<DOCNO> 75278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sondun16.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de bebek skandalı. 8 bebek 1 yıl morgda bırakıldı 
</HEADLINE>
<TEXT>

     Lefkoşa Dr. Burhan Nalbantoğlu Devlet Hastanesi'nde ölü doğan ya da doğumdan kısa bir süre sonra ölen 8 bebeğin, yaklaşık bir yıl hastane morgunda bırakıldığı ortaya çıktı. 
     Kıbrıs Gazetesi'nin haberine göre, hastane yetkilileri ailelere, ölen bebeklerin belediye tarafından gömüleceğini söyledi, aileler de bugüne kadar bebeklerinin gömüldüğünü sandı. 
     Hastane yönetiminin Sağlık Bakanlığı'na başvurarak ''ölü bebeklerin ne yapılacağını'' sorması, bakanlığın Başsavcılık'tan görüş istemesi ve Başsavcılığın da polisten ölü bebeklerin ailelerinin bulunmasını istemesi üzerine skandal patlak verdi. 
     Polis, ölü bebeklerin ailelerinden Ahmet-Yeşer Özşeker çiftini arayarak, 30 Nisan 2001 tarihinde erken doğum nedeniyle ölen üç bebeğinden kalan ikisinin cesedini almasını istedi. 
     Üç bebeğinden birinin cesedini o zaman hastaneden alırken, diğerlerini çeşitli nedenlerle almayan aile, yaklaşık bir yıl sonra gelen bu haber üzerine şoka girdi. 
     Aileler, bebeklerinin kendilerinden gizlenerek morgda çürümeye terkedildiğini, hastene yetkilileri de bebeklerin aileleleri tarafından alınmadığını iddia etti. Gelişen olaylar üzerine, hastane morgunda yaklaşık 1 yıldır bekletilen 8 bebek Lefkoşa Mezarlığı'na gömüldü. 
     
     Bakan özür diledi 
     Sağlık ve Sosyal Yardım Bakanı Mustafa Arabacıoğlu, olayın ''büyük bir hata ve sorumsuzluk'' olduğunu belirterek, ailelerden sağlık personeli adına özür diledi. 
     ''Göreve geldikten sonra en sıkıntılı gününü yaşadığını'' belirten Arabacıoğlu, ''Bir bakan olarak, bana bağlı personel böyle bir hata yaptığı için üzgünüm. Herkesin yaptığı işin bilincinde olması gerekir. 
     Sorumsuzca davranınca sonuç böyle olur'' dedi. 
     Arabacıoğlu, konuyla ilgili olarak soruşturma başlattıklarını açıkladı. 
     Bu arada, iyi korunmadıkları için koktukları ve kurtlandıkları iddia edilen bebeklerin, stajyer doktorlar tarafından incelenmesi için ailelere verilmediği öne sürüldü. 
     






</TEXT>
</DOC>
