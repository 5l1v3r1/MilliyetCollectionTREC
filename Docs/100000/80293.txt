<DOC>
<DOCNO> 80293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/yazar/altan.html </URL>
<DATE> 2002/04/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Kendi yarattığı kasırgalarla şenlenen gemi, Fransa... 
</HEADLINE>
<TEXT>

     Fransa'daki başkanlık seçimlerinin ilk turunda, ırkçı Ulusal Cephe lideri Jean - Marie Le Pen'in, yüzde 16.91 oranında oy alarak Başbakan ve Sosyalist Partisi lideri Lionel Jospin'i elemesi böylece Cumhurbaşkanı Jacques Chirac'la ikinci turda baş başa kalması sadece Fransa'yla Türkiye'yi değil, tüm dünyayı şaşırttı. 
     Nasıl oluyordu da Fransa gibi, gerek "özgürlük - eşitlik - kardeşlik" ilkelerinin, gerek "sol" deyiminin, gerek "komünist" deyiminin, gerek "sosyalist" deyiminin, gerek "Enternasyonal" deyimiyle marşının, pınarları olan bir ülkede, ırkçı bir partinin lideri Cumhurbaşkanlığı seçimlerinin iki adayından biri olma doruğuna zıplayabiliyordu 
     Bu sorunun kesin yanıtı, 5 Mayıs'ta yapılacak ikinci tur seçimlerinde verilecek ve bir yığın analiz yapılacak... 
     
     Bendeniz, Fransa'yla ilgili daha başka perspektivler üstünde gezinme sevdasındayım. 
     Fransa, ta 16. yüzyılın başında Kanuni'den bu yana, sıcak ilişkilere girdiğimiz 19. yüzyılda da gerek "Nizam - ı Cedit", gerek "Tanzimat" reformları sürecinde kendimize model aldığımız bir ülke... 
     Ama aynı zamanda Jean - Jacques Rousseau'ları, Voltaire'leri, Montesquieu'leri, Diderot'larıyla, "bireyin özgürlüğü"nü "devlet otoritesi"ne karşı, koruma şampiyonluğu yaptığı için de, bize en "dejenere olmuş" görünen ülke... 
     
     Fransız - Cezayir savaşı... 
     Fransa, kendisine baş kaldıran sömürgesi Cezayir'e asker gönderiyor ve savaş başlıyor Cezayir'de... 
     Başta Jean - Paul Sartre olmak üzere, yüzlerce komünist Fransız yazarı, Cezayir'den yana ağırlık koyuyor ve hatta bazıları, Fransız ordusuna karşı Cezayirlilerin yanında dövüşmeye gidiyor. 
     Bu arada Jean Genet de şöyle bir piyes yazıyor 
     Sahnedeki katafalkın üstünde, Cezayir'deki savaşta ölmüş, kahraman bir Fransız askerinin, üstü Fransız bayrağıyla örtülü tabutu... 
     Savaşa karşı olan bir adam, sahneye girip ortaya ilerliyor sonra pantolonunu aşağı kadar indirerek, öne doğru eğilip, tabuta karşı domalıyor ve - özür dilerim - osuruyor. 
     Fransız yazarlarının özelliği, kutsallaştırılmış her türlü tabuya karşı çıkmaları her türlü donmuş dogma kalıplarının üstüne yürümeleridir. 
     17. yüzyılda Moliere, papaz sahtekarlığını didik didik etmiştir Tartuffe'te... 
     18. yüzyılda Voltaire, "Tanrı'yı da insan yaratmıştır" diye posta koymuştur Kilise'ye... 
     Ve bizde 1962 yılında Yargıtay Başkanı olan İmran Öktem, Adalet Yılı'nı açarken, Voltaire'in bu sözünü tekrarladığı için öldüğünde olaylar çıkmıştır cenaze namazı öncesinde... 
     
     2. Dünya Savaşı'nın ilk yıllarında bendeniz, Galatasaray Lisesi'nin Ortaokul bölümündeydim. 
     Binbaşı Ahmet Bey, askerlik hocamızdı. Çizmeleriyle gelirdi derslere. Çizmesinin bir teki ayağını vurduğu için, bir gün derse, bir ayağında çizme, ötekinde terlikle gelmişti. 
     Ve adı Terlik Ahmet'e çıkmıştı. 
     I. Dünya Savaşı'nda Fransız ordularının muzaffer ve kahraman komutanı Mareşal Petain, 1940'ta Fransa başbakanı olunca Fransa'ya savaş ilan eden Hitler Almanyasıyla hemen mütareke imzalamış ve Paris'i Alman ordularının işgaline bırakmıştı. Başkenti de Vichy kentine taşıyarak, Alman işgali sırasında Fransa Cumhurbaşkanı olmuştu. 84 yaşındaydı o zaman. 
     Bizim askerlik hocası Terlik Ahmet, öğrencilerden birine kızdığı zaman 
     - Ulan utanmıyor musun dejenere Fransa'ya mı çevirmek istiyorsun Türkiye'yi, diye bağırırdı. 
     
     Türkiye'nin Avrupa, özellikle de - zaman zaman model olarak aldığımız - Fransa ile arasındaki temel ayrılıklar, yeterince yansıtılmamıştır kamuoyunun bilincine. 
     Bunlar şöyle özetlenebilir 
     1- Biz anadilimizin "yazı" boyutundan kopuğuzdur. Fransa değildir. 
     2- Biz tüketimde çağdaşlaşmaya özenmişizdir. Fransa üretimde çağdaştır. 
     3- Biz "sanat", "düşünce", "bilim" alanlarında hem tüm insanlığa, hem dünya ansiklopedilerine çok sayıda isim armağan edememişizdir. Fransa etmiştir. 
     Avrupa Birliği'nin mimarı sayılan Fransa'da, ırkçı Le Pen'in Cumhurbaşkanlığı seçimlerinde 2. tura kalması, doğal bir tepki şahlanmasıdır. Çok kolay aşılacaktır yeni bir sentez içinde. Globalleşmeden kimse kaçınamaz 21. yüzyılda... 
     
     







Le Pen dersleri 


Kendi yarattığı kasırgalarla şenlenen gemi, Fransa... 


Malatya savaşı 


Askerin beklentisi ve temel sorun 


Tayyip Erdoğan inandırıcı olamıyor ama... 


Emekli aylıklarında hak, hukuk, adalet yok 


Hadi canım sende 


Başka Pen'le karıştırmayın lütfen 


Bankalar h l beklemede 


Sihirli değnek yok, ama... 


28 Şubat, "ikinci tur" muydu 


Taban ve tavan meselesi’ 


Vergin kadar konuş 


Kim okur bu yazıyı 


Seçim yasasına öncelik 


Patentlinin yerine jenerik ilaç, bize mahsus değil 


Sahte belge ile devleti soyan ceza görmesin mi 


</TEXT>
</DOC>
