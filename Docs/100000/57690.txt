<DOC>
<DOCNO> 57690 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/guncel/gun08.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TV'de sanat yapılır mı 
</HEADLINE>
<TEXT>

ÇAPRAZ ATEŞ 
     İSTANBUL MİLLİYET 

     Sanatçı Haluk Bilginer'in, "Televizyonda sanat yapmak mümkün değil. Sanatı sinema ve tiyatroda bulursunuz" sözleri sanat dünyasında tartışmalara yol açtı. TV dizilerinde de rol alan oyuncuların bir bölümü, Bilginer'i desteklerken, diğer bir bölümü karşı çıktı. Karşı çıkan sanatçılar ve oyuncular, televizyonun daha hızlı tüketmesine rağmen, sanat kriterlerine dikkat edilerek, sanatın kurallarının bazı dizilerde geçerli olabileceğini söylüyor. Bilginer’i destekleyenler ise karşı görüşte. 
     
     Kenan Işık Sanatçı 
Sanat ve TV uyuşmaz      Sanatın oluşabilmesi için, bir önermesinin bulunması gerekir. Mevcut dünyayı eleştirmeli ve gelecekte insanoğlunun daha mutlu yaşayacağı ortamı önermelidir. Bu anlamda baktığımız zaman, televizyonun resim gibi, heykel gibi bir manası olmuyor. Çünkü televizyonda haberler, belgeseller, magazin programlar var. Sanatla ilişkilendirilebilecek tek şey, sinemaya benzeyen dizi filmlerdir. TV'deki temel maksat popüler olmasıdır. Sanat zaten popüler olmanın dışında bir şeydir, yeni bir öneridir. Yeni olan şeyin de televizyonda yeri olmaz. Televizyon zaten denenmiş hikayelerden dizi film yapar. 
     
     Erdal Özyağcılar Oyuncu 
Bilginer haklı      Haluk Bilginer'in sözlerinde tabii ki doğruluk payı var. "Televizyon dizilerinde sanat yoktur, tiyatro ve sinemada sanat vardır" görüşü doğru. Ancak, dizi filmlerde oynayan, yöneten ve senaryosunu yazan, eğer gerçekten sanatçıysa, zaten sanat adına gerekli titizliği gösterir. Ama bu titizlik, yapıtın kullanım biçimi, televizyon kanalları, televizyon mantığı ve karar verici insanlara göre şekilleniyor. Sanat çizgisinin çok altına indirgenebiliyor. "Bizimkiler" ve "Şehnaz Tango"da sanat yapmaya çalıştık. Ama sonradan gelen dizilerde bu hassasiyetin gösterilmediğini gördük. Dizi filmler daha konfeksiyon mantığıyla yapıldığı için tabii ki, tiyatrodan, sinemadan sanatsal bazda daha alt seviyede oluyor. 
     
     Halil Ergün Oyuncu 
Dizilerde sanat olur      Televizyonda da farklı programlar var. Konu, projeden projeye farklı olarak değerlendirilmeli. Bir televizyon dizisi de oyuncusuyla, yönetmeniyle, setiyle, kamerasıyla, senaryosuyla bir film atmosferi oluşturur. Bunu, sanat dışı olarak göstermek mümkün değil. Dizilerde de, film çekme sanatının bütün ilkelerini yerine getirmek için çaba sarfedilebilir. Bu nedenle "televizyonda sanat olmaz" denilemez. Ancak dizilerde bir tekrar olduğu için, yaratıcılık sürecinin bir tekrara yöneldiğini söyleyebiliriz. Ancak, bu bile dizinin sanatsal bir eylem olmadığı anlamına gelmez. TV’de sanat yapma imkanı vardır. Ben televizyonda, "Baba Evi" dizisinde, son ana kadar film setinde olma keyfini yaşadım. 
     
     Levent İnanır Oyuncu 
Yapılan iş farklı değil      Haluk Bilginer, "televizyonda sanat olmaz" diyorsa, o zaman televizyonda yaptığının adının ne olduğunu söylemesi lazım. Ben Bilginer'in görüşüne kesinlikle katılmıyorum. Televizyondaki diziler, çok sanatsal olmayabilir, çok hızlı tüketiliyor olabilir ama hem seyirciyle karşı karşıyasın, hem de sanatına saygın var. Sonuç itibarıyla yaptığın iş sinema veya tiyatrodan farklı değil, aynı şey. Orada da kamera, oyuncular ve izleyiciler var. Sadece karşı karşıya değilsin o kadar. Ancak, sinemada da tiyatroda olduğu gibi izleyiciyle karşı karşıya kalmıyorsunuz. Bana göre televizyonda yapılan iş bir sanattır. 
     



 GÜNCEL 
















</TEXT>
</DOC>
