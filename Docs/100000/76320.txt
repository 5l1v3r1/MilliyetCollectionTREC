<DOC>
<DOCNO> 76320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/ygokce.html </URL>
<DATE> 2002/04/04/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Hazin çöküş 
</HEADLINE>
<TEXT>

     Kupa bir endam aynası... Finale bak gör gerçeği Kocaelispor’u kutlamak gerekiyor. Telekom, Gençlerbirliği, Erzurumspor ve Adanaspor’u eledikten sonra Bursa’da Beşiktaş karşısında korkusuz, sakin, inançlı ve tempolu oyunlarından dolayı güzellikler yaratmak peşinde koşmadılar. Adam adama markaj anlayışıyla çoğumuza ters gelen biçimde maçı bağladılar. Beşiktaş’ın oyunu değiştirecek adamlarını bozdular, rahatsız ettiler, bunalttılar. Ama hakça söyleyelim maçı kazanırken futbolun bütün gerçekleri sade ve akıllı becerilerle sergilendi. Bu, hak edilmiş bir zaferdi. 
     Faruk’un İlhan’ı, Orhan Ak’ın Ahmet Dursun’u, Cem’in Tümer’i, Cihan’ın da Tayfur’u yakından takip ettiği maçta Beşiktaş yine de kale ağzında gol fırsatlarıyla buluştu. Ancak Tayfur, iki kez İlhan Mansız ve Tümer ayaklarına gelen fırsatı teptiler. Sonra oyun tıkandı. Kenardan Daum’un bu tıkalı oyunu açacak hiçbir etkin müdahalede bulunmadığı görüldü. Neden sonra kilitli oyunu açmak için Ronaldo frikikleriyle, Ahmet Yıldırım da uzun toplarıyla savunmadan çıkıp hücuma katkı sağlamaya çalıştılar. Ama kalabalık ceza alanında topu golcülerle buluşturamadılar. Kaptan Nuri, ilk yarının uzatma dakikalarında geriden ilk kez ileri fırlayıverdi. Topu Yordanov’a gönderdi. Onun asisti de Cihan’ın golünü getirdi. Beşiktaş’ın ligde de sık sık şoka uğradığı tipik bir hata dakikasıydı bu... Golü arayıp, tıkanan rakibi çözmeye çalışırlarken geride kendi kalelerinin önünü boşaltıveriyorlardı. Faturayı ödeye ödeye akıllanamamışlar, uyanamamışlar, işte kupada da gafil avlanmışlardı. 
     Kanatlarından hiçbir enerji ve etkinlik bulamayan, orta alanında pozisyon hazırlayamayan Beşiktaş, finalin ikinci yarısında Kocaelispor’un futbol ve gol gösterisine dönüşen oyununu bizlerle birlikte seyretti. Ne takım dayanışması kaldı, ne oyun felsefesi, ne final mücadelesi... Tam anlamıyla bir çöküştü bu... Kupa tarihine geçecek bir skor Beşiktaş’ın müzesine mahcubiyetle yerleşti. 
     Tribünde Beşiktaşlılar birbirleriyle kavga ediyordu. Saha içinde İlhan Mansız rakiplerinden çok yardımcı hakem Koray Gencerler’e laf yetiştirmek için uğraşıyordu. 
     Şu hazin tabloya bakın... 
     Beşiktaş, beş günde ligden de kupadan da düştü. Arada başkanın kongre zaferi, mutluluk için yetiyorsa, sorun yok 
     
     



 SPOR 






























</TEXT>
</DOC>
