<DOC>
<DOCNO> 65368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sondun01.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Usame Bin Ladin'in yeni kaseti... 
</HEADLINE>
<TEXT>

     Usame Bin Ladin'in, ABD'nin kendisini avlamak için başlattığı operasyondan iki hafta sonra yaptığı açıklamaların bir bölümü, CNN televizyonunda yayınlandı. 
     Bin Ladin, 21 Ekim 2001 tarihinde Katar'ın El Cezire televizyonuna yaptığı ancak, şu ana kadar yayınlanmayan açıklamalarında, savaşın ABD'nin içine sıçradığını söyledi. 
     Nereden elde edildiği belirtilmeyen video kasette Bin Ladin'in, "Bu savaşa, Allah'ın izniyle zafer kazanana kadar veya Allah'a kavuşana kadar devam edeceğiz" sözleri dikkati çekiyor. 
     Açıklamasında, "Size, ABD'de özgürlüğün ve insan haklarının kötü kader olduğunu söylüyorum" diyen Bin Ladin, ABD yönetiminin, Amerikan halkını ve Batı'yı katlanılamaz bir cehenneme ve yaşanamaz bir hayata sürüklediğini öne sürdü. 
     Bin Ladin, 11 Eylül saldırılarının ardında olduğuna dair suçlamaları kabul etmediği izlenimi verdiği açıklamasında, "ABD, bize ve dünya genelindeki müslümanlara, sebep göstermeden, terörist eylemlerde bulunduğumuz iddiasıyla birçok suçlama yöneltti. Çocuklarımızı öldürenleri öldürmek terörizm ise tarih şahit olsun ki biz teröristiz" dedi. 
     Bin Ladin, şarbon hastalığının ise Allah tarafından verilmiş bir ceza olduğunu iddia etti. 
     






</TEXT>
</DOC>
