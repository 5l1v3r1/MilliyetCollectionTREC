<DOC>
<DOCNO> 77912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/spor/spo03.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
CANAYDIN PATLADI 
</HEADLINE>
<TEXT>

Geçmişten kalan borçlar konusunda Mehmet Cansun yönetimini ağır bir dille eleştiren Galatasaray Başkanı, alacaklıların kapıya dayandığını, amatör branşlara para verecek durumda olmadığını söyledi 
     EROL DEMİRKOL 

     "Borç çarpıtılmış" 
     GALATASARAY Başkanı Özhan Canaydın dün gece Voleybol Şubesi’nin Kuruçeşme Adası’nda düzenlediği yemekte yaptığı konuşmada eski yönetime öfke kustu. Cansun yönetiminin kulübün borçlarını az gösterip çarpıttığını ima eden Canaydın, "Onlar borcu 7 milyon dolar, bizse 54 milyon dolar demiştik. Herşeyi inceliyoruz. Gerekirse onların mali sorumlularıyla bir araya gelip hesaplaşacağız" diye konuştu. 
     
     "Alacaklılar kapımızda" 
     OLDUKÇA gergin olduğu gözlenen Başkan Canaydın, "Samsun, Denizli, Siirt ve Trabzon kulüpleri peşimizde. Biz yeni geldik diye kapımıza dikiliyorlar. Samsunspor, Florya Tesisleri’nden mal kaldırmaya çalıştı. Küba elçiliği voleybol hocasının alacağı için kapıya dayandı. Bizi, muhatap bile kabul etmediler. Şu an üç tane Galatasaraylı elçiyi Küba’ya gönderdim" diyerek sıkıntısını dile getirdi. 
     
     "Bir kuruş vermem" 
     CANSUN Yönetimi’ni "Şahsi hataları yok ancak acelecilik var. Tüzüğe uygun davranmamışlar, icraatları da karar defterine işlememişler" diye suçlamayı sürdüren Canaydın, amatör şubeler konusuna da değindi. Galatasaray Başkanı, "Amatör branşlara kasamdan 1 değil 14 kuruş bile vermem. Ya ayağa kalkacak formüller bulup, müessese takımlarıyla birleşeceğiz. Ya da kapılarına kilit vuracağız" diye sözlerini noktaladı. 
     
Namlı düğümünü Cansun çözecek      GALATASARAY, Erhan Namlı için 200 bin dolar daha alacağı olduğunu iddia eden Trabzonspor’dan belge istedi. Ancak Mehmet Cansun ile yapılan anlaşmanın sözlü olarak yapıldığı iletilince, yönetim krizin çözülmesi için eski başkanı görüşmeye çağırdı. Sarı - Kırmızılılar’ın yazılı belge istemesi üzerine Trabzonspor dün faks gönderip, anlaşma konusunda bilgi verdi ve 200 bin doları talep etti. 
     YÖNETİM, Trabzonspor’dan gelen yazılı istek başvurusunu yönetim kurulunda değerlendirecek. İkinci Başkan Ali Dürüst, "Ortada yazılı bir anlaşma yok. Bu transfer 50 milyar lira olarak işlenmiş. Sayın Mehmet Cansun ile görüşüp, karar vereceğiz" dedi. Ancak Başkan Özhan Canaydın’ın, Cansun’un bu sözü verdiğini kabul etmesi halinde paranın ödenip, olayın kapatılmasını istediği bildirildi. 
     
Basına yasak      Lucescu, sezon sonuna kadar Florya’yı basına kapattı. Fleurquin ve Berkant arasındaki tatsızlığın bazı gazetelerde abartıldığı gerekçesiyle basın mensuplarına yasak geldi. Galatasaray, İstanbulspor maçının hazırlıklarını dün tek idmanla tamamlayıp, kampa girdi. Avrupa Engelliler Futbol Şampiyonası’nda birinci olan Milli Takım Florya’da futbolcuları ziyaret etti. 
     
Kalede Taffarel damgasıTaraftarlar, kulübün resmi internet sitesinde son 20 yılın en başarılı kalecisi olarak Brezilyalı file bekçisini gösterdiler 
     SARI - Kırmızılı takımdan İtalya’nın köklü kulüplerinden Parma’ya transfer olan Taffarel, taraftarın gönlündeki yerini korumaya devam ediyor. UEFA Kupası’nın ve Süper Kupa’nın kazanılmasında büyük rol oynayan Brezilyalı file bekçisi, www.galatasaray.com sitesinde 32 bin kişinin katılımıyla yapılan ankette en başarılı kaleci seçildi. 
     "GALATASARAY’DA son 20 yılın en iyi kalecisi kim " sorusuna en çok oy yüzde 42.9’luk pay ile Taffarel’e çıktı. 14 bin oy toplayan ünlü file bekçisinin ardından diğer adaylar Kolombiyalı Mondragon, Yugoslav Simoviç, Hayrettin ve Litvanyalı Stauce sıralandı. Ankette taraftarlar en az oyu 218 ile Amerikalı kaleci Friedel’e verdiler. 
     
Savunma krizi      SARI - Kırmızılı kulüpte Teknik Direktör Mircea Lucescu, İstanbul maçında sarı kart cezası nedeniyle oynamayacak Emre Aşık’ın yerini nasıl dolduracağını kara kara düşünüyor. Rumen hoca, Emre’nin yokluğunda Capone’yi ortaya, onun yerine de Perez’i sağ kanada çekmeyi planlıyor. Ayrıca yine sarı kart cezası nedeniyle forma giyemeyecek olan Ayhan’ın yokluğu sıkıntı yaratıyor. Lucescu, bu konuda çare olarak Suat’ın tam olarak iyileşmesni beklerken, tribüne gönderilecek yabancı konusunda Victoria ve Fleurquin arasında tercih yapacak. 
     
Haznedaroğlu güldü      GALATASARAY’DA Olağan Divan Kurulu Başkanlık Seçimleri’nde Semih Haznedaroğlu ipi önde göğüsledi. Galatasaray Lisesi’nde 340 üyenin katılımıyla gerçekleştirilen Genel Kurul’da 338 üye oy kullanırken, 231 oy Semih Haznedaroğlu’na, 105 oy da eski başkan Duygun Yarsuvat’a çıktı. İki oy ise geçersiz sayıldı. 
     KONGREDE Özhan Canaydın’ı destekleyen Haznedaroğlu, Yarsuvat’ın 4 yıllık Divan Başkanlığı’na da son vermiş oldu. Semih Haznedaroğlu’nun yardımcılıklarını Coşkun Gültekin ile Uğurman Yelkencioğlu, genel sekreterliği A.Bilsel Bakay ve Nihat Hakkı Karaköse yapacak. Haznedaroğlu, "Büyük işler başarmak istiyoruz" dedi. 
     



 SPOR 




























</TEXT>
</DOC>
