<DOC>
<DOCNO> 81926 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sontur07.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksi sahibi, aracında çalışan şoförü bıçaklayıp öldürdü... 
</HEADLINE>
<TEXT>

     Bahçelievler'de bir taksi sahibi, aracında çalışan şoförü, tartışma sonucu bıçaklayarak öldürdü. 
     Alınan bilgiye göre, Zafer Mahallesi Ahmet Yesevi Caddesi Çınar Sokak üzerinde, 34 TEA 22 plakalı taksinin şoförü Sinan Demir ile aracın sahibi Kalender İnci arasında tartışma çıktı. 
     Tartışmanın küfürleşmeye dönüşmesi üzerine sinirlenen İnci, sürücü Demir'i ekmek bıçağı ile ensesinden ve boğazından bıçaklayarak öldürdü. 
     Olay yerine gelen polis ekiplerince çevrede yapılan araştırma sonucu, yaklaşık 150 metre uzaklıktaki bir duvarın arkasına saklanan taksi sahibi İnci, yakalandı. 
     Görgü tanıklarının, olay yerinde başka bir kişinin daha bulunduğunu anlatması üzerine Kalender İnci'nin kardeşi de gözlem altına alındı. 
     Kalender İnci'nin alınan ilk ifadesinde, şoför Demir ile aracı birkaç gündür getirmediği için tartıştıklarını anlattığı öğrenildi. 
     Konuyla ilgili soruşturmanın sürdürüldüğü bildirildi. 
     





</TEXT>
</DOC>
