<DOC>
<DOCNO> 79243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/yazar/tamer.html </URL>
<DATE> 2002/04/19/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Jan Nahum çok mu hayalci 
</HEADLINE>
<TEXT>

     Tofaş Han'daki eski odasından içeri bir girdim ki karşımda kısa düz saçlı bir Jan Nahum. Nasıl da İtalyanlara benzemiş 
     "Her gören öyle diyor, ama alakası yok," diye itiraz ediyor Nahum. Karısı saçlarını ilk kestiğinde hep böyle olurmuş. Ama saçlarını çok seyrek kestirdiği ve insan içine de nadiren çıktığı için genellikle uzun saçlı haliyle biliniyormuş. 
     Hakkında 2 - 3 yazı yazdım, ama 50 - 55 kişi bir arada olduğumuz TRAP trafik toplantıları dışında Jan Nahum'la ilk kez teke tek sohbet ediyoruz. Nahum'a ilk sorum, gözbebeği Tofaş'ın gündemindeki yerinin, İtalya'ya gittikten sonra nasıl değiştiği. Nahum'un yanıtı şöyle 
     "Tofaş'ın başındayken hep İtalyanlara ne tür öneriler götürebiliriz diye kafa yorardım. Şimdiyse Fiat'ın genel merkezindeki fırsatları bilerek Tofaş açısından bunu değerlendirme imkanına sahibim. Eğer iyi kullanabilirsek, bunu büyük bir fırsat olarak görüyorum." 
     Bir de İtalya'daki çalışma arkadaşları "Aklın hep Tofaş'ta. Gereğinden fazla zaman ayırıyorsun" diye uyarıyorlarmış zaman zaman. 
     Fiat'taki ilk günleriyle ilgili çok önemli bir başka saptaması var Nahum'un. "1.2 milyar dolar cirolu Tofaş, informel gayri resmi yönetilebiliyordu. Ama 40 milyar dolar cirolu Fiat'ta bu mümkün değil. Mutlaka tepedeki lider bir hedef gösterecek ve geri kalanlar da o hedefe doğru var güçleriyle çalışacak. Su dolu bir büyük torba düşün. Herkes bir başka tarafından çekerse olmaz. Fiat'taki yönetim biçimini gördükçe, Türkiye'nin en büyük ihtiyacının topluma hedef gösterip peşinden sürükleyebilecek güçlü bir lider olduğunu düşünüyorum. Türkiye'de su dolu büyük torbayı maalesef herkes bir başka tarafından farklı bir yöne çekiştiriyor " 
     Nahum artık İtalya'da. Güney Amerika'dan Güney Afrika'ya, Çin - Hindistan, Tayland'dan Mısır'a Fiat'ın 11 ülkedeki faaliyetlerinden sorumlu. Ama aklının bir yerinde daima Türkiye ve Tofaş var. "Hayal etmeliyiz, büyük düşünmeliyiz" diyor ve Türkiye'deyken rüyasını görmeye başladığı bir büyük hayalinden söz ediyor 
     "Sanayileşmede standartlaşmayı Ford, yani bir otomobil firması başlatmıştı. Standartlaşmadan sonraki en önemli aşama olan Toplam Kalite Yönetimi'ne de yine bir otomobil firması, Toyota imza attı. Tofaş da pekala küresel oyun sürecinin önderi olarak dünya literatürüne geçebilir. Biz bir süredir Tofaş'ta ihracat - ithalat departmanı yerine hızlı hareket edebilmek için takım oyununa dayalı, herkesin yetkili olduğu çok dinamik ve hızlı işleyen bir sistemi devreye soktuk. Neden dünyaya örnek olmayalım. Neden bir akımı, bir Türk firması başlatmış olmasın Üstelik bunun için tek 1 dolarlık yatırım da gerekmiyor " 
     Nahum bunları anlatırken 7 yıl öncesine dönüyor. Yıl 1995. Jan Nahum Tofaş'a genel müdür olalı 1 yıl olmuş. Suna Kıraç'a bir gün "2000 yılında Fiat'ın dünya politikasına yön verenler arasında, pekala Koç'un yöneticilerinden biri de olabilir" diyecek oluyor. Kıraç'ın yanıtı "Senin hayallerin çok geniş." 
     Nahum'a göre yöneticilerin hayallerinin geniş olmasında hiçbir sakınca yok, aksine fayda var 
     "O günlerde ben kendimi hiç düşünmemiştim tabii. Koç Topluluğu'nun en tepedeki yöneticilerini kasdetmiştim. Ama 2 yıl gecikmeyle gerçekleşti bu hayalim. Fiat'ın dünya politikasına yön veren en tepedeki 5 kişiden biri Türk." 
     
     







Özal'ın misyonu 


Genç kuşaklarla neler değişti, neler değişmiyor... 


Yağma Hasan 2 


Okuyan Ameliyat yapmayan yanar 


Türkiye'nin geri dönüşü olmayan Avrupa yolu 


Son mühendis 


Kolej zamları korkutuyor 


Ekonomi canlanıyor mu 


Pırıl pırıl gençler... 


Peki ama Ben ne yapıyorum ’ 


Borsada başkanlık’ yarışı 


Türkiye Jokey Kulübü 


Silifke'nin kalesi... 


Baleden başörtüsüne Cumhuriyet 


Jan Nahum çok mu hayalci 


Fantezi Savaşlar Çağı 


ABD’de hekimlerin derdi tıbbi hata sigortası’ 


</TEXT>
</DOC>
