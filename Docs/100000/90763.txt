<DOC>
<DOCNO> 90763 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/soneko29.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya içki devinden Türkiye'ye yatırım 
</HEADLINE>
<TEXT>

     Dünya içki devlerinden Allied Domecq, Türkiye'de uzun vadeli yatırım kararı aldı. 
     Allied Domecq İstanbul Genel Müdürü Selçuk Tümay, dünyada 100'den fazla ülkede faaliyet gösteren alkollü içecek firması Allied Domecq'un yatırım kararıyla ilgili düzenlenen toplantıda yaptığı konuşmada, 5 yıl içinde Türkiye alkollü içki pazarının lideri olmayı hedeflediklerini söyledi. 
     Şirketin dünya cirosunun 4 milyar Euro olduğunu belirten Tümay, toplam alkollü içki tüketiminin 91 milyon kasa olan Türkiye'de pazarın yüzde 98'ini bira, rakı ve şarabın sahip olduğunu, viski ve diğer ithal alkollü içkilerin toplam içki pazarındaki payının ise yüzde 1 olduğunu vurguladı. 
     Tümay, amaçlarının tüketici ihtiyaçlarına uygun en iyi ürünleri en iyi fiyatlarla sunmak olduğunu söyledi. 
     Selçuk Tümay, Türkiye'nin AB ile entegrasyon çalışmaları ve Tekel'in özelleştirilmesi neticesinde başta beyaz içkiler olmak üzere Türkiye alkollü içki piyasasının önümüzdeki yıllarda büyüyeceğine inandıklarını kaydetti. 
     Allied Domecq İstanbul olarak ilk aşamada Türkiye'den 20 milyon Euro'luk bir ciro elde etmeyi planladıklarını duyuran Tümay, sahip oldukları ve dağıtımını yaptıkları markaları kategorilerinde lider yapmak ve ciro hedeflerini gerçekleştirmek için 13 distribütörden oluşan 30 kişilik bir kadro kurduklarını anlattı. 
     
     ''BALLANTINE'S KENDİ MARKAMIZ'' 
     Tümay, kendi markaları olan Ballantine's, Teacher's, Beefeater, Kahlua, Courvoisier, Tia Maria, Canadian Clup'ın yanı sıra temsilciliğini yaptıkları Jack Daniel's, Southern Comfort, Finlandia Vodka ve Campari gibi dünyaca ünlü markaları Türk tüketicisi ile buluşturacaklarını bildirdi. 
     Allied Domecq Güney Doğu Avrupa Bölge Direktörü Henri Carcw, dün oynanan Türkiye-Japonya maçı karşılaşmasına değinerek, ''Viskimiz Ballantine's'ın sloganı go-play çık ve oynadır . Türkiye'de maçta bunu yaptı ve kazandı'' diyerek konuşmasına başladı. 
     Allied Domecq olarak dünyadaki pekçok ülkede kendi dağıtım şirketlerine sahip olduklarını anımsatan Carcw, Türkiye'nin de bu listedeki yerini aldığını söyledi. Carcw, diğer yabancı yatırımcılardan farklı olarak şirketin tamamının Türk yöneticiler tarafından yönetilmesine dikkat çekti. 
     Toplantıya, geleneksel İskoç kıyafetleri ile katılan viski gurusu Bill Bergius da dünyanın en iyi içkilerinden sayılan Ballantine's hakkında bilgi verdi. 
     500 yıllık tarihçesi olan ve minumum 3 yıl meşe kutularda 
     bekletilmesi gereken bu viskinin sadece İskoçya'da üretilebildiğini vurgulayan Bergius, iyi bir viskinin nasıl tanınacağına ilişkin bir sunum gerçekleştirdi. Allied Domecq İstanbul Pazarlama Direktörü Serpil Kılıçlı da, Ballantine's markasıyla 23-29 yaşları arasındaki erkek tüketicileri hedefleyen bir imaj yaratmaya çalıştıklarını, go-play sloganıyla tüketicilerin içinden geldiği gibi eğlenmelerini hedeflediklerini kaydetti. 
     





</TEXT>
</DOC>
