<DOC>
<DOCNO> 94901 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko24.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten Bakanlar Kurulu'na ekonomi raporu... 
</HEADLINE>
<TEXT>

     Devlet Bakanı Kemal Derviş, yıl sonuna kadar, enflasyon hedeflemesi rejimine resmen geçilmesinin öngörüldüğünü bildirdi. 
     Derviş, bugün yapılan Bakanlar Kurulu'na, toplam 6 sayfadan oluşan ''Ekonomik Program Takvimi'' başlıklı rapor sundu. Raporda, ekonomik program ve kriterler gereği, ekonomide yıl sonuna kadar yapılması gereken çalışmalar hakkında bilgi verildi. 
     Toplam 6 sayfadan oluşan raporda, kamu sektörü reformu kapsamında, vergi, istihdam, 2003 yılı bütçesi ve özelleştirme çalışmalarına yönelik çalışma ve hedeflere ilişkin bazı takvimlere yer verildi. 
     Rapora göre, Kamu Sektörü Reformu kapsamında, kamu yatırımlarının rasyonelleştirilmesi amacıyla aşamalı olarak kaldırılacak projelerin listesi, 2003 bütçesinde hayata geçirilecek şekilde hazırlanacak. 
     
     VERGİ DENETİMLERİ ARTIRILACAK 
     Rapora göre, vergi reform planının ikinci aşamasına ilişkin yasal düzenlemenin, bu yıl Ekim ayı sonuna kadar Meclis'e sunulması öngörülüyor. 
     Vergi idaresinin iyileştirilmesi kapsamında, Maliye Bakanlığı bünyesinde, bu ay sonuna kadar bir koordinasyon birimi oluşturulacak. Bu birim, ilki bu yıl Kasım ayında olmak üzere, her yıl bir sonraki yıl için koordineli bir denetim planı hazırlayacak. Vergi denetiminin güçlendirilmesi amacıyla, denetmenlerin sayısını artırmak üzere 2003 yılı bütçesine gerekli kaynak sağlanacak. 
     Raporda, vergi idaresinin iyileştirilmesne yardım etmek amacıyla, bu yıl Haziran sonundan başlamak üzere fonksiyonel bir yeniden yapılandırma gerçekleştirileceği ifadesine de yer verildi. 
     Bakanlar Kurulu'na sunulan raporda, kamu sektörünün ödenmemiş mevcut vergi borç stokunun tahsilatını güçlendirmek amacıyla, Maliye Bakanlığı'nın Eylül sonuna kadar bir strateji belirleyeceği ifade edildi. 
     
     KAMUDAKİ FAZLA İSTİHDAM 
     Rapora göre, kamu hizmetleri reform stratejisinin, bu yıl sonunakadar Bakanlar Kurulu'nca kabul edilmesi öngörülüyor. 
     Bu kapsamda kamu hizmetlerinin gözden geçirilmesi amacıyla, bir bakanlar komitesi oluşturulacak ve bu komite, bu yıl Eylül sonuna kadar çalışmalarını tamamlayacak. 
     Kamu istihdamının rasyonelleştirilmesi amacıyla, gönüllü emeklilik teklifleri ve sadece gerekli görüldüğü takdirde işten çıkarmalar vasıtasıyla, Haziran sonuna kadar fazla işçci sayısının 3'te bir oranında azaltılmış olması, Ekim sonuna kadar da kümülatif olarak bu oranın 3'te 2'ye ulaştırılması gerektiği hatırlatıldı. 
     Konsolide bütçeye tabi kuruluşlarda, ihtiyaç fazlası kadroların çözüme kavuşturulmasını teminen, Maliye Bakanlığı ve Hazine tarafından, Eylül sonuna kadar bir hareket planı oluşturulacak. Bu programın, memur ve sözleşmelileri kapsayacak şekilde genişletilmesi üzerinde çalışılıyor. 
     
     2003 BÜTÇESİNE İLİŞKİN TEDBİRLER 
     Rapora göre, 3418 sayılı kanun kapsamında yer alan harcama ve gelirler 2003 yılı bütçe taslağına dahil edilecek. 
     Bütçe taslağına ayrıca, garantili borçlara ilişkin borç verme eksi geri ödeme ödeneği konulacak, muhasebeleştirme ve kodlama reformları tüm konsolide bütçeli kuruluşları kapsayacak ve diğer kamu birimlerinde pilot bazda uygulanacak biçimde genişletilecek. 
     
     ÖZELLİŞTERMEDE ÖZEL SEKTÖRÜN ROLÜ ARTIRILACAK 
     Raporda, TÜPRAŞ'ın halka arzının bu yıl Haziran ayı sonuna kadar yapılması hedefinin piyasa koşulları nedeniyle gerçekleştirilemedeğine dikkat çekilerek, bu kurum için Temmuz ayı ortasına kadar yeni bir özelleştirme stratejisi belirleneceği ifade edildi. 
     Rapora göre, THY'nin birincil halka arzının piyasa koşulları elverdiği anda gerçekleştirilmesinin planlandığı, Tekel'in özelleştirme planının Eylül, Türk Telekom'un özelleştirilmesine ilişkin planında Kasım sonuna kadar Bakanlar Kurulu'nda kabul edilmesinin öngörüldüğü belirtildi. 
     Raporda, Türkiye Şeker Fabrikaları'nın özelleştirilmesine ilişkin yol haritası, Temmuz ayı ortasına kadar kabul edilmek üzere Özelleştirme Yüksek Kurulu'na sunulduğu bildirilirken, Özelleştirme İdaresi'nun portföyündeki diğer kuruluşlarla ilgili çalışmalarına devam edeceği ifade edildi. 
     Eti Krom, Eti Elektrometalurji, Eti Gümüş'ün lisansları Eti holding'den alınır alınmaz, ÖİB portföyünde bulunan satış çalışmaları başlatılacak. 
     
     KİTLERİN YÖNETİM YAPILARI GÜÇLENDİRİLECEK 
     Rapora göre, KİT'lerin yönetim yapısını geliştirmek için gerekli yasal çerçeve değişiklikleri yapılacak. KİT yönetim kurullarının yetkisi artırılarak, merkezi hükümet ile mali işlerini açığa kavuşturacak ve finansal hesaplarına ilişkin detayların yayımlanmasını temin edecek değişikliklerin, 2003 yılında yürürlüğe girmesi bekleniyor. 
     Kamu arazilerinin satışının artırılması amacıyla, gerekli önlemler de alınacak. 
     
     ENERJİ YATIRIMLARI 
     Raporda, enerjide işletme hakkı devirlerindeki sorunların bu yıl Hazıran ayı sonuna kadar çözümü gerektiği hatırlatılarak, termik santral ve dağıtım işletmelerinin de bu ay sonuna kadar özelleştirme kapsamına alınmasının öngörüldüğü ifadesine yer verildi. 
     Raporda, doğalgaz dağıtım şirketlerinin ÖİB'ye devrinin tamamlanamadığı vurgulanırken, konuyla ilgili Yüksek Planlama Kurulu Kararı'nın tamamlanmasının ardından ÖYK kararı çıkarılacağı kaydedildi. 
     Yabancı sermayenin teşvikine gerçekleştirilmesi gereken düzenlemeler hakkında bilgi verilen raporda, doğrudan yabancı yatırımlara ilişkin ve yabancı personel çalıştırılamsına ilişkin Meclis'e sunulan yasaların çıkarılması gerektiği belirtildi. 
     Rapora göre, kamu personel sistemi, memurların ve kamu idarecilerinin görevlerini ifa edecekleri etik görev ve uygulama esaslarına ilişkin yasanın, bu yıl sonuna kadar çıkarılması gerekiyor. 
     Ayrıca Türk Patent Enstitüsü'nün güçlendirilmesine ilişkin yasa değişikliğinin en kısa sürede Bakanlar Kurulu'na sunulması, Bilgi Edinme Özgürlüğü Kanunu'nun da bu yıl sonuna kadar hazırlanması öngörülüyor. 
     Rapora göre Ağustos ayı sonuna kadar, Özel Tüketim Vergisi tahsisini 2003 Bütçesiyle başlamak üzere sıfıra indirecek olan Bakanlar Kurulu Kararı'nın çıkarılması gerekiyor. 
     Karar taslağının henüz Bakanlar Kurulu'na sunulmadığı ifade edilen raporda yer alan diğer konular, başlıklar halinde şöyle 
     ''KAMU SEKTÖRÜ REFORMU Kamu Mali Yönetimi ve İç Kontrol Yasası'nın, Haziran 2002 sonuna kadar meclise sunulması gerekiyor. Bu konuda gecikilmiş olunmakla birlikte, kanunun Ağustos ayı başında meclise sunulması bekleniyor. 
     2002 yılı Temmuz ayına kadar, kalan bütçe dışı fonları düzenleyen kanuni hükümler değiştirilerek, fonların bütçelerinin, Meclis tarafından onaylanması, hesaplarının dış denetime tabi olması ve meclise raporlanması ile hesaplarının konsolide bazda, konsolide bütçe hesaplarıyla birlikte aylık olarak raporlanması sağlanacak. Bu konuda ilerleme kaydedilmesi gerekiyor. 
     BANKACILIK REFORMU Kamu bankalarının şube sayısının konuya ilişkin olarak çıkartılan kararname doğrultusunda azaltılması gerekiyor. 
     PARA POLİTİKASI Yıl sonuna kadar enflasyon hedeflemesi rejimine resmen geçilmesi öngörülüyor. 
     FİNANSAL SEKTÖR REFORMU Vakıfbank'ın özelleştirilmesi bankanın özelleştirilmesi, finansal sektör reformu kapsamında güncelliğini koruyor. Yakın bir tarihte yeniden satışa sunulması gerekiyor. 
     Sigortacılık Sektörü Sigortacılık sektörünün Avrupa Birliği Sigortacılık Direktifleri ve Uluslararası Sigorta Denetçileri Birliği temel prensipleriyle uyumlu bir biçimde düzenlenmesi amacıyla, 2002 yılı sonuna kadar Bakanlar Kurulu'a yeni bir kanun taslağı sunulacak. 
     İcra-İflas süreci Adalet Bakanlığı, 31 Eylül 2002 tarihine kadar İcra ve İflas Kanunu'na ilişkin kapsamlı bir reform paketi hazırlayacak. Konuya ilişkin tüm yasal düzenlemeler Ocak 2003 sonuna kadar yürürlüğe alınacak. Türkiye'de uygulanan iflasa ilişkin yasal çerçevede yapılacak değişiklikleri belirlemek üzere, bir komisyon kurulurken, Adalet bakanlığı çalışmalarına devam ediyor. 
     MALİYE POLİTİKASI Vergi Muafiyetleri Vergi reform planı kapsamında yer alanların dışında, yeni bir vergi istisna veya teşvikleri öngörülmüyor. 
     





</TEXT>
</DOC>
