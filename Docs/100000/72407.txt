<DOC>
<DOCNO> 72407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur11.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Teksas'a döndü... Bir banka soygunu daha... 
</HEADLINE>
<TEXT>

     İstanbul'da geçtiğimiz hafta peşpeşe yaşanan banka soygunlarına bugün bir yenisi eklendi. Emniyet Müdürlüğüne 500 metre uzaklıktaki Akbank Beşiktaş şubesi üç kişi tarafından soyuldu. 
     Saat 11.30 sıralarnıda Yıldızposta caddesi üzerinde bulunan Akbank şubesine gelen biri genç ve sarışın diğeri orta yaşlı ve sakallı, siyah paltolu iki kişi önce banka güvenlik görevlisi Selima Taş'ı etkisiz hale getirip silahını aldı. Ardından banka çalışanları ile müşterileri yere yatıran kar maskeli soyguncular "bizim sizinle bir işimiz yok, paraları alıp gideceğiz" diye bağırdı. Soyguncular kasada bulunan 60 milyar lira para ve yaklaşık 20 bin doları bir torbaya doldurdu. Soygunculardan birinin MP-5 otomatik silah diğerinin ise tabanca kullandığı öğrenildi. 
     Bankadan çıktıktan sonra kendilerini bekleyen 34 T 5387 plakalı taksiye binen soyguncular Zincirlikuyu yönüne doğru kaçmaya başladılar. 
     Soygunun duyulmasından sonra polis çevreye giden tüm yolları kontrol altında aldı. Polis telsizinden ekiplere emir veren Emniyet Müdürü Hasan Özdemir soyguncuların silahlı olduğunu hatırlatarak her an bir silahlı çatışma çıkabileceği uyarısında bulundu. 
     Soyguncular kullandıkları taksiyi daha sonra Şişli Belediyesi'nin katlı otoparkının alt katlarında bırakarak izlerini kaybettirmeyi başardılar. 
     İlk gelen bilgilerde bugünkü soygun ile geçtiğimiz hafta İş Bankası Levent şubesi soygunu arasında benzerlikler bulunduğu dikkati çekti. Her iki soygunun gerçekleştirilme saati ve soyguncuların kaçış yönünün aynı olduğu görüldü. 
     Gelişmeleri aktarmaya devam edeceğiz... 
     






</TEXT>
</DOC>
