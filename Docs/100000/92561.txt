<DOC>
<DOCNO> 92561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/spor/aspo.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇÖKTÜLER 
</HEADLINE>
<TEXT>

Brezilya’ya yenilerek, Dünya Kupası finalinin eşiğinden dönen Milli Takım’da büyük bir yıkım yaşanıyor. Haluk Ulusoy ve Şenol Güneş oyuncuları teselli etmekte güçlük çekiyor 
     BİLAL MEŞE - DAEGO 

     "Kupayı kaybettik" 
     DÜNYA Kupası’nda iyi oynamasına rağmen Brezilya’ya şanssız bir şekilde yenilen Milli Takım’da moraller sıfıra indi. Tokyo’dan dün sabah özel uçakla Daego’ya giden ve burada otele yerleşen Ay - Yıldızlı futbolcuların üzüntüsü yüzlerinden okunuyordu. Bitkin gözüken oyuncular, "Gruptan çıkmasaydık bu kadar üzülmezdik. Finali değil, kupayı kaybettiğimiz için kahrolduk. Çünkü finale kalsaydık kupanın sahibi biz olurduk" diye konuştular 
     
     "Bize yakışırdı" 
     FİNALLERDE büyük başarılara imza attıklarını hatırlatan milliler, "Final kapısına kadar geldik, ancak başaramadık. Bizi asıl kahreden kupayı kaybetmek. Çok yaklaşmıştık. Bu kadar alın teri döktük, çok emek harcadık. Hepsi heba oldu. Kupa bize yakışırdı, kılpayı kaçırdık" dediler. G.Kore ile yarın üçüncülük mücadelesi verecek olan Milli Takım’ın büyük yıkım yaşaması teknik heyet ve federasyon yetkililerini harekete geçirdi. 
     
     Moral turları 
     EŞLERİNİ Busan’da bir otele yerleştiren Ay - Yıldızlı futbolculara moral vermek için Daego’da adeta seferberlik ilan edildi. Takımla birlikte aynı otelde kalan Futbol Federasyonu Başkanı ve Teknik Direktör Şenol Güneş, oyuncuları teskin etmeye çabalıyor. Güneş’in, kampta futbolcularla bire bir görüşmeler yaparak, takımı Güney Kore maçına hazırlamaya çalışıyor. Mental Turgay Biçer de sürekli kendisine yardımcı oluyor. 
     
     "Onlar baştacımız" 
     BREZİLYA maçından sonra adeta şoka girip, Saitama Stadı’nda yere yığılan Haluk Ulusoy, artık geçmişi unutup, önlerine bakmaları gerektiğini vurguladı. Başkan Ulusoy, "Buraya kadar gelip, kupayı almadan dönmek bizi fazlasıyla üzdü. Hedefe ulaşamadık. Ama bu dünyanın sonu değil. Güney Kore’yi yenip, bronz madalya almak istiyoruz. Bu ekip her zaman baş tacımız olacak. Onları hem ülke insanımız, hem de tarih bağrına basacak" dedi. 
     
     "Hepimiz kahrolduk" 
     ŞENOL Güneş ise, başları dik olarak ülkeye dönmenin gururunu yaşayacaklarını söyledi. Tecrübeli hoca, "Final bizim hakkımızdı. Çünkü çok zorluk aştık, alın teri döktük. Kupaya renk kattık, alkışlandık. Hedefe yaklaşmıştık, ama olmadı. Hepimiz kahrolduk. Ancak başımız dik olarak ülkemize döneceğiz, onurla ve gururla. Şimdi Kore’yi evinde yenip, daha sonra yeni hedeflere doğru yelken açacağız" açıklamasını yaptı. 
     
Rüştü, Dünya’nın gözünü aldı      DÜNYA Kupası boyunca yaptığı başarılı kurtarışlarla tüm dikkatleri üzerine çeken Rüştü otoritelerin gözdesi oldu. Özellikle Hasan Şaş ve Rüştü’nün performansını öven Dünya medyası, tecrübeli file bekçisine takımımızın en iyi oyuncusu gözüyle bakıyor. Otoriteler, Rüştü’nün turnuvanın en iyi üç kalecisinden biri olduğunu da ifade ettiler. Milli Takım’ın Kaleci Antrenörü Mehmet Kulaksızloğlu da, "O, örnek alınmalı. Dünya’nın en iyi kalecilerinden biri" diye konuştu. 
     



 SPOR 
































</TEXT>
</DOC>
