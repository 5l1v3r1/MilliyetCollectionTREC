<DOC>
<DOCNO> 62561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sondun20.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit ve Derviş yatırımcıları Türkiye'ye yatırıma çağırdı 
</HEADLINE>
<TEXT>

     Başbakan Bülent Ecevit, ''Türkiye, bulunduğu bölgede ve bunun da ötesinde, barış ve güvenliğin korunmasına önemli katkıda bulunuyor'' dedi. 
     Başbakan, yabancı yatırımcıları da Türkiye'de yatırım yapmaya çağırdı ve ''şimdi Türkiye'ye yatırım yapma zamanıdır'' ifadesini kullandı. 
     Amerika'nın etkin gazetelerinden New York Times, Başbakan Ecevit'in ABD ziyareti münasebetiyle bugün bir Türkiye ilavesi yayınladı. İlavede, Ecevit'in bir makalesi de yer aldı. 
     ''Türkiye, ABD ve yeni Dünya'' başlıklı makalede, Ecevit, ''Türkiye, Balkanlar, Kafkaslar ve Ortadoğu'da çeşitli barış kurucu girişimlere katılmanın yanı sıra, dünyada terörizmle mücadele ve Afganistan'ın yeniden inşasına da ciddi katkılar yapıyor'' dedi. 
     Başbakan, ''Türkiye'nin bu ve benzeri bölgesel konularda, stratejik ortağı ABD ile işbirliği yaptığına'' da dikkat çekti. 
     
     Ekonomik sıkıntılar geçici 
     ''Türkiye'nin halen yaşamakta olduğu bazı ekonomik sıkıntıların geçici bir durum olduğunu'' vurgulayan Ecevit, ''Türk ekonomisi sağlam ve güçlüdür. Asya krizi sırasında bu kanıtlanmıştır'' dedi. Başbakan, ''siyasi ve ekonomik alanlarda devam eden reform sürecinin Türkiye'nin ekonomik gelişmesi üzerinde olumlu etki yapacağını'' da bildirdi. 
     ''Gelecek yıllarda Türkiye kendi başına ekonomik bir güç haline gelecektir. Türkiye, dünyadaki enerji kaynaklarının yüzde 70'inin çok yakınında yer almaktadır'' diyen Ecevit, Hazar petrolünü batıya taşıyacak boru hatlarının Türkiye üzerinden geçeceğini, bu gelişmelerin Türkiye'ye Avrasya'nın barış, istikrar ve refahında merkezi rol oynama imkanı verdiğini belirtti. 
     ''Yabancı yatırımcılara buradan açık bir mesaj vermek istiyorum 
     şimdi Türkiye'ye yatırım yapma zamanıdır'' diyen Başbakan Ecevit, büyüyen Türkiye pazarına giren ve Türkiye'nin merkezi konumunu değerlendiren yatırımcıların geniş şekilde ödüllendirileceklerini bildirdi. 
     ''Türkiye'nin geleceğe yönelik beklentilerinin her zamankinden daha iyi olduğunu'' da kaydeden Ecevit, makalesini şöyle tamamladı 
     ''Demokrasi ve hukukun üstünlüğüne saygısıyla Türkiye küresel sorunlarda anahtar rol oynayacaktır. Türkiye gelecek kuşaklar için daha iyi bir dünya yaratılması için dost ve müttefikleriyle birlikte çalışmaya devam edecektir.'' 
     
     Derviş'in makalesi 
     New York Times'ın Türkiye ilavesinde Devlet Bakanı Kemal Derviş'in bir yazısı da yer aldı. 
     ''Mali politika düzenlemeleri ve yapısal reformların istikrar ve büyüme getirdiğine'' işaret eden Derviş, ''daha küçük fakat daha etkin bir devletin yanında, büyümenin, özel yatırımlar ve tüm dünyaya açık şeffaf bir pazar ekonomisiyle sağlanacağını'' kaydetti. 
     2002 yılında GSMH artışının yüzde 3 olmasının beklendiğini 
     vurgulayan Derviş, bankacılık reformunun yararlarını sıraladıktan sonra, yeni telekom ve enerji piyasası yasalarının çıktığına dikkat çekti. ''Yatırımcılar açısından her türlü bürokratik engelleri kaldırdıklarını'' da ifade eden Kemal Derviş, ''bir Promosyon Ofisi kurulacağını ve özelleştirmeye hız verileceğini'' bildirdi ve ''daha canlı bir ekonomi yaratmak için yatırımcılarla çalışmaya hazırız'' mesajı verdi. 
     






</TEXT>
</DOC>
