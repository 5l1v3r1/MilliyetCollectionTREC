<DOC>
<DOCNO> 86674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/spor/spo05a.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupadan Notlar 
</HEADLINE>
<TEXT>

Otellerde yer yok      FİNALLER öncesi, özellikle Güney Kore’deki otellerde yer kalmadığı belirtildi. Bu ülkeye gelecek olan medya çalışanlarının önceden rezervasyon yapmadığı taktirde kalacak yer bulmasının mümkün olmadığı kaydedilirken, şampiyonayı izlemeye giden birçok futbolseverin sıkıntıya düştüğü ifade edildi. 
     
Havai fişek yasağı      MİLLİ Takım’ın Ulsan’a yerleştiği günden bu yana geceleri yapılan havai fişek gösterileri, futbolcuları rahatsız ettiği gerekçesiyle iptal edildi. Kang Dong Kasabası’nda güneşin batımıyla birlikte başlayan havai fişek patlamalarının oyuncuların uyumasını engellediği kaydedildi. 
     
Güvenlik artıyor      KANG Dong Kasabası’nda beşinci gününü geride bırakan A Milli Takım’a uygulanan yakın koruma her geçen gün artıyor. Akşamları yürüyüş yapmak için otelden kim çıkarsa çıksın, hemen polisler devreye giriyor, Ay - Yıldızlı futbolcuları adeta gölge gibi izliyor. 
     
Kuru fasulye pilav partisi      TEKNİK Direktör Şenol Güneş’in bugün düzenleyeceği basın toplantısı sonrasında kafileyi izleyen gazetecilere menajer Can Çobanoğlu sürpriz yapacak. İki haftadır takımla birlikte yatan, onlarla birlikte kalkan gazetecilere toplantının ardından kuru fasulye - pilav ikram edilecek. 
     
Ağır suçlama      SENEGAL’İN orta saha oyuncusu Khalilou Fadiga hakkında, bir mağazadan altın kolye çaldığı iddia edilmesi üzerine soruşturma başlatıldı. Polis, Fransa’nın Auxerre takımında oynayan Fadiga’nın bir takım arkadaşıyla birlikte Daegu’da alışveriş yaparken 230 dolar değerinde altın kolye çaldığını belirtti. 
     
Samsung’dan Çin’e destek      GÜNEY Kore’nin dev elektronik firması Samsung, kupada ilk kez mücadele edecek milli takımlarını izlemek için bu ülkeye gelecek binlerce Çinli taraftara 950 bin dolarlık destekte bulunacak. Firma sözcüsü, markalarının Çinliler arasında yaygınlaşması için böyle bir karar aldıklarını açıkladı. 
     



 SPOR 




























</TEXT>
</DOC>
