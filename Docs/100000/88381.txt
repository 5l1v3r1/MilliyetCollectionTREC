<DOC>
<DOCNO> 88381 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/06/son/sontur22.html </URL>
<DATE> 2002/06/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Tecavüzcü sapık 6,5 yıl daha yatacak... 
</HEADLINE>
<TEXT>

     Şartla Salıverilmeye ilişkin yasanın yanlış uygulanması sonucu 23 Mayıs'ta Hatay Cezaevi'nden tahliye edilen ve Alanya Cumhuriyet Başsavcılığı'nın itirazı üzerine yeniden cezaevine konulan ''Kuşyuvası Cinayeti'' hükümlüsü Hakan Karayavuz'un, 14 Aralık 2008'e kadar 6.5 yıl daha cezaevinde kalacağı hesaplandı. 
     Alanya Cumhuriyet Başsavcısı Selami Hatipoğlu, İskenderun Ağır Ceza Mahkemesi'nin, Karayavuz'un tahliyesine ilişkin Hatay Ağır Ceza Mahkemesi'nin kararını bozduktan sonra, dosyasının, mahkemenin görüldüğü Alanya Ağır Ceza Mahkemesi'ne ulaştığını bildirdi. Başsavcı Hatipoğlu, Alanya Ağır Ceza Mahkemesi'nin bugün toplanarak dosyayı incelediğini ve Hakan Karayavuz'un cezalarının içtimaının, ''Adam öldürme'' suçundan değil, ''Irza geçme'' suçundan uygulanması gerektiğine karar verdiğini açıkladı. 
     Hatipoğlu, ''Irza geçme'' suçunun 4616 Sayılı Şartla Salıvermeye İlişkin Yasa kapsamına girmediğini hatırlatarak, Karayavuz'un bu suçtan 36 yıl 40 ay hapis cezasına çarptırıldığına dikkati çekti. Ağır hapis cezalarının üst sınırının 36 yıl olduğunu belirten ve ceza hesaplamasının buna göre yapıldığını anlatan Hatipoğlu, şu bilgileri verdi 
     ''4616 Sayılı yasadan yararlanamayan Hakan Karayavuz'un 36 yıllık ağır hapis cezası, 647 Sayılı Cezaların İnfazına Dair Yasa'nın 19 ve ek 2. maddesi uyarınca 18 yıla düşürüldü. Karayavuz'un 23 Mayıs'a kadar 2 bin 873 gün hapis cezası çektiği belirlendi. Yattığı ceza düşüldükten sonra, Karayavuz'un 14 Aralık 2008'e kadar cezaevinde kalması gerektiği saptandı.'' 
     





</TEXT>
</DOC>
