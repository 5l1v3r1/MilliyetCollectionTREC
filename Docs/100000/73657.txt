<DOC>
<DOCNO> 73657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur01.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Cheney "Yakın gelecekte Irak'a operasyon öngörülmüyor" 
</HEADLINE>
<TEXT>

     ABD Başkan Yardımcısı Dick Cheney'in Ankara ziyareti sırasında, Türkiye-ABD ilişkileri tüm yönleriyle ele alınırken, Cheney, Irak'a yakın gelecekte bir operasyonun öngörülmediğini belirtirken, Irak konusunda Türkiye ile yakın istişarede kalınacağı güvencesi verdi. 
     Edinilen bilgiye göre, Cheney ile görüşmeler sırasında Başbakan Bülent Ecevit'in Washington'a yaptığı ziyaret gündeme geldi. Cheney, Ecevit'in ABD ziyaretinin iki ülke arasındaki ilişkilerin her boyutta ne kadar önemli olduğunu gösterdiğini vurguladı. 
     Diplomatik kaynaklar, Cheney'in ziyareti sırasında yapılan görüşmeleri ''son derece kapsamlı ve olumlu'' diye nitelerken, görüşmelerin bir konuya odaklanmadığını, birçok başlığın ele alındığını kaydettiler. 
     Görüşmede, Türkiye'nin AB üyeliği, Kıbrıs, Avrupa Güvenlik ve Savunma Kimliği AGSP , NATO'nun geleceği, Türk-Amerikan ortaklığının stratejik boyutu, iki ülke arasındaki ilişkilerin ekonomik ayağı, Türk-Amerikan Ekonomik Ortaklık Komisyonu toplantılarının önemi, Kafkaslar, Ortadoğu ve Orta Asya'da işbirliği konuları ele alında. 
     Cheney, görüşmelerde terörle mücadelede Türkiye ve ABD'nin karşılıklı olarak birbirlerine verdiği desteğin önemini çok iyi anladığını kaydetti. 
     
     Ortadoğu sorunu 
     Filistin-İsrail gerginliği konusunun da gündeme geldiği görüşmeler sırasında Cheney, İsrail Başbakanı Ariel Şaron ile yaptığı görüşme konusunda da bilgi verdi. 
     ABD'nin İsrail ile Filistin arasındaki sorunun çözümüne katkıda bulunmak için elinden geleni yapmaya devam edeceğini söyleyen Cheney, Arafat ile Ortadoğu'nun herhangi bir yerinde, barış sürecini ileriye götürmek amacıyla biraraya gelmeye hazır olduğunu ancak, Arafat'ın, barış sürecini hızlandıracak ciddi adımlar atması gerektiğini de sözlerine ekledi. Cheney, böyle bir durumda ABD'nin, olası ateşkes anlaşmasının korunması amacıyla çaba sarf edebileceğini söyledi. 
     Başbakan Ecevit ise Türkiye'nin hem Filistin hem de İsrail tarafı ile iyi ilişkiler içinde bulunduğunu ve iki tarafın da Türkiye'ye güveninin bulunduğunu belirterek, Ortadoğu'daki bu sorunun çözümü konusunda her türlü çabayı desteklediklerini vurguladı. 
     
     Irak ve kitle imha silahları 
     Edinilen bilgiye göre, ABD tarafı görüşmelerde kitle imha silahları konusunda ''fevkalade duyarlı'' olduklarını vurgulayarak, Irak'ın elindeki silahların ''komşularını da tehdit ettiğine'' Türk tarafının dikkatini çekti. 
     Cheney'in, ''Irak'a askeri operasyon konusunda alınmış bir karar yok'' dediğini aktaran diplomatik kaynaklar, buna karşılık Irak yönetiminin denetimcilere izin vermesi gerektiği konusunda ABD'nin son derece ciddi ve kararlı olduğunu belirtiyorlar. 
     Aynı kaynaklar, bu konularda ABD tarafının Türkiye'den Irak'a yeni bir telkinde bulunmasını istemediğini kaydettiler. 
     Cheney, görüşmeler sırasında Irak konusunda Türkiye ile sürekli istişare içinde kalacaklarını ifade etti. 
     
     ISAF'ın komutası 
     Türkiye'nin Afganistan'daki Uluslararası Güvenlik Destek Gücü ISAF liderliğine aday olmasını çok takdir ettiklerini ifade eden Cheney, bu konudaki teknik görüşmelerin devam ettiğini, ABD ve İngiltere'nin sadece teknik, mali ve lojistik alanda değil, görevin tanımı ve kompozisyonu bakımından da ne gibi katkılar sunabilecekleri üzerinde durduklarını belirtti. 
     Bu arada, ABD'nin yapmayı planladığı 228 milyon dolarlık katkının Afganistan'daki Uluslararası Güvenlik Destek Gücü'nün ISAF 
     komutasının Türkiye tarafından devralınması durumunda yeterli olacağı tahmin ediliyor. Uzmanlar, bu katkıya rağmen, askeri heyetler arasında teknik düzeydeki görüşmelerin hala sürdüğüne işaret ederek, İngiltere'nin halen sahip olduğu imkan ve kabiliyetlerin Türkiye'ye aktarılması durumunda harcamaların düşeceğini belirtiyorlar. Aynı kaynaklar, İngiltere'nin şimdiye kadar yaklaşık 80 milyon dolarlık bir harcama yaptığını hatırlatıyorlar. 
     






</TEXT>
</DOC>
