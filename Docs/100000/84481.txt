<DOC>
<DOCNO> 84481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/spor/spo19.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Siirt Jetpa’ya rekor ceza      İKİNCİ Lig’de 4 Mayıs’ta yarıda kalan Konyaspor maçındaki olaylar nedeniyle Siirt Jetpaspor’a yine ceza yağdı. Sahasını 5 maç kapatan ve 2.5 milyar ceza kesen PFDK, dünkü toplantıda da Kulüp Başkanı Takiddin Yarayan ve beş oyuncuyu cezalandırdı. Kurul, Yarayan’a hakemlere ağır şekilde sözle ve eylemle hakaretten 6 ay hak mahrumiyeti verdi. Hakeme tekme ve yumruk vuran İbrahim, Serkan, Sedat ve Çetin 6’şar maç, sadece tekme atan Hakikat de 5 maç ceza aldı. 
     
Krotochvki Denizli’de      UEFA Kupası’na katılacak olan Denizlispor, Slovakya’nın Inter Bratislava takımından stoper Roman Krotochvki ile üç yıllık sözleşme imzaladı. 13 kez Slovakya Milli Takımı’nın formasına giyen 28 yaşındaki tecrübeli futbolcu, dün yapılan sağlık kontrollerinin ardından imzayı attı. 
     
Mert Meriç yuvaya dönüyor      FENERBAHÇE ile sözleşmesi sona eren Mert Meriç, eski kulübü Kocaelispor ile temasa geçti. Tecrübeli futbolcunun, Kocaelispor Başkanı Sefa Sirmen ile görüştüğü ve büyük ölçüde anlaşma sağladığı bildirildi. Tarafların iki gün içinde imza atacağı bildirildi. 
     
Preko Antep’te      GAZİANTEPSPOR, üç sezon önce Fenerbahçe’ye verdiği, oradan da Yimpaş Yozgatspor’a transfer olan Ganalı eski oyuncusu Preko Yaw ile dün üç yıllık sözleşme imzaladı. Kırmızı - Siyahlılar Gaziosmanpaşaspor’un Ümit Milli oyuncusu Ömer’i de renklerine bağladı. 
     
Hakemler Anıtkabir’de      TÜRKİYE Faal Futbol Hakemleri ve Gözlemcileri Derneği, Metin Tokat’ın başkanlığında dün Anıtkabir’e giderek, mozoleye çelenk koydu. Ziyarette MHK Başkanı Bülent Yavuz’un yanı sıra bütün klasmanlardan hakemler ve gözlemciler hazır bulundu. Dernek Başkanı Tokat, şeref defterine, "Aziz Atam, felsefemiz olan doğruluk, dürüstlük ve adalatten hiçbir zaman taviz vermeyeceğiz" diye yazdı. 
     
Başkentte Kırkpınar çağrısı      BAŞBAKAN Yardımcıları Mesut Yılmaz, Devlet Bahçeli ve 9. Cumhurbaşkanı Süleyman Demirel, Kırkpınar Ağası Sait Yavuz’u kabul etti. Yılmaz ve Bahçeli ile Ağaların Ağası Demirel’e güreşleri simgeleyen "Kırmızı Dipli Mum" vererek, davette bulunan Yavuz, Kırkpınar’ı başta Eurosport olmak üzere 90 ülkeden 128 televizyon kanalının yayınlayacağını bildirdi. 
     
Çifte kupa Özel Beykent’in      KÜTAHYA’DA yapılan Milli Eğitim Bakanlığı Türkiye Gençler Yüzme Yarışması’nda Özel Edirne Beykent Lisesi bayan ve erkek yüzme takımları Türkiye birincisi oldu. 14 bayan ve 14 erkek yüzme takımının katıldığı şampiyonada Edirne Beykent Lisesi yüzücüleri toplam 31 altın, 5 gümüş, 5 bronz madalya kazandı. 
     



 SPOR 

























</TEXT>
</DOC>
