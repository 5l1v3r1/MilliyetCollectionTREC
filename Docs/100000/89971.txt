<DOC>
<DOCNO> 89971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/spor/spo10.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya futbolunun gelişen yıldızı 
</HEADLINE>
<TEXT>

     1992’de Asya Kupası’nı kazandıktan sonra ivme kazanan Japon futbolu, 2000’de kıta şampiyonluğunu yine kucakladı. 1993’te başlayan Profesyonel Lig’de, yaşını almış, özellikle Brezilyalı ünlü yıldızlar forma giyerek, öğretmenlik yaptı. Rakibimiz kupaya, Fransız Troussier denetiminde iyi hazırlandı. Dünya Gençler Şampiyonası, Hasan II Kupası’nda başarılı olup, Sidney Olimpiyatı’nda çeyrek finali buldu. 
     PORTSMOUTH’DAN kaleci Kawaguchi, Parmalı Hidetoshi Nakata, Arsenalli Inamoto, Feyenordlu Shinji Ono, Avrupa’daki temsilciler oldu. Arsenal’in gözden çıkardığı Inamoto, kupada Belçika ve Rusya’ya attığı gollerle parladı. Hakan Şükür’ün takım arkadaşı Nakata da dün Tunus karşısında işi bitiren ayak oldu. Kupa tarihinde ilk puanlarını alan Japonya, ilkler serisini Türkiye önünde de sürdürmek niyeti taşıyor. 
     
Rakibimiz Japonya      DÜNYA Kupası’nın ev sahiplerinden Japonya, H Grubu’nda son sıradaki Tunus’u ikinci yarıda gelen iki golle aşarak, ilk kez çıktığı ikinci turda A Milli Takımımız’ın rakibi oldu. Grupta Belçika ile 2 - 2 berabere kalıp Rusya’yı da 1 - 0 deviren Japonya, moralsiz Tunus önünde oyuna stresli başladı. İlk yarıda tur için aradığı golü bulamayan Japonlar 48. dakikada, ikinci yarı oyuna giren Morishima ve 75’te de Parmalı Nakata ile sonuca gittiler. 
     



 SPOR 




































</TEXT>
</DOC>
