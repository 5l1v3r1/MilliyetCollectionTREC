<DOC>
<DOCNO> 94143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur04.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yabancı sermayeden önce yabancı sinemacılar gelecek... 
</HEADLINE>
<TEXT>

     Türkiye'de film çekmek isteyen film şirketlerini, uzun bürokratik işlemler yüzünden komşu ülkelere kaptıran Türkiye, artık bu tanıtım fırsatlarını kaçırmayacak. 
     Türkiye'de film çekmek isteyen yabancı film şirketlerine uygulanan bürokratik işlemler azaltılacak. 
     Yabancı film şirketlerine çekim izni verilmesi için yaklaşık iki ay süren prosedürün azaltılması konusunda çalışmak üzere Genelkurmay, MİT Müsteşarlığı ve ilgili bakanlıkların temsilcilerinin katılımıyla bir çalışma grubu oluşturuldu. 
     Türkiye'de çekilmek istenen iki dev Hollywood filmi Bruce Willis'in rol aldığı ''Armagedon'' ve 19. James Bond filmi ''The World İs Not Nough'' ile Angelina Jolie'nin ''Lara Croft''u canlandırdığı ''Tom Raider 2''nin, Türkiye'deki bürokratik engeller yüzünden başka ülkelerde çekildiğini gören Kültür Bakanlığı, Türkiye'nin tanıtımı açısından büyük önemi olan bu fırsatların bir daha kaçırılmaması için konunun taraflarını bakanlıkta topladı. 
     Tdoplatıya, Genelkurmay Başkanlığı, MİT ve Gümrük müsteşarlıkları ile İçişleri, Dışişleri, Maliye, Orman, Çevre bakanlıkları ve TBMM Genel Sekreterliği Milli Saraylar Daire Başkanlığı temsilcilerinin katıldı. Türkiye'de film çekmek isteyen film şirketleri ve çekim ekiplerinin çeşitli güçlüklerle karşılaştığı, zaten çok fazla olan yasal prosedürlerin ise ağır işlediği belirtilen toplantıda, oysa bazı komşu ülkelerin yabancı film şirketlerine bazı teşvik edici ayrıcalıklar tanıdığı ve yasal prosedürleri olabildiğince azalttığı hatırlatıldı. 
     Toplantıda, bugüne kadar Türkiye'nin içinde bulunduğu terör ortamı nedeniyle bazı haklı gerekçeleri olabilecek bu prosedürlerin, Türkiye'nin girdiği huzur ortamı dolayısıyla azaltılması, hatta kaldırılması görüşü dile getirilirken, tanıtıma katkısı olabileceği düşünülen filmlerin çekimleri için teşvik edici ortam yaratılması gerektiği konusunda görüş birliğine varıldı. 
     Toplantıda, yabancı film şirketlerinin izin işlemlerini kolaylaştırıcı ne gibi yasal düzenlemeler yapılabileceği ve bu prosedürlerin ne şekilde azaltılabileceği konularında çalışma yapmak üzere bir çalışma grubu da oluşturuldu. 
     
     YAKLAŞIK 2 AY SÜREN PROSEDÜR 
     Bu arada, Türkiye'de film çekmek isteyen yabancı film şirketlerinin başvurularına, Genelkurmay Başkanlığı, Dışişleri, İçişleri, Çevre, Turizm, Kültür, Maliye ve Orman bakanlıkları, MİT ve Gümrük müsteşarlıkları, TBMM Genel Sekreterliği Milli Saraylar Daire Başkanlığı, Anıtlar ve Müzeler Genel Müdürlüğü ve Telif Hakları ve Sinema Genel Müdürlüğü arasında yapılan yazışmalar sonucunda, yaklaşık 2 ayda yanıt veriliyor. 
     





</TEXT>
</DOC>
