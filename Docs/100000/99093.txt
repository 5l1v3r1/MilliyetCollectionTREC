<DOC>
<DOCNO> 99093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sondun22.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
17 Kasım terör örgütü, "Halen canlı" olduğunu belirtti. 
</HEADLINE>
<TEXT>

     Yunan polisinin yaklaşık bir aydır sürdürdüğü operasyonlar sonucu 14 üyesi yakalanan 17 Kasım terör örgütü, bugün bir bildiri yayınlayarak, ''halen canlı olduğunu'' duyurdu. 
     Elefterotipiya gazetesine bu sabaha karşı ''Devrimci 17 Kasım örgütü'' imzalı bir bildiri gönderen terör örgütü, polisten büyük bir darbe yediğini, ancak 27 yıllık kanlı yaşamı boyunca aralarında 2 Türk diplomatın da bulunduğu 23 kişiyi katleden, örgütün sonunun gelmediğini vurguladı. 
     Terör örgütü bildirisinde, ''Çok yoldaş kaybettik. Ailemizin büyük bölümünü yitirdik ama sonumuz gelmedi. Hatalarımızdan ders aldık. Polisin yaptığı hatalar sayesinde de yolumuza, biraz ertelemek durumunda da kalsak, mücadelemize devam ediyoruz. Polis devletinin eline geçenler arasında örgütümüzün asli üyeleri var, ama çağdaş Don Kişotlar da var. Eylemlerimize karışmamış, ancak çoğunluğa belki de aptalca gelebilecek arkadaşlık uğruna kendilerini kurban edenler var. Çağdaş Don Kişotların arzularına saygı göstererek, şimdilik onları savunmayacağız'' denildi. 
     Yakalanan örgüt üyelerinin ''adil ve şeffaf'' bir biçimde yargılanmaları talep edilen örgüt bildirisinde, ''cunta mahkemelerini hatırlatacak en ufak bir gelişme halinde'' rehin almalar yoluyla ''esir değiş tokuşuna'' gidileceği uyarısında da bulunuldu. 
     Bildiride, ''mücadelesi'' boyunca Yunan halkına hiçbir zarar vermediğini öne süren 17 Kasım, bazı eylemlerde ''trajik hatalar'' sonucu yaşamını yitirenler olduğunu, ancak bunların ''savaş kurbanları'' olduğunu öne sürdü. 
     -''PARA İHTİYAÇ SAHİPLERİNE''- Bu arada, örgütün soygunlardan elde ettiği paranın ''mücadelenin finanse edilmesi'' için gerekenin dışında kalan bölümünün ihtiyaç sahiplerine dağıtıldığı iddia edilen bildiride, ''Bizler masum insanların katilleri veya adi hırsızlar değiliz. Soygunlardan elde edilen paranın bir bölümünü mücadeleyi finanse etmek için kullandık, ancak kalan bölümünü ameliyat için, ilaç için, giysi ve yiyecek için ihtiyacı olan halka dağıttık'' denildi. 
     Örgütün son kurbanı olan İngiliz Askeri Ataşesi Stephen Saunders'in öldürülmesi eylemine de değinilen bildiride, ''hedefin'' doğru seçildiği vurgulandı. 
     Medyanın Saunders'i olduğundan farklı göstermeye çalıştığı savunulan bildiride, ''Hayır, hiçbir hata yapılmadı. Saunders, binlerce insanın ölümünden sorumluydu. Balkanların en büyük kasabıydı'' ifadeleri kullanıldı. 
     Örgütün kurbanlarını 6 aydan uzun bir süre izlediği de vurgulanan bildiride, ''Hedeflere ilişkin olarak video ve fotoğraflarla aleyhlerinde kanıt toplandı. Polis, Kostis Peratikos 1997'de öldürülen armatör ile ilgili Pangrati semtindeki evde bulunan malzemeyi sakladı. Ancak elimizde video kasetlerin kopyaları ve fotoğrafların negatifleri var. Bildiriyi Ağustos ayı sonunda yayınlamayı düşünüyorduk ama medyanın korku ve dehşet yaratmaya düşkünlüğü yüzünden yorulan ve bıkan kamuoyunu aydınlatmak için şimdi yollamaya karar verdik'' denildi. 
     Bildiriyi, yaptığı 2. baskıyla okuyucularına sunan Elefterotipiya gazetesi, 30 Temmuz tarihli metnin orijinal olup olmadığını bilmediklerini, polisin de bu konuda kesin bir yargıya varamadığını yazdı. 
     Elefterotipiya, 5 sayfalık bildiri metninde kullanılan 17 Kasım mühründe yer alan yıldız şeklinin çizgilerinin geçmişteki bildirilerde yer alan şekildekinden daha kalın olduğunu da belirtti. 
     





</TEXT>
</DOC>
