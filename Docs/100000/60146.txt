<DOC>
<DOCNO> 60146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/yazar/cemal.html </URL>
<DATE> 2002/01/02/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Arçelik'ten Orhan Pamuk'a Türkiye yazısı 
</HEADLINE>
<TEXT>

     Yıl, 1950 olmalı. Trakya'da, Alpullu Şeker Fabrikası'nda yaşıyorduk. Çocuktum. 
     Evimizde buzdolabı yoktu. Yazları, fabrikadan talaşlı büyük buz kalıpları gelirdi. 
     Annem bunları kırar, böler ve buz kutularının çinkoyla kaplı bölümüne özenle yerleştirirdi. Buz kutusunun iki rafına da tereyağı, reçel, peynir, meyve gibi yiyecek maddeleriyle bir şişe su koyardı babam için... 
     Evin içecek suyu mutfaktaki büyük küpte durur, kalaylı bir maşrapayla yemek zamanı sürahilere doldurulurdu. Bir de mutfağımızdaki büyük telli dolabı hatırlıyorum, yaz kış buzdolabı niyetine kullanılan... 
     Alpullu'ya ilk buzdolapları 1950'de gelmişti. Amerikan malı ithal buzdolaplarıydı. Kocaman, hantal yapılarıyla gösterişliydiler. 
     Ya da bize öyle gelirdi. 
     Ama kesin olarak 'statü sembolü'ydüler. O yüzden evlerin mutfağına değil, salonun, misafir odasının en gösterişli köşesine konulduklarını anımsıyorum. Buzdolaplarının tepesine dantelli bir örtü örtülür, üzerine de eğer varsa kristal bir meyvelik yerleştirilirdi. 
     Bizim eve ilk buzdolabı Ankara'da, 1950'li yılların ikinci yarısında taksitle alınmıştı. Böylece ben de yazları her akşam vakti, Kavaklıdere'deki ev sahibimiz eski CHP Balıkesir mebusu Hayrettin Bey'in kapısını çalıp babamın akşam rakısı için buz istemekten kurtulmuştum. 
     O zamanlar yerli malı buzdolabı var mıydı, hatırlamıyorum. Ancak annemin ithal malı Amerikan buzdolabı için babama direttiği belleğimde iz bırakmış... 
     Bütün bunlar geçen gün Arçelik kitabını karıştırırken bir dipsiz kuyudan çıkıverdiler. Mamulattan Markaya... Arçelik Kurum Tarihi 1955 - 2000... 
     Bu serüven, annemin ille de 'Frijder' marka Amerikan malı buzdolabı diye babama tutturduğu yıllarda başlamış. Bu yıllar yalnız Arçelik'in nereden nereye geldiğini değil, aynı zamanda Türkiye'nin sanayi alanındaki gelişmesini de anlatıyor. 
     Gerçek bir başarı öyküsü Arçelik. Business Week dergisinin dünyanın en büyük 200 şirketi araştırmasında 155. sırada yer alıyor. Avrupa'nın 7. en büyük beyaz eşya üreticisi. Türkiye'deki liderliğinin yanı sıra, örneğin İngiltere pazarında yüzde 11'lik bir paya sahip... 
     Arçelik şu sıralar Fransa pazarında ilginç bir uluslararası rekabet içinde. Geçen yılki cirosu 1.5 milyar euro olan Fransız beyaz eşya üreticisi Brandt'ı ele geçirmeye çalışıyor. 
     Başlangıçta Brandt'a talip olan Avrupa ve Amerikan şirketlerinin sayısı 19 iken, bu sayı bugün 3'e inmiş durumda. Halen en şanslı 2 adaydan biri olarak, İtalyan firması Candy ile birlikte Arçelik gösteriliyor. 
     3500 civarında Fransız işçisinin geleceğini ilgilendiren son karar en geç ocak ortası kesinleşecek. 
     Bir Türk firmasının Avrupa'ya açılarak büyümesinin altı birçok açıdan çizilebilir. Elbette Türk - Fransız ilişkileri bu sayede daha sağlam bir temele oturabilecek. Türkiye bu sayede Avrupa Birliği'ne daha çok yaklaşacak. 
     Ve Türkiye çağını ıskalamayacak. 
     "Önemli olan bugünlerin hayalini önceden kurmuş olmak, asıl mutluluk burada bence" diyen Rahmi Koç haklı... 
     Dün The Economist dergisinin yıl sonu sayısını okuyordum. 2001 yılı için dünyada dokuz roman seçmiş. Bunların arasında Orhan Pamuk'un Benim Adım Kırmızı'sı da vardı. 
     Sevindim. 
     Türkiye çağını ancak böyle yakalıyor, yakalayacak. Her alanda uluslararası başarılara imzasını atabilen değerli insanlarıyla, girişimcisiyle, romancısıyla... 
     
     







'Görünen' Alevilik 


Bize kalırsa... 


Derviş açıklamalı 


Arçelik'ten Orhan Pamuk'a Türkiye yazısı 


Eğitimde 2002'de ne olur 


Yanlış varsayım Banka soyanlara sermaye desteği 


Belediye var mı, yok mu 


Yılın ilk savaşı mı 


Çocuk istismarına karşı ne yapıyorsunuz 


Çirkin politikacı ve yandaşları... 


Yeni yılda ilk söz okurlarımın 


Kadınlar dansözleri nasıl izler 


Mac’ın derdi dünyada ideoloji’ bizde ekonomi’ 


</TEXT>
</DOC>
