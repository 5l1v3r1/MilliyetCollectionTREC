<DOC>
<DOCNO> 60232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur07.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bunlar da kadrolu eşekler 
</HEADLINE>
<TEXT>

     Mardin Belediye Başkanı Abdulkadir Tutaşı, dar olması nedeniyle araçların giremediği sokakları merkeplerle temizlediklerini söyledi. 
     Tutaşı, Mardin'in SİT alanı kapsamında bulunduğunu belirterek, bu nedenle sokakların genişletilmesine yönelik çalışma yapamadıklarını bildirdi. 
     Mardin kent merkezinin coğrafi olarak da yapısının, araçların çalışması için müsait olmadığını ifade eden Tutaşı, şöyle dedi 
     ''Bu nedenle yıllardan beri belediye meclisi kararıyla belediyeye eşek alınıp çöp toplama işlerinde kullanılıyor. Şu anda bizim 44 eşeğimiz var. Bunların ahır ve bakıcıları da var. Bir eşeğin aylık maliyeti 60 milyon lira. Temizlik işlerinde belediyenin yükünü çeken eşeklerimiz dik ve uzun olan merdivenleri çok iyi çıkıp inebiliyorlar. 
     Ayrıca ilimize gelen turistlerin de büyük ilgisini çekiyorlar.'' 
     






</TEXT>
</DOC>
