<DOC>
<DOCNO> 84189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sontur03.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Radyo ve Televizyon yasasının görüşmeleri 10 saat sürdü 
</HEADLINE>
<TEXT>

     Cumhurbaşkanı Ahmet Necdet Sezer tarafından TBMM'ye iade edilen Radyo ve Televizyonların Kuruluş ve Yayınları Hakkındaki Yasa, TBMM Genel Kurulu'nda 10 saat süren görüşmeler sonunda değiştirilmeden aynen kabul edildi. 
     Yasanın açık oylamasına 292 milletvekili katıldı. Oylamada, 87 milletvekili ret, 202 milletvekili kabul oyu kullanırken, 3 milletvekili ise çekimser kaldı. 
     İlk 8 maddesi önceki hafta kabul edilen yasanın vetolu diğer 10 maddesinin görüşmelerine saat 16.30'da başlandı. Zaman zaman tartışmalar ve gergin anların yaşandığı görüşmelerde SP ve AK Parti milletvekilleri içtüzükten kaynaklanan olanakları kullanarak yasayı engellemeye çalıştılar. Maddeler ile önergelerin tüm oylamalarında yoklama yapılmasını isteyen muhalefet milletvekilleri, konuşma haklarını da sonuna kadar kullandılar. 
     Muhalefetin "Taraflı davranmakla" suçladığı Başkanvekili Yüksel Yalova, sık sık gelen yoklama taleplerinin büyük çoğunluğunu yerine getirirken, bazılarını da usule uygun olmadığı gerekçesiyle reddetti. 
     Emek Platformu üyeleri ile sivil toplum örgütlerinin de izlediği görüşmeler sırasında yerel radyo ve televizyon temsilcileri milletvekillerini faks yağmuruna tuttu. Muhalefet milletvekilleri, yasayla getirilen cezaların yüksekliğinden yakınılan bu faks metinleri ile Türkiye Gazeteciler Sendikası'nın yasaya karşı çıkılmasını istediği mektupları konuşmaları sırasında kürsüye taşıdılar. 
     DSP İstanbul Milletvekili Erol Al, muhalefet milletvekillerinin "Diyet ödeniyor" suçlamaları ile birlikte Başbakan Bülent Ecevit'e yönelttikleri "Kimden ne kadar aldın " sorularını şiddetle kınadığını belirterek, "Eğer Başbakan'ın diyet ilişkileri olsaydı 1979'da TÜSİAD'la yapardı, 1980'den sonra, 1991'de, 1995'de iktidar olurdu. Siz bu yasayla ne kaybedeceksiniz, ne kadar kaybedeceksiniz Buna cevap verin" dedi. 
     Görüşmeler boyunca Devlet Bakanı ve Başbakan Yardımcıları Devlet Bahçeli, Mesut Yılmaz ve Hüsamettin Özkan da TBMM'den ayrılmadılar. DYP Genel Başkanı Tansu Çiller, görüşmeler sırasında Genel Kurul'a gelmezken, SP Genel Başkanı Recai Kutan başlangıçta bir süre çalışmaları izledi. 
     





</TEXT>
</DOC>
