<DOC>
<DOCNO> 74135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/spor/spo04.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümer rest çekti 
</HEADLINE>
<TEXT>

Trabzonspor Başkanı, Galatasaray müsabakasının ertelenmesiyle ilgili yaptığı açıklamalar için istenilen savunmayı federasyona göndermeyeceğini söyledi 
     BORDO - Mavili kulüp ile Futbol Federasyonu arasındaki gerginlik tırmanacağa benziyor. Başkan Özkan Sümer’in, Galatasaray maçının ertelenmesiyle ilgili olarak kendilerinin görüşünün alınmamasını eleştirmesinin ardından başlayan çekişme devam ediyor. Kafileyle birlikte Denizli’ye giden Sümer, kendisinden savunma istenildiğini hatırlatıp, böyle bir davranış sergilemeyeceğini söyledi. 
     SÜMER, "Bize sadece danışılmadan bizimle ilgili karar veren mercilerin yaptıkları işin mantıksızlığını anlattık" diye konuştu. Trabzon Başkanı, "Federasyonda bir takım şeyler tersine işlemeye başladı. Hem suçluyor, hem de savunmamı istiyorlar. Savunma vermeyeceğim. Bugüne kadar Tahkim Kurulu da dahil, Galatasaray dışında hiçbir kimseye ve kuruma lehte bir karar çıktığını hatırlamıyorum" dedi. 
     
     Da Silva rahatladı 
     BREZİLYA’DA mafyanın kaçırdığı kızkardeşi için fidye ödeyen Da Silva, kabus dolu günleri atlatmanın sevincini yaşadığını söyledi. Trabzonsporlu Sambacı, "Mafya para vermezsem, aileme zarar vereceğini söyledi. Kızkardeşimin kaçırıldığını duyunca şok geçirdim. Parayı yatırdım. Kardeşim de serbest bırakıldı. Dilerim bir daha böyle bir şey başıma gelmez" dedi. 
     
     Hesabı göreceğiz’ 
     KARADENİZ ekibinin teknik patronu Briegel, ligde ilk yarıda yenemedikleri, Türkiye Kupası’ndan da elendikleri Denizlispor’u deplasmanda mağlup edeceklerini ileri sürdü. Alman hoca, "İki hesabı bir arada göreceğiz. Kupada iyi oynamış ve kaybetmiştik. Bu kez kazanacağız" dedi. Öte yandan Yozgat galibiyetine 2500’er dolar prim dağıtan yönetim, uygulamanın Denizli deplasmanında da devam edeceğini açıkladı. 
     



 SPOR 




























</TEXT>
</DOC>
