<DOC>
<DOCNO> 83047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko12.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, hazine araçlarının satışının hızlandırılmasını istedi 
</HEADLINE>
<TEXT>

     Başbakan Bülent Ecevit, Hazine arazilerinin satış işlemlerinin hızlandırılmasını istedi. 
     Ecevit imzasıyla yayımlanan genelgede, Hazine'ye ait taşınmaz mallardan kamu hizmeti için gerekli olmayanların satış işlemlerine Maliye Bakanlığı'nca devam edildiği hatırlatılarak, uygulamada etkinliğin arttırılarak, satış işlemlerinin en kısa sürede sonuçlandırılması gerektiği kaydedildi. 
     Bu amaçla çıkarılan 4706 sayılı Kanunda ''Kamu kurum ve kuruluşları, Hazine'ye ait taşınmaz malların değerlendirilmesi ile ilgili işlemlerde Bakanlık, Kurul ve Komisyonlar tarafından istenen bilgi ve belgeleri öncelikle gönderirler ve imar mevzuatında yeralan kısıtlamalara tabi olmaksızın ifraz, tevhit ve tescil işlemlerini talebi izleyen en geç 1 ay içinde sonuçlandırırlar'' denildiğine dikkat çekildi. 
     Ancak, bu hükme rağmen Maliye Bakanlığı merkez ve taşra teşkilatınca istenilen bilgi ve belgelerin gönderilmesinde aksamalar olduğu, taleplerin zamanında karşılanmadığı, bu nedenle de işlemlerin kısa sürede sonuçlandırılmadığının tespit edildiği vurgulandı. 
     Başbakan Ecevit imzalı genelgede, daha sonra satış işlemlerinin hızlandırılmasına dönük şu uyarılar yeraldı 
     ''Maliye Bakanlığı merkez ve taşra birimlerince istenilen bilgi ve belgeler, ilgili idarelerce kanunda belirtilen süre içerisinde gönderilecektir. 
     Tahsis amacına uygun olarak kullanılmayan taşınmaz malların tahsisleri, Maliye Bakanlığı'nca resen kaldırılacaktır. 
     Hazine taşınmaz mallarının ifraz, tevhit, cins tashihi, aplikasyon ve tescil işlemlerine ilişkin talepler, en kısa sürede karşılanacak ve yasal yükümlülükler haricinde hiçbir ücret talep edilmeyecektir. 
     İlgili idarelerin araç, gereç ve personel ihtiyaçlarının karşılanmasında eşgüdüm mülki amirlerce sağlanacaktır.'' Genelgenin son bölümünde belirtilen hususların yerine getirilmesi konusunun kuruluşların en üst yöneticileri ve mülki amirler tarafından sürekli izleneceği de ifade edildi. 
     





</TEXT>
</DOC>
