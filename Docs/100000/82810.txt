<DOC>
<DOCNO> 82810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun36.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin Fransa'ya tepkisi büyüyor 
</HEADLINE>
<TEXT>

     Sınır Tanımayan Gazeteciler Örgütü'nün Genelkurmay Başkanı Orgeneral Hüseyin Kıvrıkoğlu'na yönelik tutumuna ilişkin olarak Türkiye'nin Fransız makamları nezdinde sürdürdüğü girişimler Paris'te sürüyor. 
     İkinci Dünya Savaşı'nın sona ermesinin yıldönümüyle ilgili olarak Paris'te bugün yapılan törenlerde, Türkiye askeri ataşesinin, Fransız Genelkurmay Başkanlığı yetkilileriyle yaptığı görüşmede, Ankara'nın rahatsızlığını bir kez daha dile getirdiği öğrenildi. 
     Türkiye'nin Paris'teki askeri ataşesi, törende görüştüğü Fransız askeri yetkililerine, Türkiye ve Fransa'nın iki müttefik ülke olduğunu hatırlatarak, Genelkurmay Başkanı Kıvrıkoğlu'na hakareti şiddetle kınadıklarını bildirdi. 
     Türk askeri ataşesi, görüştüğü askeri yetkililerden, bir tren garında sergilenen haritanın silinmesi için Fransız yetkililerin gerekli önlemleri almasını istedi. 
     Öte yandan Paris Büyükelçiliği'nin, Fransa Dışişleri Bakanlığı'na bir nota vererek, Türkiye'nin sert tepkisini dile getirmeye hazırlandığı öğrenildi. 
     





</TEXT>
</DOC>
