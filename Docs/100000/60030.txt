<DOC>
<DOCNO> 60030 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sonspo03.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şöhretli futbolcular neden hırçın 
</HEADLINE>
<TEXT>

     Türk futbolunda ''Şöhretli'' futbolcuların hırçınlığı dikkat çekerken, 3 büyük kulübün yöneticisi oyunculardan beklentilerin artmasının buna neden olduğuna inanıyor. 
     Beşiktaş Kulübü İletişim Komitesi Başkanı Mete Düren, Türkiye'de futbolun gelişmesiyle, oyunculardan beklentilerin de arttığını ifade ederek, şöyle konuştu 
     ''Futbolcu da maçı kazanmak için kendini sıkıyor ve kendi beklentilerinin dışında gelişen her olay, faullu hareket, beklentilerin dışında gelişen hakem kararı, oyuncu değişikliği, gibi durumlarda bazen kontrolü kaybederek, hem sporcu olduklarını hem de bundan hayatlarını kazandıklarını unutturan bir takım davranışlarda bulunabiliyorlar.'' Bunun tamamen bir tecrübe ve kişilik meselesi olduğunu dile getiren Mete Düren, ''Zamanla bunu yenebilecekleri gibi, kişilik yapısı kuvvetli olup iradesini kontrol altına alabilen futbolcular da ender olarak gözüküyor'' dedi. 
     Mete Düren, bu hırçın hareketlerin aslında, profesyonel düşünceden uzakta ve daha çok dürtülerin etkisinde kalarak gerçekleştiğini belirterek, ''Oyuncular o kadar galibiyetle başarıya şartlanıyorlarki, o maçta gördüğü kartları cezalı duruma düşüp, maç başına alacağı parayı dahi gözden kaçırabiliyor'' diyerek sözlerini tamamladı. 
     
     DÜRÜST ''FUTBOLCULAR ÇOK STRESLİ'' 
     Galatasaray Kulübü İkinci Başkanı ve Basın Sözcüsü Ali Dürüst, futbolculardan büyük beklentiler bulunduğunu kaydederek, bu nedenle de maçlara stresli çıkıldığını vurguladı. 
     Özellikle yıldız oyuncuların başarılı olmaya konsantre olduklarını anlatan Dürüst, ''Formsuz oldukları bir dönemde haksızlığa uğradıklarını hissettikleri an verilen kararlara tepki gösteriyorlar. Tabii ki zaman zaman da bu tepkileri yanlış oluyor'' diye konuştu. 
     Ali Dürüst, futbolcuların bunu başarılı olma adına yaptıklarını ifade ederek, ''Çok fazla konsantre oldukları için bu şekilde davranıyorlar. Bir taraftan herşeyi unutup maça konsantre olmaları iyi, ama cezayı kendileri verme istekleri, şık olmayan görüntüler ortaya çıkarıyor. Tepki olabilir, ancak bunun da bir dozu olmalı'' şeklinde konuştu. 
     Futbolcuların topluma ve gençlere örnek olmak gibi bir misyonlarının bulunduğunu belirten Dürüst, ''Bu çok zor bir görev, işleri hiç de kolay değil'' diyerek sözlerini tamamladı. 
     
     ÖZDEMİR ''DÜNYA KUPASI'NIN ETKİSİNDELER'' 
     Fenerbahçe Kulübü 2. Başkanı Nihat Özdemir ise futbolcuların hırçın olmalarının arkasında, A Milli Futbol Takımı'nın Dünya Kupası'nda elde ettikleri başarının yattığını söyledi. 
     Futbolcuların Dünya Kupası'nda elde edilen başarının etkisinde olduğunu ifade eden Özdemir, ''Bu etki bütün büyük takımlarda var. Fenerbahçe, Beşiktaş ve Galatasaraylı oyuncularda var. Çünkü yüz yılda bir elde edilebilecek bir başarı kazanıldı. Türkiye'ye çok büyük başarı getirdiler. Ancak, bu psikolojik bir durumdur. Tahmin ediyorum bu da kısa bir süre sonra geçecektir'' diye konuştu. 
     





</TEXT>
</DOC>
