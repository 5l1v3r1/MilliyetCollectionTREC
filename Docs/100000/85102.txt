<DOC>
<DOCNO> 85102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo22.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş "Dünya Kupası'nda daha iyi olacağız" 
</HEADLINE>
<TEXT>

     Milli Takımlar Teknik Direktörü Şenol Güneş, Hong Kong ile yapılan maçın iyi bir hazırlık müsabakası olduğunu belirterek, ''Dünya Kupası'nda daha iyi ve yüksek kalitede oynayacağız'' dedi. 
     Şenol Güneş, Hong Kong Turnuvası'nda 2-0 kazanılan ilk maç sonrası yaptığı basın toplantısında, oyunculara fiziksel yüklenme yapmak istemediğini belirterek, ''Nem oranının yüksek olması da oyuncuları olumsuz etkileyebilirdi. Diğer yandan son kadroyu belirlemek için bütün oyuncalara şans verdim'' dedi. 
     Güneş, iki yarıda da aynı oyunu oynamaya çalıştıklarını kaydederek, ''Her 2 yarıda da olumlu ve olumsuz hareketlerimiz vardı. Özellikle 2. yarıda da daha iyi oynamamıza rağmen gol bulamadık. Her 2 yarıda da karşı tarafa pozisyon verdik. Ama daha yüksek performanslı ve kaliteli futbol sergileyen Türkiye, maçı kazanmayı hak etti. Ama biz biliyoruz ki Dünya Kupası'nda daha iyi ve daha yüksek kalitede oyanayacağız'' diye konuştu. 
     Güneş, Hong Kong'un da kapasitesine göre en iyi oyununu oynadığını, aynı takımın burada Çin ile 1-1 berabere kaldığını belirtti. 
     Güneş, Türkiye-Hong Kong maçından önce yapılan G.Afrika-İskoçya maçını bölüm bölüm izlediğini kaydederek, şöyle devam etti 
     ''Güney Afrika, teknik kapasitesi iyi olan bir takım. Dolayısıyla bizim için daha zor maç olacak. Güney Afrika'nın oyun sistemi ve oyuncuların bireysel yetenekleri, Hong Kong'dan çok daha iyi. Onun için 23 Mayıs'taki müsabaka, daha tempolu ve kaliteli olacak.'' Güneş, kadroyu zamanı gelince açıklayacağını belirterek, ''Kafamda oluşan bir kadro var. Ama süremiz de var. Süre dolduğu zaman kadroyu açıklayacağım. 27 oyuncu arasından 23'ünü çıkaracağız'' dedi. 
     Güneş, hazırlık dönemini 2'ye böldüğünü belirterek, şöyle devam etti 
     ''Bugün oyuncuların hepsini yormak istemedim. 2 değişik takım yaptım. İlk yarı oyundan değil, sonuçtan memnunum. İkinci yarı pas oranı yüksek sonuç olarak kötüydü. Bugün iki ayrı oyun, 2 ayrı bölüm, 2 ayrı skorla ayrıldık. Metin, Rüştü ve Yıldıray'ı değerlendirmeyi düşünmedim. Tugay ve Arif, tanıdığım oyuncular olduğu için ilk değiştireceğim onlardı.'' Güneş, dünkü antrenmana Çinliler'in alınmamasıyla ilgili olarak, hiçbir medyaya farklı davranmadıklarını, kimi zaman kamplarda böyle şeyler olabileceğini, Türk medyasının da zaman zaman antrenmanlara alınmadığını söyledi. 
     Kaleci Rüştü de bugünkü maçta yer almamasıyla ilgili olarak, ''Bu konuda karar öncelikle hocamıza ait. Hocamız, sağlık ekibimizle görüştükten sonra onay alırsa oynarım tabii'' dedi. 
     Bu arada milli takım oyuncularının yorulmaması için yoğun çaba gösteren yetkililer, bugünkü maçta ilk yarıda oynayan futbolcuları, ikinci yarıyı izlettirmeden otele gönderdiler. 
     





</TEXT>
</DOC>
