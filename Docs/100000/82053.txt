<DOC>
<DOCNO> 82053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sondun15.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da silah yasası sıkılaştırılıyor 
</HEADLINE>
<TEXT>

     Federal İçişleri Bakanı Otto Schily'nin, 7 maddelik bir listeyle geçen hafta Federal Meclis'te kabul edilen silah yasasını, Erfurt'taki Gutenberg Lisesi'nde yapılan katliamdan dolayı sıkılaştıracağı bildirildi. 
     Der Spiegel dergisi, Schily'nin, görüşlerini almak için eyalet içişleri bakanlarına gönderdiği listede, spor talimi yapmak amacıyla tabanca alma yaşının 18'den 21'e yükseltilmesini de önerdiğini belirtti. 
     Schily'nin listeyle ilgili olarak eyalet içişleri bakanlarıyla Pazartesi günü toplantı yapacağı ifade edilen haberde, Almanya'da muhalefette bulunan Hıristiyan Demokrat Birlik Partisi CDU 
     tarafından yönetilen eyaletlerin içişleri bakanlarının da Schily'nin planını genel olarak benimsedikleri kaydedildi. CDU'nun Bavyera eyaletindeki ''kardeş partisi'' olan Hıristiyan Sosyal Birlik Partili CSU eyalet İçişleri Bakanı Günther Beckstein da CDU'lu içişleri bakanlarıyla bir telefon konferansı düzenleyerek, Schily'nin tavsiyelerine ilaveten, Avusturya'da olduğu gibi, silah alan kişilerin önce psikolojik teste tabi tutulmasını önerdi. Beckstein, büyük namlulu silah alma yaşının da 18'den 25'e yükseltilmesini talep etti. Birlik 90 Yeşiller Partisi'nin iç politika sözcüsü Cem Özdemir de, iktidardaki koalisyon ortaklarının silah yasasının sıkılaştırılması konusunda anlaşmaya vardıklarını açıkladı. Özdemir, Alman Haber Ajansı'na DPA yaptığı açıklamada, av için silah alma yaşının 16'dan 18'e yükseltilmesi konusunda anlaşma sağlandığını belirterek, ''Çocukların atış talimleri, gelecekte sadece özel eğitimli personel tarafından yapılacak. Bu, pompalı silahlarda 10-14, diğer silahlarda ise 14-16 yaşlarındaki çocukların atış talimleri için geçerli olacak'' dedi. ''Bundan böyle 19 yaşındaki bir genç pompalı tüfek satın alamayacak'' diyen Özdemir, evlerde mühimmat bulundurulmasının da yasaklanması gerektiğini, ancak bunun denetiminin zor olduğunu söyledi. Özdemir, çocukların atış talimi yaptıkları silahları evlerine götürmelerine de karşı olduğunu, ancak bu silahların atış kulüplerinde iyi bir şekilde korunmasının da çok zor olduğunu belirtti. 
     





</TEXT>
</DOC>
