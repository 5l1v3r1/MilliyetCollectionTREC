<DOC>
<DOCNO> 61044 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo14.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupasında kimyasal saldırı korkusu 
</HEADLINE>
<TEXT>

     Futbolda 2002 Dünya Kupası finallerine Japonya ile birlikte evsahipliği edecek Güney Kore'de hükümet, final maçlarının yapılacağı 10 kentte görev yapacak güvenlik birimlerine, olası bir biyokimyasal terör saldırısına karşı 100 bin gaz maskesi dağıtacak. 
     Hükümet yetkilileri, 11 Eylül'de ABD'de meydana gelen terör saldırısından sonra finallerde daha ciddi güvenlik önlemleri alma yolunda böyle bir karar verildiğini açıkladı. 
     Hükümet yetkilisi Lee Chang-Soo, terörizme karşı sivil savunma ekiplerinin de yardımcı olacağını bildirdi. 
     Uzun yıllar Kuzey Kore ile huzursuzluk yaşayan Güney Kore'de, Dünya Kupası sırasında en önemli sorun güvenlik olarak görülüyor. Kimyasal ve biyokimyasal savaş başlatacak güce sahip Kuzey Kore, Güney Kore'nin baş düşmanı olarak biliniyor. Ayrıca Kuzey Kore, ABD'nin terörizme destek veren ülkeler listesinde bulunuyor. ABD'nin ilk turdaki 3 maçını başkent Seul'da yapacak olması, Güney Korelileri daha da endişelendiriyor. 
     Halihazırda antiterörist bir ünite oluşturan hükümet, Dünya Kupası sırasında maçların oynanacağı statlar ve nükleer enerji ürüten birimler üzerinden uçuşları yasaklayacak. 
     Geçen ay ABD ve Güney Kore ordusu, Dünya Kupası'nda terörizmle mücadele için işbirliği komitesi oluşturdu. Buna göre ABD, Güney Kore'de, Kuzey Kore'ye karşı 37 bin kişilik askeri güç bulunduracak. 
     Asya kıtasında ilk kez düzenlenecek bu büyük organizasyon için Güney Kore'ye 400 bin yabancının gelmesi bekleniyor. 
     






</TEXT>
</DOC>
