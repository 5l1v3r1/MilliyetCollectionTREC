<DOC>
<DOCNO> 95045 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/spor/ykocaomer.html </URL>
<DATE> 2002/07/11/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Okçuluk 
</HEADLINE>
<TEXT>

     Türkiye Bedensel Engelliler Spor Federasyonu ve TESYEV işbirliği ile ülkemizde ilk defa "Osman Şahin Bedensel Engelliler Okçuluk Şampiyonası" geçtiğimiz hafta sonu Karabük’te yapıldı. 2004 Paralimpikler’e hazırlanan Bedensel Engelliler Spor Federasyonu, bugüne kadar sadece tekerlekli sandalye basketbolu, yüzme ve masa tenisi konusundaki branşlarını aratmıyor. Halter, atıcılık, okçuluk ve tekerlekli sandalye tenisi yeni eklenen branşlar. 
     Karabük’teki yarışmalarda, Ankara Karagücüspor’dan katılan yarışmacılar, ayakta olimpik 30 metre atışlarında ilk üç dereceyi kimseye bırakmadılar. Aynı başarıyı tekerlekli sandalye olimpik atışlarında da gösterdiler. Tekerlekli sandalye makaralı erkeklerde Balıkesir’den Turgay Aslan, tek fita tekerlekli sandalye makaralıda Erzurum’dan Doğan Hancı, sandalyeli makaralı erkeklerde ise Muğla’dan Tuncay Kırbaş birinciliği aldı. Tetrapatik makaralı erkekte Trabzon’dan Hasan Kulu, sandalyeli bayan makaralıda ise Trabzon’dan Güldem Pürselim şampiyon oldular. Yarışmalarda elde edilen dereceler, Türkiye rekoru olarak tescil edildi. 
     Karabük Valisi Sayın Nazif Kayalı, engelli sporcularımızı yarışmalar boyunca yalnız bırakmadı. İl Gençlik ve Spor Müdürü Şafak Arar, birçok ilimizdeki spor müdürüne örnek olacak davranışlar sergiledi. 
     Karabük Engelliler Spor Kulübü ise gelen sporcuları rahat ettirebilmek için elinden gelen her şeyi yaptı. Bedensel Engelliler sporunda ülkemiz, Batı ile arasındaki farkı süratle kapatıyor. Yeter ki, kişisel hırsları, akıllarının önüne geçen bazı YETKİLİLER doğruları görüp, bu federasyona sahip çıksınlar. Böyle küçük bir bütçe ile bu kadar etkinliği gerçekleştirmek, her babayiğidin harcı değil. Kimse öküz altında buzağı aramasın. 
     
     



 SPOR 


























</TEXT>
</DOC>
