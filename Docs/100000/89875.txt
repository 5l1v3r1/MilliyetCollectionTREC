<DOC>
<DOCNO> 89875 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo07.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Milli Takımı nereden nereye... 
</HEADLINE>
<TEXT>

     A Milli Futbol Takımı, 20 yıl öncesine göre inanılmaz bir yükseliş yaşarken, o günlerde Dünya Kupası Eleme Grubu maçlarında adeta diplerden kurtulamayan Türkiye, bugün 17. Dünya Kupası'nda çeyrek finali hedefliyor. 
     1982 Dünya Kupası'nın eleme grubu maçlarında Türkiye, eski SSCB, Galler, İzlanda ve Çekoslovakya ile eşleşmiş ve hiçbir varlık gösterememişti. Yaptığı 8 maçta kendi sahasında beraberlik dahi alamayan Türk Milli Takımı, yalnızca 1 gol atma başarısını gösterebilmişti. 
     Türkiye, böyle kötü günler yaşadığı milli takım dönemlerinden, Dünya Şampiyonası finallerinde 2. tura çıkmayı başarıp, ''Çeyrek final'' için maç oynama şansını elde ettiği günlere 20 yılda geldi. 
     Türk futbolunun son 6 yılda gösterdiği yükseliş trendi tüm dünyanın dikkatini çekerken, Türk Milli Takımı, başarısının ilk sinyalini, Fatih Terim'in yönetiminde 1996 İngiltere'de düzenlenen 10. Avrupa Futbol Şampiyonası finallerine katılarak verdi. Türkiye bu şampiyonada gruplardan çıkma başarısı gösteremezken, 2000 yılında gidilen ve Hollanda-Belçika'nın ortak düzenlediği Avrupa Şampiyonası'nda milli takım, ev sahibi ülkelerden Belçika'yı yenerek çeyrek finale yükseldi ve tarihinin en büyük başarılarısını elde etti. 
     Milli takımın ''Önlenemez'' yükselişi sürerken, Şenol Güneş yönetiminde 48 yıl aradan sonra Dünya Kupası Şampiyonası finallerine gitmeyi başaran ''ay yıldızlılar'', burada da 2. tura çıktı. 
     A Milli Futbol Takımı'nın adeta ''nereden nereye'' dedirten bu performansı, Çin karşısında alınan galibiyet ve 2. turla birlikte tüm Türkiye'yi sokağa dökmeye yetti. 
     





</TEXT>
</DOC>
