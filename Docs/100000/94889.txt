<DOC>
<DOCNO> 94889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/soneko12.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Chhibber "Siyasi belirsizlik ortadan kalkarsa program hızlanır" 
</HEADLINE>
<TEXT>

     Dünya Bankası Türkiye Direktörü Ajay Chhibber, Türkiye'de siyasi belirsizliğin kalkması halinde, ekonomik programın tekrar hızlanacağını söyledi. 
     Chhibber, Ankara Hilton Oteli'nde düzenlenen ''Kamu Mali Yönetim Reformu Arenası''nda yaptığı konuşmada, bugün birtakım siyasi belirsizliklerin görüldüğünü ve bu durumun kamu mali reformu ve diğer reformların önemini ortaya çıkardığını ifade etti. 
     Bugünkü toplantının davetiye kısmında görülen çocuk resminin, reformların gerekliliğine göstermesi açısından çok önemli olduğunu belirten Chhibber, çocukların akıldan çıkarılmaması halinde, her türlü fedakarlık ve reformun yapılabileceğini söyledi. 
     Ekonomik programın sonuçlarını vermeye başladığına işaret eden Chhibber, devletteki reform hareketinin, devleti ortadan kaldırmayacağını, aksine etkin bir hale getireceğini kaydetti. Reformların, birçok alanda devlet müdahalesi şeklinde gerçekleştiğini dikkati çeken Chhibber, temel müdahalelerin eğitim, sağlık, savunma ve adalet gibi alanlarda oluştuğunu bildirdi. Chhibber, reform sürecinde değişime giden üç yolun bulunduğunu da belirterek, bunları şöyle sıraladı 
     ''Bunlardan birincisi, kamu sektöründeki kurallar ve kısıtlamalardır. İkincisi, vatandaşının katımını sağlayacak bir yapı oluşturmaktır. Bu daha daha fazla açıklık ve saydamlığı oluşturur. Üçüncüsü, rekabeti teşvik edecek mekanizmaları teşvik etmektir. Bu sistem, ademi merkeziyetin güçlendirilmesi ile daha iyi işler.'' 
     
     İKİ ALANDA ÖNEMLİ SONUÇLAR ALINDI 
     Türk kamu yönetiminde çok şeyin başarıldığını ve şimdiye kadar iki alanda önemli sonuçların ortaya çıktığını belirten Chhibber, bunları ''Kamu harcama yönetimi, kurumsal yönetişim ve reform şeklinde sıraladı. 
     İstikrar programlarına rağmen, eğitim, sağlık, sosyal güvenlik gibi alanlarda kısıntıya gidilmediğini belirten Chhibber, bunların bütçede özelikle korunduğunu, bunun yerine diğer kalemlerden kesinti yapıldığını belirtti. 
     Bütçe dışı fonlar ve görev zararlarının ortadan kaldırılığını Borç Kanunu'nun çıkartıldığını, İhale Kurumu'nun oluşturulduğunu, etkin istihdama yönelik önlemler alındığını, bütçedeki yatırım projelerinden indirime gidildiğini ve Özel Tüketim Vergisi'nin gerçekleştirildiğini ve vergi tabanının genişletilmeye başlandığını hatırlatan Chhibber, kamu sektörü reformundaki kurumsallaşmanın artması çerçevesinde yolsuzlukların da azaldığını bildirdi. 
     
     ''REFORMLARIN DEVAMI GETİRİLMELİ'' 
     Chhibber, bazı reformların devamının getirilmesi gerektiğni vurgularken, örneğin emeklilik reformunda Avrupa standartlarında bir sonuç alınmasına rağmen, sigorta sisteminin maliyetlerinin düşürülmesi gibi, bazı tamamlayıcı düzenlemeler yapılması gerektiğini anlattı. Chhibber, kamu sektöründe şu anda yapılan reformların odak noktasını, daha çok kural ve kısıtlamaların oluşturduğunu sözlerine ekledi. 
     





</TEXT>
</DOC>
