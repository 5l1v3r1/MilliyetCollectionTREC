<DOC>
<DOCNO> 56506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/son/sontur14.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarın akşam Kadir Gecesi... 
</HEADLINE>
<TEXT>

     Diyanet İşleri Başkanı Mehmet Nuri Yılmaz, Kadir Gecesi'nin, Kuranıkerim'in ifadesiyle ''Bin aydan daha hayırlı'' mübarek bir gece olduğunu belirtti. Yılmaz, ''Bu gece, dargınlıklara, kırgınlıklara son vermek, nefretin yerine sevgiyi, saygıyı, hoşgörüyü, dostluk ve kardeşliği hakim kılmak için bize önemli fırsatlar sunmaktadır'' dedi. 
     Diyanet İşleri Başkanı Mehmet Nuri Yılmaz, Kadir Gecesi dolayısıyla mesaj yayınladı. 
     Yılmaz, mesajında, Ramazan ayının Allah'ın insanlara bahşettiği ilahi lütuflardan biri olduğunu belirterek, başka bir lütuf olan Kadir Gecesi'ne kavuşmanın huzur ve mutluluğunu yaşadığını bildirdi. 
     Yılmaz, mesajında şunları kaydetti 
     ''Kadir Gecesi, Kuranıkerim'in ifadesiyle Bin aydan daha hayırlı 
     olan mübarek bir gecedir. Geceyi bu derece yücelten sebeplerden biri, insanlık alemini zulmetten nura ve huzura kavuşturmak için gerekli olan temel esasları ihtiva eden Kuranıkerim'in, bu geceden itibaren beşeriyetin ufuklarını aydınlatmaya başlamış olmasıdır. Kuran, insanın zulme uğradığı, mazlumların hak arama yollarının bulunmadığı, insani ve ahlaki değerlerin fütursuzca çiğnendiği, zorbalık ve vahşetin hüküm sürdüğü bir dönemde insanlığın ufkunda bir ışık gibi belirmiş, getirdiği ahlak ve erdem ilkeleriyle her türlü insanlık dışı uygulamalara son vermiştir. İnsana gerçek değerini bahşetmiş ve onu layık olduğu seviyeye yükseltmiştir.'' 
     
     Müslümanların sorunu 
     Mesajında, Kuran'dan alıntılar da yapan Diyanet İşleri Başkanı Mehmet Nuri Yılmaz, insanın dünya ve ahiret mutluluğuna erişmesi için, ona ilk önce okumayı emreden Kuran'ın düşünmeyi, anlamayı ve bu doğrultuda yaşamayı da tavsiye ettiğini bildirdi. 
     Yılmaz, açıklamasını şöyle sürdürdü 
     ''İnsani problemlerin özellikle dini ve ahlaki olanları, tarih boyunca şekil değiştirse de özü itibarıyla aynıyla kalmıştır. Kuran'ın da temel amacı, toplumun dini ahlaki ve olgunluğa ulaşması olduğuna göre, Kuran'ın yol gösterici, aydınlatıcı ve hayat verici özellikleri sonraki toplumlar için de devam etmektedir. On dört asırlık tarih de buna şahittir. 
     Günümüzde Müslüman toplumların karşı karşıya olduğu problemlerin çoğu, Kuran'ın bildirdiği evrensel ilkelerden uzaklaşmaktan kaynaklanmaktadır. İnsanlığı da huzursuz eden bu ızdıraplardan kurtulmanın çaresi, bütün beşeriyeti kucaklayacak, onların hepsine şamil olan, hak, adalet ve merhamet duygularının insanlığın vicdanında hakim olmasını sağlamaktır.'' Diyanet İşleri Başkanı Yılmaz, Kadir Gecesi'nde Kuran'ın üzerine yoğunlaşılması ve Allah'a tövbe ve dua edilmesi gerektiğini ifade etti. 
     Mehmet Nuri Yılmaz, mesajını, ''Bu gece, dargınlıklara, kırgınlıklara son vermek, nefretin yerine sevgiyi, saygıyı, hoşgörüyü, dostluk ve kardeşliği hakim kılmak için de bize önemli fırsatlar sunmaktadır'' sözleriyle tamamladı. 
     






</TEXT>
</DOC>
