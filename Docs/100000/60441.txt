<DOC>
<DOCNO> 60441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/sontur20.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çilekli pasta kavgasına silah karıştı... 
</HEADLINE>
<TEXT>

     Emek'te bir pastanede çilekli pasta isteyen kişi, olmadığını söyleyen pastane çalışanlarını korkutmak için geldiği caddede gördüğü polis ekibine ateş etti. Daha sonra silahı kafasına dayayan kişi, Cinayet Büro Amir Yardımcısı'nın gelmesiyle teslim oldu. 
     İlyas Kaya adlı kişi, dün, Emek 8. Cadde'de bulunan bir pastaneye giderek çilekli pasta istedi. 
     Pastane çalışanları çilekli pasta olmadığını söylediler. Kaya'nın, ''Hayır, çilekli pasta var ama vermiyorsunuz'' demesi üzerine, çalışanlar Kaya'yı kovdular. Bu duruma kızan Kaya, bugün, ''pastanede ateş ederek, çalışanları korkutmak'' amacıyla Emek'e gitti. Caddede, çalışma yapan Asayiş Şube Müdürlüğü'ne bağlı özel ekip Kaya'nın durumundan şüphelendi. Bunu anlayan Kaya, bir el ekibe, bir el havaya doğru ateş etti. 
     Yakalanacağını düşünen Kaya, silahı başına dayayarak intihar edeceğini söyledi. Kaya, daha sonra Asayiş Şube Müdürlüğü Cinayet Büro Amir Yardımcısı Yaman Ağırlar'ın olay yerine gelmesini istedi ve Ağırlar geldiği takdirde teslim olacağını söyledi. 
     Kaya, Cinayet Büro Amir Yardımcısı Ağırlar'ın olay yerine gelmesinden sonra teslim oldu. 
     Kaya'nın silahla yaralamadan sabıkalı olduğu, 2 ayrı silahla yaralama olayından dolayı arandığı, olayla ilgili soruşturmanın sürdürüldüğü bildirildi. 
     






</TEXT>
</DOC>
