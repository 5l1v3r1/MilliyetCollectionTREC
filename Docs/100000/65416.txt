<DOC>
<DOCNO> 65416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo04.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihte Beşiktaş - Samsunspor maçları... 
</HEADLINE>
<TEXT>

     Beşiktaş ile Samsunspor, yarın yapacakları maçla birlikte Birinci Süper Futbol Ligi'nde 50. kez karşı karşıya gelecek. 
     Samsunspor'un ilk kez Birinci Lig'e yükseldiği 1969-70 sezonundan itibaren yapılan 49 lig maçından 26'sını Beşiktaş, 9'unu ise Samsunspor kazandı, 14 karşılaşma da beraberlikle sonuçlandı. 
     ''Kara Kartallar''ın toplam 75 golüne, Karadeniz takımı 42 golle karşılık verdi. 
     2 takım arasında ligin ilk yarısında Samsun'daki maç, saha 
     zemininin bozukluğu nedeniyle karşılaşmanın hemen başında ertelenmiş, Ankara'da oynanan erteleme maçını Samsunspor 2-1 kazanmıştı. 
     
     İstanbul'da Beşiktaş üstün... 
     İki takım arasında İstanbul'da oynanan lig maçlarının genelinde de Beşiktaş'ın üstünlüğü göze çarpıyor. 
     ''Kara Kartallar'', İstanbul'da oynanan 24 lig maçının 16'sında sahadan galibiyetle ayrılırken, 2 kez yenildi, 6 karşılaşma da beraberlikle sonuçlandı. 
     İstanbul'daki lig maçlarında Beşiktaş 36, Karadeniz ekibi ise 16 gol kaydetti. 
     
     En farklı skorlar 
     Beşiktaş, Samsunspor karşısındaki en farklı skorlu galibiyetini 14 Eylül 1991 tarihindeki lig karşılaşmasında 5-1'lik skorla elde etti. 
     Bunun dışında Beşiktaş, 23 Aralık 1973'te yine İstanbul'da rakibini 4-0'lık skorla yendi. 
     






</TEXT>
</DOC>
