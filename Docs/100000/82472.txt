<DOC>
<DOCNO> 82472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sontur21.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlere internet bağlantısı Türkiye'de Avrupa'dan 9 kat pahalı 
</HEADLINE>
<TEXT>

     Türkiye'de her bir öğrenci için internete ayda 260 lira yatırım yapıldığı bildirildi. 
     TBMM Bilgi ve Bilgi Teknolojileri Grubu, Ziya Aktaş başkanlığında toplandı. Toplantıda, TÜBİTAK temsilcisi Tuğrul Yılmaz, Avrupa ülkelerinde, internet kullanımının evlerde 2000 yılında yüzde 18 iken günümüzde yüzde 36'ya yükseldiğini belirterek, bu oranın ABD'de yüzde 46'lar düzeyinde sabitlendiğini kaydetti. 
     Birçok ülkede öğrencilerin Türk öğrencilerden daha çok internet kullandığını bildiren Yılmaz, ''Türkiye'de öğrenci başı internet yatırım harcaması ayda 260 liraya, yani bir gazete fiyatından daha az bir rakama denk gelmektedir'' dedi. 
     AB Genel Sekreterliği adına toplantıya katılan Sevinç Atabay, ''e-Europe 2005 Eylem Planı Çalışmaları'' konusunda bilgi verdi. AB'ye üye ve aday ülkelerin 5-6 Nisan 2002 tarihinde İspanya'nın Mollarca adasında resmi olmayan bir toplantı yaptıklarını ve e-Europe 2005 eylem planının ilk çalışmalarının gözden geçirildiğini bildiren Atabay, toplantıda yeni eylem planının, e-Devlet, e-Eğitim, e-Sağlık ve e-İş başlıkları altında ele alındığını anlattı. 
     Sevinç Atabay, Türkiye'de ilköğretimde her yüz öğrencinin 1.33, ortaöğretimde ise 2.20'sine bilgisayar düştüğünü söyledi. Türkiye'de evinde bilgisayar olanların nüfusa oranının yüzde 12.3 olduğunu, bunların yüzde 7'sinin internete bağlandıklarını kaydeden Atabay, Türkiye'de evlere internet bağlantı fiyatının en pahalı Avrupa ülkesinden bile yaklaşık 9 kat fazla olduğunu belirtti. 
     Atabay, Avrupa ülkelerinin birçoğunda Bilişim Bakanlığı kurulduğunu ifade etti. 
     
     BİLGİ TOPLUMU BAKANLIĞI 
     Grup Başkanı Ziya Aktaş ise AB'nin 6. Çerçeve Programına katılma kararı alması nedeniyle Hükümet'i kutladığını söyledi. Bilgi toplumunun sadece bir kesimin değil, kamu, özel, sivil toplum kuruluşları, akademik kesim, basın ve medya sektörü ile birlikte gerçekleştirileceğini ifade eden Aktaş, şöyle konuştu 
     ''e-Türkiye çalışmaları da Başbakanlık Müsteşar Yardımcımız Başkanlığında başlatılmıştır. Ancak Türkiye'de sürdürülen tüm bu çalışmalar için tek bir yetkili ve sorumlu bir makam, bir birim olmadığından ve çalışmalarımızda koordinasyon tam olarak sağlanamadığından çalışmalarda kopukluk olmaktadır.'' Aktaş, ''Bilgi Toplumu Bakanlığı''nın biran önce kurulması gerektiğini söyledi. 
     





</TEXT>
</DOC>
