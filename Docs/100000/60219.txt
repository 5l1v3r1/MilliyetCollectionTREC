<DOC>
<DOCNO> 60219 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sonspo14.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizli'de Özberk gitti, Çalımbay geldi... 
</HEADLINE>
<TEXT>

     Birinci Süper Futbol Ligi'nde teknik dierktör Sakıp Özberk'in istifasının ardından harekete geçen Denizlispor yönetimi, Rıza Çalımbay ile prensipte anlaştı. Çalımbay'ın yarın resmi sözleşmeye imza atması bekleniyor. 
     Teknik direktör Sakıp Özberk, Denizlispor kulüp binasında, başkan Mustafa Baysal ile düzenlediği basın toplantısında, karşılıklı görüşmeler sonucunda ayrılma konusunda karar verildiğini söyledi. 
     Ayrılma nedeni olarak istediği transferlerin yapılmamasını gösteren Özberk, ''Bizim dışımızda gelişmeler oldu. Ekonomik şartların da bunda büyük etkisi oldu. İstediğim hiçbir şey olmadı. Yaşanılan olumsuzluklar sonucu bu noktaya gelindi. Dostça ayrıldığımızı belirtmek istiyorum'' dedi. 
     Mustafa Baysal ise Özberk'in her yönüyle iyi bir insan olduğunu, transfer konusundaki görüş ayrılıkları nedeniyle bu noktaya gelindiğini ve ortak kararla istifanın yönetim kurulunda kabul edildiğini anlattı. 
     
     Çalımbay ile anlaşıldı 
     Basın toplantısının ardından Denizlispor Yönetim Kurulu üyesi Mehmet Ekizler'in fabrikasında, kulüp başkanı Mustafa Baysal ile Rıza Çalımbay ve kaleci antrenörü Zafer Öğel bir araya geldi. 
     Yapılan toplantıda tarafların her konuda anlaştıkları belirtilirken, resmi imzanın yarın atılması bekleniyor. 
     Çalımbay, ''Ufak tefek pürüzler kaldı. Onları da gidereceğimizi umut ediyorum'' dedi. 
     






</TEXT>
</DOC>
