<DOC>
<DOCNO> 86228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/sonspo04.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım Güney Kore'de 2. idmanını yaptı 
</HEADLINE>
<TEXT>

     A Milli Takımı, dün geldiği Güney Kore'de, Ulsan kentindeki 2. antrenmanını bugün yaptı. 
     Ulsan Dang Bong Spor Tesisleri'ndeki idmanda A milliler, teknik direktör Şenol Güneş yönetiminde çok neşeli bir ortamda çalıştı. 
     Önce takımı 2'ye ayıran ve karşılıklı koşu çalışmaları yaptıran Güneş, daha sonra dayanıklılık ve ağırlık çalışmaları uygulattı. Kondisyon ve güç artırıcı antrenman sonrası takım tam sahada çift kale maç oynadı. 
     1.5 saat süren idmanı izlemeye gelen FIFA Teknik Komite Üyesi Rumen Anghel Iordanescu, Milli Takım Menajeri Can Çobanoğlu'dan kampla ilgili bilgi aldı. 
     Çobanoğlu, herhagi bir sıkıntıları olmadığını belirterek, ''Kampımız çok iyi gidiyor. İdman boyunca Güney Koreliler bize çok yardımcı oluyor. Sanki kendi ülkemizdeymiş gibi çalışıyoruz. Zaten Güney Koreliler'in bizi çok sevdiğini biliyoruz. Yoğun ilgiden çok memnunuz'' dedi. 
     Iordanescu da antrenmandan sonra bir basın toplantısı yaparak, Türk Milli Takımı'na başarılar diledi. 
     Türkiye'nin dostu olduğunu söyleyen Iordanescu, Türkler'in şampiyonada iyi bir derece alacağına inandığını ve umut ettiğini kaydetti. 
     Iordanescu, Brezilya-Türkiye maçıyla ilgili herhangi bir yorum yapmak istemediğini ama Türk Milli Takımı'nın oyun ve futbolcu kalitesinin oldukça yüksek olduğunu ve çok iyi oyuncuları bulunduğunu, bu maçın şampiyonanın en güzel ve zevkli karşılaşmalarından biri olacağını söyledi. 
     Güney Kore'deki organizasyonu çok iyi bulan Iordanescu, ''Türkler'in herhangi bir şikayeti yok'' dedi. 
     Fatih Terim ve Mircea Lucescu'nun samimi arkadaşı olduğunu ifade eden Iordanescu, ''Kim iyi antenör '' sorusuna, ''Her ikisi de iyi arkadaşım. Profesyonel anlamda yorum yapmak istemiyorum ve onun için ikisine de başarılar diliyorum'' diye konuştu. 
     





</TEXT>
</DOC>
