<DOC>
<DOCNO> 97691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sondun14.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekvator Ginesi'nde petrol bulundu nüfusu iki katını aştı. 
</HEADLINE>
<TEXT>

     Dünyanın en küçük ülkelerinden Ekvator Ginesi'nde petrol bulunmasından sonra nüfus iki katını aştı. 
     Ekonomik Gelişme ve Planlama Bakanı Fortunato Ofa Mbo, düzenlediği basın toplantısında, son nüfus sayımı sonuçlarına göre, ülke nüfusunun 1 milyon 10 bini bulduğunu, bunun 7 yıl önceki nüfusun iki katından fazla olduğunu söyledi. 
     Mbo, ''ekonomik refah, toplumsal barış, ülkedeki kurumların istikrarı ve altüst oluşlar yaşamayan demokrasinin nüfus artışının arkasındaki etkenler olduğunu'' belirtse de, insan hakları savunucuları, ülkenin yeni zenginliğinden sadece küçük bir azınlığın yararlandığını, Devlet Başkanı Teodoro Obiang Nguema liderliğindeki hükümetin insan hakları karnesinin iyi olmadığını ileri sürüyor. 
     Afrika'nın batısındaki Gine Körfezi'nde yer alan küçük ada ülkesi Ekvator Ginesi'nde 1990'ların başında petrol bulunmasından sonra, 1995'de 370 dolar olan kişi başına ortalama gelir 2 bin doları aştı. Komşu ülkelerden eski İspanyol sömürgesi Ekvator Ginesi'ne mülteci ve işçi akını başlarken, eskiden ekonomik, siyasi veya başka nedenlerle ülkelerini terkedenler de dönüş yoluna girdi. 
     Ekvator Ginesi, Afrika'nın en hızlı büyüyen petrol üreticisi ülke olarak, halen günlük 200 bin varil olan ham petrol üretimini 2003 yılında 350 bin varile çıkarmayı hedefliyor. 
     





</TEXT>
</DOC>
