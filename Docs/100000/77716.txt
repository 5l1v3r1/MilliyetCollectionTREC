<DOC>
<DOCNO> 77716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/yasam/yas04.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar işin suyunu iyice çıkardı... 
</HEADLINE>
<TEXT>
Kontrol degil zulüm 
Havaalanlarındaki güvenlik önlemlerini abartan Amerikalılar, lise öğrencisine ödev için dereden aldığı bulanık suyu zorla içirdi 
     DIŞ HABERLER SERVİSİ 

     11 Eylül saldırılarının ardından ABD’deki havaalanlarında artan güvenlik önlemleri zaman zaman "paranoyak" uygulamalarla insanları çileden çıkarıyor. İnsanların bazen ayakkabılarını çıkarmaya zorlandığı, çırılçıplak soyulduğu aramalar sırasında son olarak bir lise öğrencisi, ev ödevi için bir dereden alıp şişeye doldurduğu bulanık su numunesini görevlilerin gözünün önünde içmek zorunda kaldı. Colorado eyaletinin Aspen kentinde havaalanına gelen Pennsylvania Lisesi öğrencisi Elliot Gosko’ya görevliler, elindekinin su olduğunu kanıtlaması için şişeden yudumlaması gerektiğini söyledi. 
     
     İki gündür hasta 
     Biyoloji projesi için bir dereden bu örneği aldığını söylese de yetkilileri inandıramayan Gosko, suyu içmek zorunda kaldı. Daha sonra midesinden rahatsızlanan öğrencinin iki gündür okula gidemediği öğrenildi. Yeni kurallara göre yolcuların uçağa sokacakları içeceklerin zararsız olduğunu kanıtlamaları gerekiyor ama "zorla içirme" bu kuralların içinde yer almıyor. 
     



 YAŞAM 


















</TEXT>
</DOC>
