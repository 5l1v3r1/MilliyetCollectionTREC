<DOC>
<DOCNO> 54593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sontur14.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel'e beraat 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ın eski sahibi ve işadamı Yahya Murat Demirel, şirketlerine Halk Bankası'ndan usulsüz kredi verildiği gerekçesiyle 7 sanıkla birlikte yargılandığı davada, suç unsurları oluşmadığı gerekçesiyle beraat etti. 
     İstanbul 4. Ağır Ceza Mahkemesi'ndeki duruşmaya, başka suçtan tutuklu sanıklar Yahya Murat Demirel, Şaban Ayhan Tatlıgil, Gökalp Baştürk ile tutuksuz sanık Emine Mehtap Ceylan katıldı. Davanın diğer tutuksuz sanıkları Ender Altun, Hüsnü Barbaros Olcay, Muazzez Ela ve Mualla Halistürk ise duruşmaya gelmedi. 
     Duruşmada esasa ilişkin görüşünü açıklayan Cumhuriyet Savcısı İlker Yaşar, suç tarihi olan 1996-1998 yılları arasında Mualla Halistürk'ün Halk Bankası Levent Şubesi Müdürü, Ender Altun'un Müdür Yardımcısı, Hüsnü Barbaros Olcay'ın Halkbank Genel Müdür Yardımcısı, Muazzez Ela'nın da Krediler Müdürü olduğunu bildirdi. 
     Sanıklar Gökalp Baştürk, Emine Mehtap Ceylan ve Şaban Ayhan Tatlıgil'in, Yahya Murat Demirel'in şirketlerinde çalıştığını belirten Savcı Yaşar, Demirel'in bazı şirketlerinin kredi kullanmak amacıyla Halk Bankası Levent Şubesi'ne başvurduğunu, talebin şube limitlerini aşması nedeniyle belgelerin Genel Müdürlüğe gönderildiğini anlattı. 
     Şirketlerin, istenilen gayri nakdi kredinin 2 misli değerinde ipotek vermesi üzerine bunun tahsis edildiğini belirten Savcı Yaşar, kredinin ödemelerinin bir süre yapıldığı, ancak sonra günün ekonomik şartlarından dolayı mali sıkıntı çeken şirketlerin borç tasfiyesi protokolü imzaladıklarını ifade etti. 
     -ÖDEMELER DURDU- Protokol gereği ödemeler düzenli yapılırken, 12 Aralık 1999 tarihinde Yahya Murat Demirel'e ait olan Egebank'a el konulduğunu ve ödemelerin durduğunu belirten Savcı İlker Yaşar, halen rehin olan taşınmazların satılarak söz konusu paranın sağlanacağının anlaşıldığını kaydetti. 
     Müdahil olan banka ile şirketler arasındaki ilişkinin ticaretten kaynaklandığını belirten Savcı Yaşar, sanıkların üzerlerine atılı ''Bankayı aracı kılarak dolandırıcılık'' suçunun unsurları oluşmadığından, tüm sanıkların beraatlerine karar verilmesini istedi. 
     Esas hakkındaki görüşe karşı diyecekleri sorulan sanıklar, savcının görüşüne katıldıklarını ve eski savunmalarını tekrar ettiklerini söyledi. 
     Yahya Murat Demirel'in avukatı Dilek Helvacı da görülmekte olan davanın politik iç çekişmeler sonucu ortaya çıktığını ileri sürdü. 
     Diğer sanık avukatları da savcının görüşü doğrultusunda müvekkilleri hakkında beraat kararı verilmesini talep ettiler. 
     Banka ile Demirel'in şirketleri arasındaki ilişkinin ticari olduğunu, ortada bankayı dolandırmaya yönelik herhangi bir hile bulunmadığını belirten mahkeme heyeti, banka görevlilerinin de gayri nakdi krediyi verirken gerekli teminatları aldıklarını ifade etti. 
     Sanıkların bankayı dolandırmak gibi bir kasıtlarının bulunmadığının anlaşıldığını belirten mahkeme heyeti, tüm sanıkların unsurları oluşmayan suçtan beraatlerine karar verdi. 
     Mahkeme Heyeti Başkanı Hasan Barut'un kararı açıklamasının ardından Yahya Murat Demirel, mahkeme heyetine yönelik ''Allah razı olsun'' diyerek teşekkür etti. 
     Yavaşta olsa adaletin yerini bulduğunu söyleyen Demirel, basın mensuplarına da ''Bu davaları izleyin ve 6 ay önce yazılanlarla karşılaştırın'' dedi. 
     Demirel'in avukatı Dilek Helvacı, müvekkilinin yargılandığı davalardan ilk kararın çıktığını ve bu kararın da beraat olduğunu bildirdi. 
     






</TEXT>
</DOC>
