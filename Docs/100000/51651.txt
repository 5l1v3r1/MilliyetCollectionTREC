<DOC>
<DOCNO> 51651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/ekonomi/eko07.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ejderha dünyaya açılıyor 
</HEADLINE>
<TEXT>

     EKONOMİ SERVİSİ 

     Dünya'nın en kalabalık nüfusuna sahip ülkesi Çin Halk Cumhuriyeti'nin, Dünya Ticaret Örgütü'ne DTÖ üyeliği dün onaylandı. Katar'da yapılan ve DTÖ'ye üye 142 ülkenin katıldığı toplantıda gerçekleşen katılım bugün de Çin heyeti tarafından imzalanacak. Çin'in üyeliği DTÖ prensiplerine göre resmi olarak 30 günlük bir bekleme periyodunun ardından kesinleşmiş olacak. Çin ile birlikte Tayvan da DTÖ'ye katılacak. 
     Dünyanın yedinci büyük ekonomisi olan Çin'in katılımı, küresel ekonomi için çok önemli bir gelişme olarak değerlendiriliyor. DTÖ Genel Direktörlüğü görevini 2002'de devralacak olan Supachai, Çin'in üyeliğinin ekonomilerini reformdan geçirmeleri gereken Asya ülkeleri için de bir uyarı olduğunu belirterek, "Çin ile ticaret yapmayı öğrenmeleri gerekir" dedi. Çin'in katılımı ile birlikte DTÖ üyesi ülkelerin ve Çin'in uyguladıkları ticareti kısıtlayıcı engeller karşılıklı olarak kalkacak. 
     'Ejderhadan korkmayın' mesajı veren Çinli dış ticaret müzakerecisi Long Yongtu, açıklamasında, "Çin pazarı dışarıya açıktır, pazar dışa açık olduğu sürece, daha fazla ekonomik büyüme olur ve dünya için de daha iyidir" dedi. 
     



 EKONOMİ 

















</TEXT>
</DOC>
