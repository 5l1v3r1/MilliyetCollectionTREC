<DOC>
<DOCNO> 84757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun21.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da bir caddeye, ''Atatürk'' adı verildi 
</HEADLINE>
<TEXT>

     Avrupa'da ilk defa bir caddeye, ''Atatürk'' adı verildi. 
     Belçika'nın Vise kentine bağlı ve Türklerin yoğun şekilde bulunduğu Cheratte kasabasında, en büyük caddelerden birinin adı ''Atatürk Caddesi'' Avenue Atatürk olarak değiştirildi. 
     Vize Belediye Meclisi'nin oybirliğiyle aldığı karar çerçevesinde ''Atatürk Caddesi'' açılırken, törene çok sayıda Türk ve Belçikalı katıldı. 
     
     TÜRKLERLE DOSTLUK SİMGESİ 

     Türkler, Belçika'ya 1955 yılından itibaren gelerek yerleşik düzen kurmaya başladılar. Maden ocaklarının faal olduğu Cheratte bölgesinde Türk varlığı, 1963'ten itibaren kendini gösterdi. Bölgedeki kömür ocaklarının 1977 yılında kapanmasına kadar Cheratte'ta sosyal ve ekonomik hayata yoğun katılım ve katkıları olan Türkler, bu tarihten sonra da bölgede varlıklarını sürdürdüler. İkinci, üçüncü ve dördüncü nesil Türkler, bölgede etkin görevlere ulaştılar. 
     Liege Eyalet Valisi Paul Boland ve Vize Belediye Başkanı Marcel Neven, yaptıkları konuşmalarda, ''Atatürk Caddesi''nin, Türklerle ve Türkiye ile dostluk simgesi olduğunu belirttiler. Türk toplumu temsilcileri de, bu gelişmenin ''onur verdiğini'' ifade ettiler. 
     
     ''BARIŞ ADAMI'' 

     ''Atatürk'' isminin Batı Avrupa'da ilk defa bir caddeye verildiğini, Belediye Meclisi'nin oybirliğiyle aldığı bu kararın derin bir anlamı olduğunu söyleyen Belediye Başkanı Neven, Türk toplumunun Belçika'ya uyumlarına verdikleri önem kadar, bu toplumun Türkiye ile kültürel bağlarını korumasına da öncelik tanıdıklarını anlattı. 
     Konuşmasında, ''Türklerin babası Mustafa Kemal Atatürk'ün isminden başka hangi isim 20. yüzyılın çağdaş Türkiye'sini, kültürünü ve değerlerini böylesine olumlu bir şekilde simgeleyebilir '' diyen Neven, Atatürk'ün Türkiye ve insanlık tarihindeki önemini anlattı. 
     ''Hiç şüphe yoktur ki, küresel alanda, 20. yüzyılın en büyük isimlerinden biri söz konusudur'' diyen Neven, Türkiye'nin ve Türkler'in, Atatürk sayesinde bugünkü onurlu, çağdaş ve etkin düzeye ulaştıklarını belirtti. 
     Konuşmasında Atatürk ilke ve devrimlerine ayrıntılı olarak değinen Belediye Başkanı, ''O bir barış adamıydı. Rakip Yunanların bile O'nu Nobel Barış Ödülü'ne aday göstermeleri bir tesadüf değildir'' dedi. 
     Atatürk sayesinde Türk kadınının birçok Batı Avrupalı'dan ve bu arada Belçikalı kadınlardan önce sosyal ve siyasi haklar elde edebildiği üzerinde duran Neven, ''Atatürk gibi büyük bir insanın anısını burada da yaşatmaktan gurur duyuyoruz'' dedi. 
     Cheratte'ta bir caddeye Atatürk ismi verilmesinin aşırı dinci kesime bir ''mesaj'' olduğunu da vurgulayan Neven, konuşmasını, ''Atatürk yolundan hiçbir zaman sapılmamasını diliyorum'' diyerek bitirdi. 
     Batı Avrupa'da ilk defa bir caddeye, ''Atatürk'' adı verilirken, caddenin açılışında konuşan Liege Eyalet Valisi Paul Boland, Belçika'nın ve Avrupa'nın her bölgesinde bazı caddelere ''Atatürk'' ismi verilmesi çağrısında bulundu. 
     Boland, ''Atatürk Caddesi'' olayının bir simge ve mesaj olarak algılanması gerektiği üzerinde durarak, ''Türkler arasında da, Belçikalılar arasında da hala hoşgörüden yoksun insanlar var, ancak çoğunluk diyalog ve karşılıklı saygıdan yana'' dedi. 
     ''Avrupa sadece ticaret ve politika birliği değil, insanlık birliği olmalı'' diyen Boland, Atatürk isminin bu ''insanlığı'' simgelediğini anlattı. 
     Bu güzel örneğin tüm Belçika ve Batı Avrupa'da görülmesini dileyen Boland, konuşmasını, Atatürk ismi konusunda yaptığı seçim ve verdiği karar nedeniyle, belediyeyi kutlayarak ve ''Vize Belediyesi'ne bravo'' diyerek bitirdi. 
     
     ONUR DUYDUK 

     Türkiye'nin Belçika büyükelçisi Erkan Gezer de konuşmasında, bu gelişmeden ''onur duyan'' Türk toplumu adına teşekkür etti. 
     Gezer, ''Atatürk Caddesi''nin, Türkiye-Belçika ve Türk-Belçikalı dostluğunun simgesi, bu ulusları bağlayan dostluğun sembolü olduğunu anlattı. 
     Büyükelçi Gezer, bölgedeki Türk toplumuna da teşekkür etti ve ''Kıvanç duyuyoruz. Bu, sizin iyiniyetinizin, gösterdiğiniz başarının ve verdiğiniz dostluğun ürünüdür'' dedi. 
     Cheratte Türk Derneği Başkanı Ömer Gülırmak da yaptığı konuşmada, bölgede sayıları 2 bin kadar olan Türklerin geçmişini anlattı ve bu insanların yüzde 75'inin artık Belçika pasaportu da taşıdığına dikkati çekti. 
     ''Cheratte'taki Türk toplumu, bugün, Belediye Başkanı ve Belediye Meclisi'nin tüm üyeleriyle gurur duyuyor'' diyerek teşekkür eden Gülırmak, ''Türkiye Cumhuriyeti'nin kurucusu, Türklerin babası Atatürk'ün isminin seçilmesi, hem Batı'ya, hem de İslam dünyasına bir örnek ve mesajdır. Laik bir Müslüman devletin var olabileceğinin kanıtı ve örneği, Atatürk'ün Türkiyesidir'' diye konuştu. 
     Caddenin isim levhası, Belediye Başkanı Marcel Neven ve Büyükelçi Erkan Gezer tarafından alkışlarla açıldı. 
     Belçika'daki Türk asıllı senatörlerden Fatma Pehlivan'ın, Belçikalı politikacıların, bazı Türk diplomat ve yetkililerin de hazır bulunduğu törende, bölgedeki Türk çocuklarının folklor gösterileri ve şiir sunuları da izlendi. 
     Tören sırasında en duygulu anları yaşayan ve ''gururlu'' ifadelerle gülümseyenlerin, 30-40 yıl önce bu bölgeye gelerek maden ocaklarında, çok ağır koşullarda çalışmış kişiler arasında hayatta kalabilmiş bazı yaşlı Türkler olduğu gözlemlendi. 
     Liberal Parti üyesi Marcel Leven'in başkanlık yaptığı Vise Belediye Meclisi'nde, Sosyalist Parti'den Ernur Çolak isimli bir Türk de bulunuyor. Belediye Meclisi'nin muhalefet kanadında yer alan Çolak, Atatürk Caddesi'ne ilişkin ''gurur verici'' kararın ''oybirliğiyle'' alındığını, bunun Atatürk'e ve Türklere bir minnet ifadesi olduğunu söyledi. 
     





</TEXT>
</DOC>
