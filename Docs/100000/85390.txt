<DOC>
<DOCNO> 85390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/spor/spo05.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayfun sürprizi 
</HEADLINE>
<TEXT>

Teknik Direktör Şenol Güneş, Dünya Kupası finallerine katılacak 23 kişilik listeyi FIFA’ya verdi. Metin Aktaş, Cihan ve Serhat ile birlikte kadroda yer almayan Real Sociedad’lı futbolcu karara tepki gösterdi 
     MEHMET DEMİRCAN 

     Üç saatlik toplantı 
     A Milli Takım’ın Dünya Kupası finallerine katılacak 23 kişilik kadrosu dün açıklandı. Teknik Direktör Şenol Güneş’in, yardımcıları Ünal Karaman, Mehmet Kulaksızoğlu, menajer Can Çobanoğlu ile yaptığı ve yaklaşık üç saat süren toplantı sonrası Tayfun, Metin Aktaş, Cihan ve Serhat kadrodan çıkarıldı. Real Sociedadlı Tayfun’un kadroya alınmayışı sürpriz olarak değerlendirildi. 
     
     "Haksızlığa uğradım" 
     METİN Aktaş, Cihan ve Serhat’ın takımla kalıp çalışmalara katılacağı belirtilirken karara sinirlenen Tayfun geri döneceğini açıkladı. Tayfun, "Şenol Güneş’in seçtiği 23 kişilik kadro aslanlar gibi bir takım. Dünya Kupası’nda forma giymek en büyük hayalimdi. Ancak bu kararı hiç beklemiyordum. Bir türlü kabul edemiyorum. Haksızlığa uğradığıma inanıyorum" dedi. 
     
     "Kimseden korkmuyorum" 
     TECRÜBELİ futbolcu karara çok kızdığını da söyleyerek, "Benim futbol kariyerim ortada. İspanya Ligi’nde ve milli takımda yaptıklarım da belli" diye konuştu. Kafileyi kızgınlığı nedeniyle terketmediğini vurgulayan Tayfun, "Benim karakterim böyle. O yüzden Türkiye’ye dönme kararı aldım. Kimseden korkmuyorum. Kimseden de kaçmıyorum" ifadelerini kullandı. 
     

</TEXT>
</DOC>
