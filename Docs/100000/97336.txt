<DOC>
<DOCNO> 97336 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sonspo15.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Niyazi resmen Beşiktaşlı... 
</HEADLINE>
<TEXT>

     Yeni sezonda şampiyonluğu hedefleyen Beşiktaş, Ankaragücü'nden transfer ettiği Niyaz Güney ile sözleşme imzaladı. 
     Akaretler'deki kulüp binasında gerçekleştirilen törende Niyazi, kendisini 2 yıllığına siyah-beyazlı renklere bağlayan imzayı attı. 
     İmza töreninde konuşan Beşiktaş Yönetim Kurulu Üyesi Haşmet Bedii Kürüm, Niyazi'nin de Beşiktaş'a gelmek istediğini anımsatarak, ''Kendisi, zaten bizde oynamak istiyordu. Biz de bu oyuncuyu transfer ettik'' dedi. 
     Beşiktaş'ın yeni transferi Niyazi ise siyah-beyazlı kulüple anlaştığı için çok mutlu olduğunu belirterek, ''Beşiktaş'a transferim üç ay öncesinden gündeme gelmişti. Bu transferin gerçekleşmesi için 3 aydır bekliyordum. Çocukluğumdan beri tuttuğum takıma geldiğim için mutluyum'' diye konuştu. 
     Niyazi, Beşiktaş'a transfer olmasından dolayı büyük heyecan yaşadığını da kaydederek, şöyle dedi 
     ''İnsanın hedeflerine ulaşması güzel bir şey. Beşiktaş forması altında elimden geleni yapacağım. Takımda büyük bir rekabet yaşanacak. Bu rekabet Beşiktaş için yapılacak. Kendime güveniyorum. Şampiyonluk için de favori biziz. Beşiktaş'taki ilk hedefim ise kalıcı olmak.'' Niyazi'nin, yarın sabah İsviçre'ye giderek siyah-beyazlı ekibin hazırlık kampına dahil olacağı öğrenildi. 
     
     ORTA SAHAYA YABANCI TAKVİYESİ 

     Beşiktaş, orta sahasını güçlendirmek için bir yabancı oyuncu transferi planlıyor. 
     Yönetim Kurulu Üyesi Haşmet Bedii Kürüm, orta sahayı güçlendirmek için yabancı oyuncu transfer etmeyi düşündüklerini belirterek, ''Orta sahaya bir yabancı oyuncu alacağız. Conceiçao'nun durumu da bu hafta içinde belli olacak. Bu oyuncunun transferi gerçekleşmediği taktirde, alınacak futbolcuyu teknik heyetimiz belirleyecek'' diye konuştu. 
     





</TEXT>
</DOC>
