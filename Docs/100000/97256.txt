<DOC>
<DOCNO> 97256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/yazar/ozyurek.html </URL>
<DATE> 2002/07/22/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Nereden buldun tartışması 
</HEADLINE>
<TEXT>

     TOBB Başkanı Hisarcıklıoğlu seçim telaşı içinde nereden buldun yasasında değişiklik yapılamayacağı ve bu durumda daha önce ertelenmiş olan 4369 sayılı yasanın 2003 başında otomatik olarak yürürlüğe gireceğinden korktuklarını söyledi. İş dünyası adına korkularını açıklayan Hisarcıklıoğlu yeni düzenleme yapılmadığı takdirde "Yabancı sermaye gelsin diye çırpındığımız bir dönemde içeride kalmış yerli sermaye de yurtdışına kaçar" demektedir. 
     22 Temmuz 1998 gün ve 4369 sayılı yasa, kamuoyunun geniş desteği ile kabul edilmiştir. Ancak vergi sisteminde önemli değişiklikler yapan yasaya, yürürlüğe girmeden iş dünyasından tepkiler gelmeye başladı. Vergisi ödenmeyen kazançlar için nereden buldun sorusunun sorulacağı, bu korku ile sermayenin dışarı kaçacağı iddia edilmeye başlandı. 
     Bu tepkiler üzerine 1.1.2000 gün ve 4444 sayılı kanunla 4369 sayılı kanunun başlıca hükümleri 2003 yılı başına ertelendi. Üç yıla yakın sürede gerekli düzenlemeler yapılmadığı için iş dünyasının korktuğu başına geldi. Seçim sürecine giren yeni yasa çıkma şansı kalmadığı için nereden buldun diye tanımlanan yasa 2003 başında yürürlüğe girecek. 
     İş dünyası ile maliyeciler yapılacak değişikliklerle ilgili uzun toplantılar yapmışlar ve belli uzlaşmalara varmışlardı. Ancak erken seçim süreci nedeniyle değişiklik yapma şansı kalmadı. İş dünyası özellikle yasada yer alan "gelir, bir gerçek kişinin bir takvim yılı içinde elde ettiği, tasarruf veya harcamasına kaynak teşkil eden her türlü kazanç ve iratların safi tutarıdır" şeklindeki gelir tanımının değiştirilerek eski tanıma dönülmesini istiyor. 
     4369 sayılı yasadaki düzenlemeler ve Vergi Usul Kanunu’nun 30 7 maddesindeki hüküm yürürlükte olduğu takdirde servetlerin kaynağını sorma olanağı doğmaktadır. Kuşkusuz, meşru yollardan para kazanan ve vergisini ödeyenlerin çekinmesi için bir neden yoktur. Ekonomideki kayıt dışılığın yaygınlığı birden bire nerden buldun dönemine geçilmesinde zorluklar yaratmaktadır. Onun içindir ki 4369 sayılı yasa ile geçmişte elde edilen servetlerin sisteme sokulması halinde hesap sorulmaması öngörülmüştü. 
     
Bazılarına sorulabilir      3 Kasım’da yapılması düşünülen erken seçimde yeniden oluşacak TBMM uygun görürse, 2003 yılının Şubat - Mart aylarında vergi kanunları ele alınabilir. Doğaldır ki, yeni yasanın çıkacağı iki - üç aylık dönemde bazı mükellefler nereden buldun sorusuna muhatap olabilirler. 
     Erken seçim IMF’ye verilen niyet mektuplarında ve Bakanlar Kurulu’nca vergi stratejisinde öngörülen düzenlemeleri de olanaksız kılmaktadır. Enflasyon muhasebesinin uygulamaya konulması, temettüler üzerindeki vergi yükünün 65’lerden 50’ye çekilmesi gibi düzenlemeler de yeni oluşacak TBMM’ye kalmaktadır. 
     Bu satırları okuyanların akıllarına vergi düzenlemelerinin sadece iş dünyasını ilgilendirdiği, çalışanların yürürlükteki vergi sisteminden şikayetleri olmadığı gibi bir izlenim doğabilir. Toplam Gelir Vergisi’nin 42’sini, 65’e ulaşan vasıtalı vergilerin büyük bölümünü ödeyen emek dünyası ne yazıktır ki mevcut hükümet ve parlamentoya sesini duyuramamaktadır. 
     
     







Popper’in son kitabı 


"A" 


AKP ve HADEP’i diğerleri büyüttü 


Yine aynı konular... 


Yeni Oluşum’un neresi yeni 


Nereden buldun tartışması 


Hortumcular adına heykel 


Başka yarın yok 


Travma sahillerinde bekliyorum 


Derviş zor bir seçimle karşı karşıya 


Para kazanamayan bankaya kimse sermaye koymaz 


</TEXT>
</DOC>
