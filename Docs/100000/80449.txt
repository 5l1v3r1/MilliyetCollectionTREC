<DOC>
<DOCNO> 80449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/ekonomi/eko06a.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel sektöre 6 milyar dolar destek 
</HEADLINE>
<TEXT>

     HARUN GÜREK Ankara 

     Krizin özel şirketler üzerindeki etkisini ortadan kaldırmak, yabancıların eline geçmesini önlemek, şirketleri yeniden yapılandırarak ekonomide kalıcı büyümeyi sağlamak için Dünya Bankası’ndan 6 milyar dolar kredi alınıyor. 
     Ekonomi yönetimi, Türkiye’dekine benzer programlar uygulayan ülkelerin tümünde enflasyonun düşmesine karşın, ekonominin uzun süreli ciddi bir büyüme sorunuyla karşı karşıya kaldığını dikkate alarak çözüm arayışına yöneldi. 
     Devlet Bakanı Kemal Derviş’in başkanlığında yapılan çalışmalarda, büyümeye geçebilmesi için, programın özel sektör üzerine getirdiği yükün telafi edilmesi ve intibak maliyetinin karşılanması gerektiği sonucuna varıldı. Şubattan itibaren IMF ve Dünya Bankası ile görüşmelere başlandı. Önce IMF, ardından kredi sağlaması için Dünya Bankası ikna edildi. 
     
     Kalıcı büyüme yolu 
     Krediyi ülke yardım stratejisi CAS programı kapsamında vermeyi kabul eden Dünya Bankası’nın, 2003 - 2006 arasında kullanılmak üzere Türkiye’ye 6 milyar dolar tahsis etmesi bekleniyor. Hazine garantisi ile sağlanacak kredinin bankalar kanalıyla özel sektöre altı - yedi yıl vadeyle düşük faizli yatırım kredisi olarak kullandırılması planlanıyor. Kredi diliminin 10 milyar dolara kadar çıkabileceği belirtildi 
     Bu çalışmanın "İstanbul Yaklaşımı" dışında olduğunu belirten Hazine ve Dünya Bankası yetkilileri, şunları söyledi "Bundan sonra verimli çalışmayan şirketlerin yaşama sansı az. Bu durumda özel sektörün de yeniden yapılanması lazım. Şirketlere bir günde yeni döneme intibak et’ diyemeyiz. O zaman ya yabancılar gelip bu şirketleri alacak ya da siz bir kaynak yaratıp, yeni döneme hazırlayacaksınız Ekonominin büyümeye geçmesi, enflasyondaki düşüşün kalıcı bir biçimde sağlanması için bu gerekli." 
     



 EKONOMİ 




















</TEXT>
</DOC>
