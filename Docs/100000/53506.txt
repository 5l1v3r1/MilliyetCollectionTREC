<DOC>
<DOCNO> 53506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/siyaset/siy04.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Referanduma gerek kalmadı 
</HEADLINE>
<TEXT>

     ANKARA Milliyet 

     Anayasa’nın 86. maddesini değiştirerek milletvekillerinin ödenek ve yolluklarından sonra emekliliklerinin de yasayla düzenlenmesini öngören yasa önerisi dün TBMM Genel Kurulu’nda kabul edildi. Böylece büyük tartışmalara yol açan sorun çözüldü ve referanduma gidilmesine gerek kalmadı. 
     Anayasa değişikliği Cumhurbaşkanı Ahmet Necdet Sezer tarafından onaylanıp yürürlüğe girerse hangi sosyal kuruma bağlı olurlarsa olsunlar milletvekilleri Emekli Sandığı ile ilişkilendirilecekler. Milletvekilliği sona erenlerin istekleri durumunda Emekli Sandığı ile ilgileri sürecek. 
     Önerinin, birinci maddesinin oylamasına katılan 475 milletvekilinden 457’si kabul, 11’i ret, 4’ü çekimser oy verdi. Önerinin tümü üzerinde yapılan oylamada da 434 kabul, 11 ret oyu çıktı. 
     
     Zarfı düşürdü 
     MUSTAFA İSTEMİ 

     Başbakan Bülent Ecevit, Anayasa değişikliği oylaması sırasında oy zarfını sandığın dışına attı. Ecevit’in sandığın yanına gelerek oyunu atmak istediği sırada zarfı sandığın dışına doğru indirdiği ve bıraktığı görüldü. Ecevit oy zarfını yanlışlıkla yere attığını fark etti ve kimseye fırsat vermeden yere eğilip oy zarfını tekrar sandığa bıraktı. 
     



 SİYASET 












</TEXT>
</DOC>
