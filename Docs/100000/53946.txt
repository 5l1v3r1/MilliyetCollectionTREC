<DOC>
<DOCNO> 53946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/sontur12.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğretmenler Günü'nde "Melek" öğretmenin dramı... 
</HEADLINE>
<TEXT>

     Lenf kanseri olan, 7 ay önce de omuriliklerinde kıkırdak kopması meydana gelen Antalya Anadolu Teknik Lisesi Edebiyat Öğretmeni Melek Erdal, şimdi de kefil olduğu öğrencisi yüzünden zor günler yaşıyor. 
     Milli Eğitim Bakanlığı, öğretmenlerini kefil ederek, yurtdışında doktora yapmak için burs alan ve bir daha Türkiye'ye dönmeyen bir öğrencisinin, faizleriyle birlikte 200 milyar lirayı bulan tüm borçlarını, Antalya Anadolu Teknik Lisesi'nin 3 öğretmenine ödetmek istiyor. 
     
     Ay tutulması şansızlığı 
     Doğduğu gün ''ay tutulması olduğu için'', aile büyüklerinin geleneksel inanışlarına göre, ''Bu kız çok şanssız'' olacak dedikleri ve Bolu Öğretmen Okulu ve Ankara Yüksek Öğretmen Okulu'ndan mezun olan Melek Öğretmen, mesleğinin ilk yıllarında bir meslektaşına aşık olduğunu, uzun süre aşk yaşadıkları meslektaşının evli ve 2 çocuklu olduğunu öğrenmesi üzerine yıkıldığını, ancak kendini mesleğine adadığını anlattı. 
     Başından geçen bu ''hüzünlü aşk öyküsü''nden sonra evlenmemeye karar verdiğini ve çeşitli illerde öğretmenlik yaptığını söyleyen Melek Öğretmen, öğrencileri arasında eski devlet bakanlarından Abdullah Gül'ün de bulunduğunu belirtti. Melek Erdal, Yüksek Öğretmen Okulu'nda iken, Devlet Bakanı Fikret Ünlü ile dönem, eşi Ülker Ünlü ile de sınıfı arkadaşı olduğunu belirtti. 
     Melek Öğretmen, 3-4 yıl kadar önce lenf kanserine yakalandığını, ancak mesleğini bırakmadığını belirten, 7 ay önce de okul bahçesini ağaçlandırırken omuriliğinde ''kıkırdak kopması'' meydana geldiğini, bu yüzden 4-5 ay tekerlekli sandalyeye mahkum olduktan sonra şimdi koltuk değnekleriyle gezebildiğini söyledi. 
     
     Başarılı öğrenciye kefil olunca... 
     İyileşir iyileşmez mesleğine döneceğini vurgulayan Melek Öğretmen, bir öğrencisine kefil olması yüzünden başına gelenleri ise şöyle anlattı 
     ''Okulumuza daha çok, Antalya'nın gecekondu mahallerinde yaşayan ailelerin öğrencileri gelir. Çok başarılı olan öğrencilerimden, adını söylemek istemediğim birisi, 1990-1991 yılında İstanbul Üniversitesi Fen Edebiyat Fakültesi Matematik Bölümü'nü kazandı. Çok zeki ve çalışkan olan bu öğrenci, üniversiteyi de başarıyla tamamladı. 
     Öğrencim, daha sonra Bolu İzzet Baysal Üniversitesi adına ABD'de doktora ve master yapmak üzere burs kazandı. Bu öğrenciye burs alabilmesi için ben ve aile huzurlarının bozulmaması için adlarını açıklamayacağım okul idarecisi olan 2 arkadaşımla birlikte kefil olduk. Ancak ABD'ye giden bu öğrencimden bir daha haber alamadık. 
     Geçtiğimiz günlerde de Milli Eğitim Bakanlığı Yüksek Öğretim Genel Müdürlüğü, Maliye Bakanlığı aracılığıyla, ABD'de burslu olarak doktora yapan öğrencinin eğitim masrafı olan 200 milyar lirayı bizden istedi.'' 
     
     Gülüp geçiyor... 
     Kendisinin maaşından başka hiçbir şeyi olmadığı ve yalnız yaşadığı için bu borca ''gülüp geçtiğini'' söyleyen Melek Öğretmen şöyle devam etti 
     ''Okulumuzda genellikle, gecekondu ve köy kökenli öğrenciler öğrenim görüyor. Bütün öğretmenlerimiz, öğrencilerimizin yardımına koşar. Onları en iyi şekilde eğitmeye ve yardımcı olmaya çalışır. 
     Okulumuzdan mezun olan bu öğrencimiz, gittiği ABD'den dönmedi. Sanırım çocuklarımızı yeteri kadar yurtsever yetiştiremiyoruz. Yurtdışında eğitim konusunda bir sistem hatası var. Ben yalnız yaşayan bir öğretmenim. Maaşımdan başka bir gelirim de yok. 65 milyar lirayı benden nasıl alacaklar bilmiyorum. Bu öğrencimize kefil olan diğer öğretmenlerimizin de ekonomik durumları iyi değil. Bu borç yüzünden arkadaşlarımdan birinin de yuvası dağılma noktasında.'' 
     






</TEXT>
</DOC>
