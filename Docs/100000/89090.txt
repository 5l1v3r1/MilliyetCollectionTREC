<DOC>
<DOCNO> 89090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/ekonomi/eko03.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yurdal istifayı düşünüyor 
</HEADLINE>
<TEXT>

Telekominikasyon Kurulu Başkanı Fatih Mehmet Yurdal’ın sağlığıyla ilgili gerekçeleri öne sürerek istifa edeceği öğrenildi 
     ANKARA Milliyet 

     Telekomünikasyon Kurulu TK Başkanı Fatih Mehmet Yurdal görevinden ayrılması bekleniyor. Avrupa Radyokomünikasyon Ofisi’ne ERO Uzmanlar Komitesi’ne seçilen Yurdal, bu nedenle ayrılmayı düşündüğünü bildirdi. 
     Telekom’un özelleştirilmesini öngören yasayla sektörün düzenlenmesi amacıyla 1999’da TK’nın başına getirilen Yurdal, daha önce kalp ameliyatı olmuştu. Telekom kulislerinde, 2.5 yıldır TK Başkanlığı’nı sürdüren Yurdal’ın, Ulaştırma Bakanı Oktay Vural’ın kendi ekibiyle çalışma stratejisi nedeniyle, sağlık durumunu gerekçe göstererek ayrılmaya karar verdiği konuşuluyor. 
     
     İddialar doğru değil’ 
     İddiaların doğru olmadığını belirten Yurdal, Türkiye’nin 9 yıldır Avrupa’da telekom politikalarını belirleyen Avrupa Posta ve Telekomünikasyon Birliği bünyesindeki ERO’ya seçilmek için mücadele ettiğini vurgulayarak, şunları söyledi "Geçen yıl 30 ülke arasında Türkiye birinci olarak ERO’nun yönetim organı niteliğindeki uzmanlar grubuna seçildi. 1 Mart 2002’ye kadar bu göreve başlamam gerekiyordu, ancak Telekomünikasyon Kurulu üyelerinin atamalarının uzaması nedeniyle, Kurul’u bırakıp gitmem de doğru olmazdı. Şimdi atamalar yapılıyor. Bu durumda gidebilirim diye düşünüyorum. Sayın Bakan’la da konuyu görüştüm. Bakan da olumlu yaklaştı. Türkiye’nin çıkarları açısından önemli bir görev." 
     Avrupa’da radyo ve televizyon frekans planlamasını yapan, ara bağlantı ve roaming kurallarını belirleyen kuruluşta önümüzdeki yıl başkan yardımcılığına ardından, başkanlığa getirilmesi beklenen Yurdal, bakanla aralarında hiçbir sorun olmadığını da belirterek, "Aramız çok iyi" dedi. 
     
     
     



 EKONOMİ 






















</TEXT>
</DOC>
