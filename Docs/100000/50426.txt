<DOC>
<DOCNO> 50426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/son/sontur09.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Türkiye Kıbrıs'ta bir oldu bittiye rıza göstermeyecektir" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye'nin Kıbrıs'ta bir oldu bittiye rıza göstermeyeceğini herkesin çok iyi bilmek ve hesabını buna göre yapmak durumunda olduğunu bildirdi. 
     Bahçeli, Kızılcahamam Patalya Oteli'nde Merkez Yürütme Kurulu MYK ve milletvekilleriyle yapılacak toplantı öncesinde açıklamalarda bulundu. 
     Bahçeli, Türkiye'nin yıllardır terörle mücadele ettiğini, bu konuda dost ve müttefik ülkelerden gerekli anlayışı göremediğini belirtti. 
     Bugün bir çok terörist örgütün bazı Avrupa ülkelerini mesken tuttuğunun acı bir gerçek olarak gözler önüne serildiğini ifade eden Bahçeli, şöyle konuştu 
     ''Karşımızda Türk milleti ve Devletinin her türlü değerine ve zenginliğine saldıran bölücü ve yıkıcı terör örgütlerini mücadele kapsamına almakta zorluk çeken gelişip serpilmelerinde rol oynadıkları terör canavarının gölgesinden endişe eden bir Avrupa yönetimi bulunmaktadır. Maalesef PKK ve DHKP-C gibi kanlı eylemlerin sahipleri olan terör örgütleri konusunda daha hala karar vermekte zorlanmaktadırlar. 
     Türkiye'nin tabi olarak böyle bir anlayışı ve yaklaşımı kabul etmesi de anlaması da mümkün değildir. Bugün başta Avrupa Birliği AB 
     yönetimi olmak üzere Batı dünyası terörizmle mücadelede büyük bir tutarlılık ve samimiyet sınavından geçmektedir. Bu sınav aynı zamanda Türkiye'yi ne kadar dost ve müttefik algıladıklarının bir göstergesi olacaktır.'' AB yönetimin Türkiye'ye karşı sürekli ön şart üretmeyi ve konjöktüre bağlı olarak ta bunların bir kısmını ön plana çıkarmayı alışkanlık haline getirdiğine dikkati çeken Bahçeli, ''Dün bölücü örgüt başının durumunu, bugün Kıbrıs sorunun çözümünü ön şart olarak gündeme getirenlerin iyi niyetli ve objektif bir tutumdan çok uzak olduğu anlaşılmaktadır. Kıbrıs sorunun adil ve kalıcı bir çözüm bulmak için gayret göstermek yerine Güney Kıbrıs Rum Kesimi'nin yangından kaçırılır gibi Birliğe tam üye yapılmak istenmesini başka türlü izah etmek imkansızdır. Ancak, Türkiye'nin Kıbrıs'ta bir oldu bittiye rıza göstermeyeceğini herkes çok iyi bilmek ve hesabını buna göre yapmak durumundadır'' diye konuştu. Devlet Bahçeli, benzer şekilde NATO'nun yarım yüzyıldır maddi ve manevi yükünü taşımış bir ülke olarak Türkiye'ye uygulanmak istenen muamelenin, vefasızlığın ötesinde art niyetli bir bakış açısının varlığını teyit ettiğini kaydetti. Bahçeli, ''NATO'nun imkanlarının kullanılacak olmasının yanı sıra tanımlanan 16 sorunlu bölgeden 13'ünün Türkiye'nin çevresinde yer aldığı düşünüldüğünde Avrupa Güvenlik ve Savunma Kimliği çerçevesinde izlenen stratejinin anlaşılması giderek daha çok zorlaşmaktadır'' dedi. 
     






</TEXT>
</DOC>
