<DOC>
<DOCNO> 57525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur07.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da kar ve buzlanmadan dolayı 40 hasarlı kaza oldu 
</HEADLINE>
<TEXT>

     Ramazan Bayramı'nın ilk günü, Başkent'te etkili olan kar yağışı ve buzlanma nedeniyle sabah saatlerinde 40 hasarlı trafik kazası meydana geldi, çok sayıda araç yolda kaldı. 
     Trafik Denetleme Şube Müdürlüğü yetkilileri, gece hava sıcaklığının sıfırın altında 10 dereceye kadar düştüğü Başkent'te, sürekli kar yağışı ve yollarda araç trafiğinin yoğun olmaması nedeniyle buzlanma oluştuğunu belirterek, buzlanma nedeniyle sabah saatlerinde 40 civarında hasarlı trafik kazasının meydana geldiğini bildirdiler. 
     Sürücülerin dikkatli olmalarını ve zincir takmalarını isteyen yetkililer, büyükşehir belediyesi tuzlama ekiplerinin yetersiz kaldığını ifade ettiler. 
     Büyükşehir Belediyesi yetkilileri ise, sabah saatlerinde tuzlama çalışmalarına başladıklarını, tüm ana caddeler ile Konya, Eskişehir, Esenboğa ve İstanbul yollarında çalışmalara devam ettiklerini söylediler. 
     Devlet Meteoroloji İşleri Genel Müdürlüğü'nden alınan bilgiye, Başkent'te kar yağışı, bayram tatili boyunca etkisini sürdürecek. 
     Ankara'da kar yağışının bugün devam edeceği, hava sıcaklığının en yüksek 3, en düşük ise -8 derece olacağı kaydedildi. Bayramın ikinci günü olan yarın, karla karışık yağmur beklendiği, hava sıcaklığının en yüksek 10, en düşük ise sıfır derece olacağı belirtildi. Bayramın son gününde de kar yağışı beklendiği ve hava sıcaklığının en yüksek 5, en düşük ise -2 derece olacağı ifade edildi. 
     






</TEXT>
</DOC>
