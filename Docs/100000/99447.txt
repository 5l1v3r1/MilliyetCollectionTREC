<DOC>
<DOCNO> 99447 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sontur02.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve AB Uyum Yasa teklifi komisyondan geçti... Yasada neler var 
</HEADLINE>
<TEXT>

     Adalet Komisyonu'nda kabul edilen AB uyum yasa teklifi, savaş ve çok yakın savaş tehdidi halleri dışında terör suçları da dahil idam cezasını kaldırıyor. 
     İdam cezaları müebbet ağır hapise dönüştürülen terör suçluları ceza indirimlerinden ve şartla salıvermeye ilişkin hükümlerden yararlanamayacaklar. Bunlar hakkında müebbet ağır hapis cezası ölünceye kadar devam edecek. 
     Türklüğü, Cumhuriyeti, hükümeti, TBMM'yi, bakanlıkları, güvenlik güçlerini ve adliyeyi sadece eleştirmek maksadıyla yapılan yazılı, sözlü ve görüntülü yayınlar cezayı gerektirmeyecek. 
     Teklifin, Vakıflar Kanunu'nda değişlik yapan maddesine göre, Cemaat vakıfları Bakanlar Kurulu'nun izniyle ihtiyaçlarını karşılamak üzere taşınmaz mal edinebilecekler, bu malları üzerinde tasarrufta bulunabilecekler. Bu vakıfların tasarrufu altında bulunan taşınmaz mallar, düzenlemenin yürürlüğünden itibaren 6 ay içinde başvurulması halinde vakıf adına tescil olunacak. 
     Toplantı ve Gösteri Yürüyüşleri Kanunu'nda yapılması öngörülen değişiklikle de yabancıların Türkiye'deki bir toplantıya katılımı, afiş asma, hitap etme durumlarında izin usulü kaldırılarak, bildirim usulü getiriliyor. Yasada öngörülen 72 saatlik bildirim süresi de 48 saate indiriliyor. 
     Teklifle Hukuk Usulü Muhakemeleri Kanunu'na HUMK ilave edilen bir madde ile Avrupa İnsan Hakları Mahkemesi'nin verdiği kararlarda, yargı kararının tazminatla giderilemeyecek sonuçlar doğurduğu anlaşılırsa AİHM kararının kesinleştiği tarihten itibaren 1 yıl içinde Yargıtay Birinci Başkanlığı'ndan yargılamanın yenilenmesinin istenmesine imkan sağlanıyor. Bu istem Yargıtay Hukuk Genel Kurulu'nda ele alınacak. 
     Teklifte, buna paralel olarak CMUK'ta da bazı değişiklikler öngörülüyor. 
     Radyo ve Televizyonların Kuruluş ve Yayınları Hakkında Kanun'da yapılan değişiklikle Türk vatandaşlarının günlük yaşamlarında geleneksel olarak kullandıkları farklı dil ve lehçelerde de yayın yapılabilmesine olanak sağlanıyor. Bu yayınlar, "Cumhuriyet'in Anayasa'da belirtilen temel niteliklerine, devletin ülkesi ve milletiyle bölünmez bütünlüğüne aykırı" olamayacak. 
     Bu yasada yapılması öngörülen bir başka değişiklikle de yayınların "şiddet kullanımını özendirici veya ırkçı nefret duygularını kışkırtıcı nitelikte" olamayacağı hükme bağlanıyor. 
     Basın Kanunu'nda yapılan değişikliklerle de bazı durumlarda öngörülen hapis cezaları kaldırılarak, bunun yerine 10-100 milyar arasında değişen ağır para cezaları öngörülüyor. 
     Teklifle Yabancı Dil Eğitimi ve Öğretimi Kanunu'nun adını "Yabancı Dil Eğitimi ve Öğretimi ile Türk Vatandaşlarının Farklı Dil ve Lehçelerinin Öğrenilmesi Hakkında Kanun" şeklinde değiştiriliyor. Buna göre, Türk vatandaşlarının günlük yaşamlarında geleneksel olarak kullandıkları farklı dil ve lehçelerin öğrenilmesi için Özel Öğretim Kurumları Kanunu hükümlerine tabi olmak üzere özel kurslar açılabileceği hükme bağlanıyor. 
     Bu kurslar Cumhuriyet'in temel niteliklerine, devletin ülkesi ve milletiyle bölünmez bütünlüğüne aykırı olamayacak. 
     Polis Vazife ve Salahiyet Kanunu'nda yapılan değişikliklerle de ilgili mevzuat AB müktesebatına uyumlu hale getiriliyor. 
     Belli bir mesleğe mensup kamu görevlilerinin dernek kurmasına ilişkin sınırlamalar da kaldırılıyor. 
     Kamu yararına çalışan derneklerin Maliye Bakanlığınca denetlenmesine ilişkin hüküm, öğrencilere derneklerle ilgili yürürlükte olan yasaklar, serbest bölgelerin kuruluşundan itibaren 10 yıl süreyle grev ve lokavt yapılamayacağına ilişkin hükümler yürürlükten kaldırılıyor. 
     Teklife göre, AİHM kararlarına yeniden yargılama yolu açılmasına ilişkin hükümler kanunun yayımından bir yıl sonra yürürlüğe girecek. Teklifte yer alan geçici maddeyle de yeniden yargılamaya ilişkin hükümlerin geçmişe dönük uygulanması da engelleniyor. Bu hüküm, yasa yürürlüğe girdikten bir yıl sonra AİHM'e yapılacak başvurulara ilişkin kararlar için geçerli olacak. 
     





</TEXT>
</DOC>
