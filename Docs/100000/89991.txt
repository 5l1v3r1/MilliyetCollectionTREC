<DOC>
<DOCNO> 89991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/yazar/altan.html </URL>
<DATE> 2002/06/15/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Ulusal hamaset ve mistik cinsellik... 
</HEADLINE>
<TEXT>

     Bizim Milli Takım'ın Dünya Kupası karşılaşmalarında 2. tura yükselmesi, yüksek dozda bir coşku gösterisinin doğal doruklarını da aşan, ulusal bir sevinç çıldırmasıyla kutlandı. 
     Radyolar, televizyonlar, gazetelerin yıldırım baskıları ve dün de tüm basında birinci sayfalar silme futbol zaferiyle bayraklaşan tek bir yanardağa dönüştü. 
     Fransa'yı deviren Senegal'de de zafer, bilmiyorum bizimkine benzer bir cinnetle mi kutlandı 
     
     Televizyonlardan, Taksim'de çığ gibi büyüyüp giden binlerce gencin, ortak bir mutluluk sar'ası içindeki hamasi slogan salvolarını izlerken yüreğimin duygu kuşları binbir düşüncenin labirentinde tüy dökmeye başladı. 
     Genç kuşaklarda ne kadar yoğun, evrensel bir başarı açlığı birikmişti... Gerçekte yüzlerce yılın açlığıydı bu ve hemen hamaset sloganlarında tatmine yöneliyordu 
     - Avrupa Avrupa, duy sesimizi türünden... 
     
     40 yıl önce uzaya ilk giden insan bir Türk olsaydı kazara... 
     32 yıl önce Ay'da yürüyen ilk insan da bir Türk olsaydı... 
     Son yüzyılda Türkiye'nin de, tıpkı Almanya gibi, çeşitli dallarda toplam 42 Nobel ödülü bulunsaydı.... 
     Dünya Kupası maçlarında 2. tura yükselme zaferi, tüm basında ilk sayfaları yine silme kaplar mıydı 
     
     Psiko - sosyolojik açıdan halimiz biraz tuhaf, ama ne yapalım ki, gerçek böyle... 
     Zafer naralarının füzelendiği Taksim Meydanı'ndaki binlerce genç, torunlarım yaşındaydı. 
     Ve besbelli ki, hem genellikle mesleksiz, hem de kendi anadillerinin "yazı" boyutundan kopuktular... 
     Ve yine besbelli ki, ekonomik bir güvenceden de yoksundular. 
     
     Bir an için böylesi coşkulu genç bir potansiyelin ekonomi, hukuk ve tarih bilinciyle beyinsel bir kalite düzeyinde, evrensel bir meslek sahibi olduğunu hayal ettim... 
     Gazetelerin toplam tirajı 3.5 - 4 milyon yerine, 30 - 35 milyon yılda adam başına ortalama kitaba ödenen para, 2 dolar olma yerine 500 dolar... 
     Kim istemezdi ki, böyle bir Türkiye tomografisini... 
     
     Dünkü Radikal'in iç sayfalarında, 5 sütun üstüne atılmış bir başlık vardı 
     "Aça para yok, silaha çok." 
     Alt başlık da şöyleydi 
     "Milyonlarca insan açlıktan kırılırken, beş Batı ülkesi geçen yıl silahlanmak için 839 milyar dolar verdi. SIPRI'nın 2001 silahlanma raporuna göre, 8.9 milyar dolar harcayan Türkiye 14. sırada." 
     Silah dış alımlarında ise Türkiye 4. sıradaydı. 
     
     Hamaset hipnozlarının kökenleri çok eskilerdedir bizde... 
     1866 Girit başkaldırısı sırasında da, İstanbul'daki gençler şimdi vilayet olan, Sadaret binasının önünde toplanmışlar, koro halinde bağırıyorlardı 
     - Girit bizim canımız, feda olsun kanımız... 
     Sadrazam Ali Paşa, toplumsal hamaset hipnozlarından kendisine politik avantalar çıkartma hesaplarının çok üstünde, gerçek ve çağdaş bir devlet adamıydı. Zekası ise nükte şimşekleriyle nakışlanmış bir deha gergefiydi. 
     "Girit bizim canımız, feda olsun" kanımız diye, duygusal bir hamaset fırtınası yaratmaya kalkan gençleri hemen o anda askere almaya kalkmıştı. Ve hamaset korosu usulca dağılıvermişti. 
     
     Enver Paşa ise, gençliğin hamaset hipnozunu, II. Wilhelm'in Orta Asya'ya dönük stratejisi doğrultusunda Galiçya'da, Yemen'de, Sarıkamış'ta 2 milyon genç ölüye dönüştürdü ve 4 milyon 200 bin kilometrekarelik bir etkinlik alanının kaybıyla, üstünde 24 yeni devletin birden kurulmasına neden oldu. Okullardaki tarih kitaplarında Sevr - Lozan kıyaslamalarının ön plana çıkarılmasıyla, gözlerden uzak tutuldu bu tarihsel fiyasko... 
     
     Toplumsal hamaset hipnozu yanında, kitapları cami avlularına kadar uzanmış, mistik bir cinsellik edebiyatı vardır bizde, bir de... 
     İşte El - Hac Mustafa Rakım Efendi'nin "Mürşid - i müteehhilin" evlileri irşad kitabından, "Cinsi münasebetin şekli" bölümü 
     "Erkek kadının üstüne çıkar. Ve kadının baldırını kaldırır, iyice oynayıp memelerini sıktıktan sonra zekerini kemal - i keyf ve neşeye erişinceye kadar ferç içine idhal eder. Kadının üste çıkması sıhhi bakımdan mahzurludur. 
     Kitabın bendeki nüshasının arka kapağında, "Hediyesi 2.5 liradır" diye yazıyor. 
     
     Sokrates'in ünlü bir sözü vardır 
     - Kendi kendini tanı... 
     "Yazı" birikiminden kopuk, şifahi bir sanallık ve demagoji içinde, acaba biz kendi kendimizi ne kadar tanıyoruz 
     Neyse, 2. tura çıktık ya... 
     - Avrupa Avrupa, duy sesimizi... 
     
     







Hukukçuya saygı 


Ulusal hamaset ve mistik cinsellik... 


Barajistan... 


İzgi’nin önerisi 


Bir duayen, Metin Toker için... 


Hadi uyan Metin Abi 


Sınavdan önceki 24 saat .. 


Dikleşmeden dik durmak... 


Bizi birleştiren sadece zafer değildi... 


Bu coşkuya ihtiyacımız vardı... 


Takım ruhu olmayınca 


Dünya Bayındır Sigorta’yı ben batırmışım 


Bankalar zararda ama vergi verecek 


Futbolda genel kurul maçı 2 


</TEXT>
</DOC>
