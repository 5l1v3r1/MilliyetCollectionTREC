<DOC>
<DOCNO> 64833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sonspo18.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü "Psikolojik çöküntü içindeyiz" 
</HEADLINE>
<TEXT>

     Fenerbahçe'nin milli kalecisi Rüştü Reçber, Birinci Süper Lig'in ikinci yarısına Samsunspor'a yenilerek kötü bir başlangıç yaptıklarını belirterek, ''Bu yenilgi bizi yıprattı. Şu an psikolojik bir çöküntü içindeyiz'' dedi. 
     Rüştü, antrenman sonrasında medya mensuplarının sorularını yanıtlarken, Samsun'da alınacak 3 puanın çok şeyleri değiştireceğini bildiklerini, ancak bu yenilgi, ardından İstanbulspor karşısındaki kötü futbol ve Ankaragüacü yenilgisiyle takımın psikolojik çöküntü içine girdiğini söyledi. 
     Rüştü, ''Bu psikolojik çöküntüyü, ben ve tecrübeli arkadaşlarım çözmeye ve moral motivasyonu üst düzeye taşımaya çalışıyoruz. İyi bir ekibiz. Hırsımızı ve mücadelemizi sahaya yansıtırsak, başarıyı elde ederiz'' diye konuştu. 
     Rüştü, lider Galatasaray ile aralarındaki 9 puanlık farkın bir dezavantaj yarattığını, ancak bu durumu düzeltmek ve şampiyon olmanın, kendi ellerinde olduğunu söyledi. 
     Geçen yıl da Fenerbahçe'nin puan farkını açtığını, ardından maç kaybedince rakiplerinin öne geçtiğini hatırlatan Rüştü, şöyle konuştu 
     ''Sezon sonunda ise şampiyon yine biz olduk. 3 puanlık sistemde bu fark önemli değil. Düzeltmek ve şampiyon olmak da bizim elimizde. 
     Bundan sonra maçlarda skora dayalı bir oyun olur, iyi futbol beklenilmez. Yıllardır böyle olmuştur. Biz kazanacak ve rakiplerimizin kaybetmesini bekleyeceğiz.'' Milli kaleci, savunma oyuncuları ile aralarında bir sorun bulunmadığını da ifade ederek, ''Savunmayı takım halinde yapmalıyız. 
     Bunu beceremiyoruz. Tek hatamız takım olamamak. Maç kaybedince ya da kazanınca, bunu kişilere bağlamamak lazım. Sorumlu tüm takımdır'' dedi. 
     Rüştü, takıma fazla yükleme yapılması sonucu sakatlıklar yaşandığı şeklindeki görüşlere katılmadığını da belirterek, normal bir devre arası hazırlık dönemi geçirdiklerini, futbolcuların sakatlanmasının, futbolun içinde bir olay olduğunu söyledi. 
     Fenerbahçeli kaleci, Galatasaray ile 3 hafta sonra oynayacakları maçla ilgili sorulara ise, ''Tüm maçlar 3 puanlık. Önce, bu maçtan önce yapacağımız 2 maçı kazanmalıyız. Galatasaray maçı mutlaka çok önemli. Ama önceki 2 maçı kazanırsak, Galatasaray maçı daha farklı olur'' yanıtını verdi. 
     Rüştü, ''Avrupa'ya gidecek misin '' şeklindeki bir soru üzerine de ''Bunları konuşmanın zamanı değil. Fenerbahçe'de hedeflerimiz var. 
     Önce onları gerçekleştirmeliyiz'' diye konuştu. 
     Fenerbahçe'nin savunma oyuncusu Ümit Özat da her futbolcunun hata yapabileceğini kaydederek, bu hatalarını en aza indirmeye çalıştıklarını söyledi. 
     Futbolun içinde hata olduğunun unutulmaması gerektiğini ifade eden Ümit, ''Futbol kollektif bir oyundur. Bireysel hatalar olabilir, doğaldır. Üçlü savunma oynuyoruz. Rakip sahada fazla adam olursa daha yararlı olur düşüncesiyle ileriye çıkıyoruz. Oyun içinde, o an ne yapmamız gerektiğini düşünüyorsak, onu yapıyoruz'' dedi. 
     






</TEXT>
</DOC>
