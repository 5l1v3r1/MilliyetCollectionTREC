<DOC>
<DOCNO> 85271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/soneko10.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş korkusunu çabuk atlatan İsrailliler Türkiye'de... 
</HEADLINE>
<TEXT>

     İsrail ile Filistin arasındaki çatışmaların ardından tatillerini erteleyen İsrailli turistler, 1.5 ay aradan sonra, yeniden tatile çıkarak deniz yoluyla Türkiye'ye gelmeye başladı. 
     Yaklaşık 1.5 yıl önce özelleştirilen ve Alanyalı iş adamları tarafından satın alınan Alanya Liman İşletmeciliği A.Ş ALİDAŞ Yönetim Kurulu Başkan Yardımcısı Servet Ünlü, ''Bölgedeki sıcak çatışma ortamı sona erince, İsrailli turistler de tatillerine yeniden başladı. 500 yolcu kapasiteli Magic 1 ve IRIS adlı lüks yolcu gemileri, haftada 2-3 kez Alanya Limanı'na sefer düzenliyor'' dedi. 
     Alanya ile KKTC arasındaki deniz ulaşımının da iyiye gittiğini belirten Ünlü, geçen yıl Alanya'ya KKTC de dahil olmak üzere deniz yoluyla 100 bin turist geldiğini, hedeflerinin geçen yılki rakamları yakalamak olduğunu belirtti. 
     Öte yandan, Ortadoğu Antalya Liman İşletmeciliği A.Ş Genel Müdürü Gündüz Yalman da ABD'de 11 Eylül'deki terörist saldırıların ardından, ortaya çıkan sıkıntının deniz sektöründe halen devam ettiğini bildirdi. Saldırıdan önce Antalya Limanı'na 1500-2000 yolcu kapasiteli lüks gemiler geldiğini vurgulayan Yalman, bu gemilerin yeniden gelmesini sağlamak amacıyla yoğun çalışma içine girdiklerini kaydetti. 
     Orta gelirli Avrupalı turistlere yönelik girişimler başlattıklarını da anlatan Yalman, ''Bu nedenle Girit-Limasol-Antalya ve Rodos bağlantılı gemileri bölgeye çekmek için uğraşıyoruz'' dedi. 
     Hedeflerinin, geçen yılki rakamları yakalamak olduğunu bildiren Yalman, şöyle devam etti 
     ''Antalya Limanı'na sefer düzenleyen gemilerin bu sayılarını artırmalarını bekliyoruz. Antalya Limanı cazip liman haline geldi. 
     Hedefimiz 100 gemi bağlantısını gerçekleştirmektir. Bunu da büyük ölçüde sağladık. Geçen yılki rakamları yakalayabilirsek bu bizim için sevindirici olacak.'' Antalya Limanı'nı geçen yıl deniz yoluyla ziyaret eden paralı turist sayısının, 46 bin civarında olduğu belirtildi. 
     





</TEXT>
</DOC>
