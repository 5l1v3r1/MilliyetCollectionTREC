<DOC>
<DOCNO> 86130 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur12.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in hastanedeki arkadaşı 7 yaşındaki böbrek hastası kız... 
</HEADLINE>
<TEXT>

     Başbakan Bülent Ecevit'in tedavi gördüğü Başkent Üniversitesi Hastanesi'nde böbrek nakli ameliyatı olan Esra Ergün adlı 7 yaşındaki çocuk, arkadaşlarıyla oynamayı özlediğini söyledi. 
     Başkent Üniversitesi Hastanesi'nin önünde bekleyen gazetecilerden üç kişi, hastane yetkililerinden izin alarak Ecevit'in tedavi gördüğü 7.kattaki 703 nolu odada kalan Esra Ergün ve babası Şeref Ergün ile 
     görüştü. 
     Hastanedeki tedavisi devam eden Başbakan Ecevit koridorda yürüyüş yaparken, Hastane Rektörü Prof.Dr. Mehmet Haberal'ın söz etmesi üzerine, aynı katta 703 nolu odada kalan ve böbrek nakli ameliyatı olan Esra Ergün'ün tedavi gördüğünü öğrendi. Ecevit, bunun üzerine Esra Ergün'ü odasında ziyaret etti. Ancak kız öğrencinin ameliyat sonrası nekahet döneminde olması nedeniyle Esra'yı sadece görebildi. 
     Baba Ergün, gazetecilere kızına daha sonra ''O bizi ziyarete geldi biz de Ecevit Amca'ya gidelim'' demesi üzerine yetkililerden izin alınarak, Başbakan'a geçmiş olsun ziyaretinde bulunduklarını söyledi. 
     Baba Ergün, Başbakan Bülent Ecevit'in eşi Rahşan Ecevit'in de hazır bulunduğu ziyarete ilişkin görüşmeyi şöyle anlattı 
     ''İçeriye girdik, Başbakan bizi buyur etti. Kızıma ismini sordu. 
     Kızım da Esra dedi. Kızıma okula gidip gitmediği sordu, o da 1. sınıfa gittiğini söyledi. Pek konuşmayan kızım orada biraz konuşmaya başladı. 
     Başbakan, Esra'ya 'tokaların ne güzelmiş' dedi. Başbakan'la 10 dakika konuştuk. Çok duygusal, çok insancıl birisi.'' Baba Ergün, kızının taburcu olduğu gün tokalarını Başbakan Ecevit'e vermeyi istediğini belirtti. 
     Esra Ergün de gazetecilerin sorusu üzerine en çok arkadaşlarıyla oynamayı özlediğini söyledi. 
     





</TEXT>
</DOC>
