<DOC>
<DOCNO> 74654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun05.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin son 8 günde 2 kere görüldü 
</HEADLINE>
<TEXT>

     ABD'nin başına ödül koyduğu uluslararası terörist Usame bin Ladin ile başyardımcısı Ayman el Zevahiri'nin, Afganistan'ın Host bölgesinde son 8 günde 2 kez görüldüğü bildirildi. 
     Christian Science Monitor CSM gazetesinin haberine göre, bu konudaki bilgiler, bölgedeki Afgan komutanlar tarafından verildi. Bu bilgilerin doğru olması halinde Amerikalı yetkililerin, bin Ladin'in geçen Kasım ayında Tora Bora'da kaybettikleri izini yeniden bulmuş olacakları ifade ediliyor. 
     Gazete, istihbarat kaynaklarına dayandırdığı haberinde, El Kaide ve Taliban militanlarının, Host kentinin güney ve kuzeydoğusundaki dağlarda yeniden toplanmaya başladıklarını da yazdı. Haberde, Taliban destekçilerinin bu militanlara bilgi ve ihtiyaç maddesi taşıdıkları belirtiliyor. 
     CSM gazetesi, muhabirlerinin, Zevahiri'yi 4 gün önce at sırtında, beraberinde 25 kişiyle birlikte gördüğünü Host eyaleti bölge komutanı ve vali yardımcısı Kamal Han Zadran'a rapor eden 3 kişiden biriyle görüştüğünü de belirtti. 
     Kimliği açıklanmayan kişi, ''Zevahiri ve yanındakilerin Pakistan'ın, aşiretlerin denetiminde bulunan Güney Veziristan bölgesine doğru gittiklerini'' söyledi. Zadran da gazeteye yaptığı açıklamada, ''bin Ladin'in de 8 gün önce aynı yörede görüldüğüne ve muhtemelen Mir Chapar adlı dağ köyünde saklandığına dair raporlar aldığını'' ifade etti. Adı geçen köy, Afganistan-Pakistan sınırına yakın bir yerde bulunuyor. Bir başka grup Afganlının ise bir süre önce 4'ü atlı 80 kişilik bir kafile gördüklerini ve giyimlerinden Arap 
     oldukları anlaşılan bu kişilerden birinin bin Ladin olduğunu öne sürdükleri haberde belirtildi. CSM gazetesi, bilgilerine başvurduğu bir grup Afgan köylüsünün, ''El Kaide militanları için Şah-i Kot dağları bölgesinde parayla mağara oyduklarını ve bu sırada Mısırlı doktor el Zevahiri'yi gördüklerini anlattıklarını'' yazdı. Zevahiri'nin, yeni mağara açma işini bizzat yönettiği de haberde belirtildi. Zadran'a bağlı 600 milisin, Amerikan komandoları tarafından, El Kaide ve Taliban gerillalarını kovalamak üzere eğitildiği bildiriliyor. Gazeteye açıklamada bulunan Zadran ise ''El Kaide gerillalarının Amerikan birliklerine karşı yakın gelecekte geniş çaplı bir saldırıya geçmelerinden korktuğunu'' ifade etti. Amerikalı yetkililer ise ''bin Ladin'in bulunduğu yer konusunda sağlam bilgi aldıkları takdirde kendisini yakalayarak adalete teslim edeceklerini'' belirttiler. 
     






</TEXT>
</DOC>
