<DOC>
<DOCNO> 61612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sonspo08.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Werner Lorant ''Şu an için transfer söz konusu değil'' 
</HEADLINE>
<TEXT>

     Fenerbahçe Teknik Direktörü Werner Lorant, takımının dün akşam Sturm Graz karşısında oynadığı futboldan memnun olduğunu belirterek, ''Futbolcularımın kondüsydon bakımından iyi durumda olduğunu gördüm. Çok koşup, çok iyi pres yaptılar'' dedi. 
     Alman teknik direktör, takımının kamp yaptığı otelde yardımcıları Oğuz Çetin ve Nurettin Yıldız ile düzenlediği basın toplantısında, takımında genç veya yaşlı futbolcu ayrımını kesinlikle yapmayacağını, performası yüksek olan futbolcunun her zaman kadroda yer alacağını söyledi. 
     Takımla berabar olduğu ilk gün, futbolcularıyla bir toplantı yaptığını belirten Lorant, sarı-lacivertli futbolculardan, Fenerbahçe camiasının büyüklüğüne yakışır bir şekilde futbol oynamalarını istediğini kaydetti. 
     Fenerbahçe Kulübü yönetiminin transfer yapabileceği konusunda bir teklifte bulunduğunu dile getiren Lorant, ''Elimdeki futbolcular yeterince değerli ve kaliteli. Şu an için transfer söz konusu değil'' dedi. 
     Yardımcı antrenör Oğuz Çetin'in takımı çok iyi çalıştırarak, kendisine teslim ettiğini ve onunla çalışmaktan çok memnun olduğunu vurgulayan Alman teknik adam, ''İkinci yarıda ligde çok şey değişir. 
     Aradaki puan farkını kapatarak, üst sıralara çıkacağımızı tahmin ediyorum. Ancak bizi zorlu günler bekliyor. İkinci yarının ilk maçına kadar yüzde yüzlük performansa ulaşmak istiyoruz. Hedefimiz şampiyonluktur'' diye konuştu. 
     Alman teknik direktör, takımına ofansif futbol oynatacağını belirterek, ''3-5-2 sistemine devam edeceğiz'' dedi. 
     Bu sistemde, Andersson'un kendisi için önemli bir futbolcu olduğunu vurgulayan Lorant, ''4-4-2 sisteminde, hücuma dönük olamayız. 
     Ama ilerleyen zamanda bu değişebilir. Benim için sistem önemli değil. 
     Futbolcumun durumu önemli. Sistemi buna göre kurarız'' şeklinde konuştu. 
     Yıldız oyuncuları Rapaiç'in şimdiye kadar ne yaptığının önemi olmadığına dikkati çeken Lorant, bundan sonra bu futbolcunun kendi idaresinde yaptıklarının önemli olduğunu ve Hırvat oyuncunun gereken performansı göstereceğine inandığını söyledi. 
     Werner Lorant, yönetime her zaman kapılarının açık olduğunu ifade etti. 
     Kendilerini takdir ediyorlarsa, maçlarda her zaman yöneticilerin soyunma odalarına gelebileceklerini belirten Lorant, ''Yönetim kurulumuz ve taraftarımız, bizden başarı ve şampiyonluk bekliyor. Çok büyük bir camiayız ve taraftarımızdan sürekli destek bekliyoruz'' dedi. 
     Fenerbahçe'nin yeni teknik direktörü Lorant, kötü bir adam olarak tanıtıldığını ifade ederek, ''Ben bir şovmen değilim'' diye konuştu. 
     Bir maçı futbolcularıyla birlikte oynadığını belirten Lorant, ''Karşılaşma sırasındaki heyecanım ve hareketlerimin tek nedeni bu. 
     Yerimde duramıyorum. Antrenman düzenimle ilgili olarak da disiplin her zaman ön plandadır. Antrenmanda disiplin olmazsa, maçta da olmaz. Maça bereyle çıkmıyoruz ki antrenmana çıkalım'' görüşünü aktardı. 
     Lorant, Türk futbolunun çok büyük bir gelişme içinde olduğunu söyledi. 
     Üç büyükler dışındaki Anadolu takımlarının da oynadığı futbolun kendisini çok şaşırttığını ifade eden Lorant, ''Teknik olarak Türk futbolu zaten iyi durumda. Buna fiziki gelişim de eklenirse, Türkiye çok daha iyi yerlere gelir'' diye konuştu. 
     Alman teknik adam, Beşiktaş Teknik Direktörü, vatandaşı Christoph Daum'dan övgüyle söz etti. 
     Rekabetin futbolun özünde olduğunu ve Almanya Ligi'nde geçmişte mücadele ettiklerini vurgulayan Lorant, ''Daum çok kaliteli bir teknik direktör. Ama ben kendi yoluma bakarım'' dedi. 
     






</TEXT>
</DOC>
