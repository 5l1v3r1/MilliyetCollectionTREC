<DOC>
<DOCNO> 73584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sondun12.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Kızıl Tugaylar geri mi dönüyor 
</HEADLINE>
<TEXT>

     İtalya Çalışma Bakanı Roberto Maroni'nin danışmanı Marco Biagi'nin dün akşam silahlı saldırı sonucunda öldürülmesinin arkasında terör grubu Kızıl Tugaylar'ın olduğu tahmin ediliyor. 
     Bologna kentindeki evine yakın bir yerde dün akşam silahlı saldırıya kurban giden 52 yaşındaki Biagi'nin oturduğu apartmanın kapısına üzerinde bir kurşun deliği ve Kızıl Tugaylar'ın sembolü olan 5 noktalı yıldız işaretinin olduğu bir kağıdın bulunduğu bildirildi. 
     Biagi, hükümetin, işçilerin sosyal haklarında yeni düzenlemeler yapılmasına ilişkin çalışmalarında Çalışma Bakanı Maroni'nin danışmanı olarak görev yapıyordu. Ülkede büyük tartışmalara yol açan bu çalışmalar yüzünden, her hafta hükümet karşıtı gösteriler düzenleniyor ve işçi sendikları grev yapıyor. 
     Bu arada İtalya Cumhurbaşkanı Carlo Azeglio Caimpi, saldırıyı ''dehşet verici'' olarak niteledi. 
     Başbakan Silvio Berlusconi de siyasi rakiplerin birbirini düşman olarak görmeye son vermeleri gerektiğini söyledi. 
     ABD gezisini yarıda keserek İtalya'ya dönen İçişleri Bakanı Claudio Scajola da ''Saldırganların yakalanması için tüm birimler alarma geçirildi'' dedi. 
     Solun Demokratları Genel Başkanı Piero Fassino da teröre karşı ülkenin birlik içinde olması gerektiğini belirterek, bugün ülkenin birçok yerinde terörizm karşıtı gösteriler düzenleneceğini bildirdi. 
     İşçi sendikaları da terörizme karşı bugün 2 saatlik genel grev yapacaklarını açıkladı. 
     






</TEXT>
</DOC>
