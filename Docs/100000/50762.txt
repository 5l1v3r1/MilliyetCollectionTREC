<DOC>
<DOCNO> 50762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo19.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli futbolcuların baraj maçı hakkındaki yorumları... 
</HEADLINE>
<TEXT>

     A Milli Futbol Takımı aday kadrosunda yer alan futbolcular, Avusturya ile yapacakları baraj maçları öncesinde umutlu konuşuyor. 
     İnterli Hakan Şükür, çok zorlu 2 maç yapacaklarını belirterek, ''Biz ülkemizin ihtiyacı olan Dünya Kupası finallerine gitmek istiyoruz. Bunu da başaracağız'' dedi. 
     Avusturya'nın kadrosunda yeni oyuncuların bulunmasının kendileri için daha zor olacağını ileri süren Hakan, ''İsrail maçında önemli oyuncuları eksikti ama yerlerine gelenler iyi mücadele etti. Rakibimiz kendini ispat etmeye çalışan oyunculardan kurulu. Ancak biz onlardan daha kaliteli bir takımız. Onlar kadar mücadele edersek, Dünya Kupası'na gideriz'' diye konuştu. 
     İtalya'da forma giyemediğini, ancak profesyonel olmayı öğrendiğini anlatan Hakan Şükür, şöyle devam etti 
     ''Alacaklarınızı alıyorsunuz ama ben oynamak istiyorum. Ocak ayında transfer var. Kulübün bonservis bedelini yüksek belirlemesi bugüne kadar transferimi engelledi. Ama ocak ayından sonra bu transfer gerçekleşecek veya orada kalacağım. Artık kulübün tutumuna bağlı. Ben diğer kulüplerle her konuda anlaşıyorum.'' 
     
     Rüştü 'Maçlar zorlu geçecek' 
     Fenerbahçe ve milli takımın başarılı kalecisi Rüştü ise rakibin 9 oyuncusunun kadroya alınmamasının kendilerini ilgilendirmediğini söyledi. 
     Rakibi değil kendi yapacaklarını düşündüklerini kaydeden Rüştü, ''Üzerimizdeki sorumluluğun ve görevimizin bilincindeyiz. Ancak, maçlar çok zorlu geçecektir'' dedi. 
     Sakatlığı nedeniyle kendi takımında uzun süredir oynayamayan Bülent Korkmaz ise Avusturya'ı geçip, Dünya Kupası finallerine gideceklerine inandığını kaydetti. Kendisinin milli takıma alınması konusunda Galatasaray Teknik Direktörü Mircea Lucescu'nun tepkisinin fazla abartıldığını ileri süren Bülent, ''Ben kendimi iyi hissediyorum. Bir hafta içinde de oynayabilecek duruma gelirim'' diye konuştu. 
     Nihat da Türk insanını sevindirmek istediklerini ifade ederek, ''Yüzdük yüzdük kuyruğuna geldik. Rakibimiz olan Avusturya'yı yenerek Dünya Kupası Finalleri'ne gideceğiz. İnsanımızın buna ihtiyacı var'' dedi. 
     Son haftalardaki başarılı performansıyla dikkati çeken Abdullah ise Avusturya ile yapacakları ilk maçta gol atmaları gerektiğini ve rakiplerini iki maç sonunda saf dışı edeceklerine inandığını söyledi. 
     






</TEXT>
</DOC>
