<DOC>
<DOCNO> 98020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur22.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İmamdan dayak yiyince, akli dengesi bozuldu... 
</HEADLINE>
<TEXT>

     Konya'da camide çıkan namaz kıldırma tartışmasını ayırmak isterken cami imamı tarafından feci şekilde dövülen 84 yaşındaki Hüseyin Özel, akli dengesini kaybetti. 
     Konya'nın Beyşehir İlçesi'ne bağlı Bayındır Köyü'nde meydana gelen olaydan sonra görgü tanıkları, olayı şöyle anlattılar 
     ''İmam Abdülselam Uluçam, önceki gün sabah namazı için gelen 4 kişilik cemaate sünnet namazını kıldırdı. Farz namazının kıldırılacağı sırada İmam Uluçam'ın iyi namaz kıldıramadığını ve sürekli hata yaptığı iddia eden, cemaatten Mehmet Duvarcı, Uluçam'la tartışmaya başladı. İmam Uluçam, Duvarcı'ya 'Her namazda tam arkamda duruyorsun, benim hata yapmamı mı kolluyorsun Madem iyi biliyorsun, giy şu cübbeyi de sen kıldır namazı' dedi. 
     Bu sırada araya girerek tartışmayı ayırmak isteyen 84 yaşındaki Hüseyin Özel, 'Allah'ın evinde tartışmak günah. Bakın farz namazı gidiyor. Tartışmayı bitirin de namazı kılalım' dedi. 'Sen zaten her şeye karışıyorsun kes sesini ' diye bağıran İmam Uluçam, yaşlı adamın başına, eline geçirdiği rahleyle vurdu. Yere düşen Özel'i tekme tokat dövmeye devam eden imam, yaşlı adamı, kendinden geçene kadar dövdü.'' Çoğu yaşlı olan cemaatin, imamın elinden zor aldığı Hüseyin Özel'in, hemen Beyşehir Devlet Hastanesi'ne, durumunun ağır olması nedeniyle de Konya Numune Hastanesi'ne kaldırıldığı bildirildi. 
     Beyin Cerrahi Servisi'nde tedavi altına alınan Özel'in doktoru Opr. Dr. Mustafa Balevi, hastanın ağır bir beyin travması geçirdiğini ve akli dengesinde ciddi bozukluklar görüldüğünü söyledi. Kollarında ve sırtında yaralar olan Özel'in başına da 8 dikiş atıldığını söyleyen Balevi, hastanın yaşı nedeniyle eski akıl sağlığına kavuşmasının çok zor olduğunu ifade etti. 
     İmam Abdülselam Uluçam'ın, olaydan sonra köyden ayrıldığı öğrenildi. 
     





</TEXT>
</DOC>
