<DOC>
<DOCNO> 54042 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/son/sondun06.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sunday Times "ABD'nin hedef listesinde 3 ülke daha var" 
</HEADLINE>
<TEXT>

     İngiltere'de yayınlanan The Sunday Times gazetesi, ABD'nin askeri hedefleri arasında üç ülke daha bulunduğu ve bunların da Yemen, Somali ve Sudan olduğu iddiasında bulundu. 
     Gazete, Londra ve Washington'daki kaynaklarına dayandırarak verdiği haberde, ABD Başkanı George Bush ve İngiltere Başbakanı Tony Blair'in şu ana kadar teröre karşı oluşturulan koalisyonun kazandığı başarının yarattığı etkiden yararlanılarak, diğer hedeflere yönelik harekatların hızla başlatılması konusunda anlaşmaya vardıklarını öne sürdü. 
     Sözü edilen her üç ülkede de, harekatlar için hazırlıklar başlatıldığını, bu ülkelerin sınırları içindeki istihbarat görevlilerinin terör örgütü El Kaide ve Usame Bin Ladin bağlantıları hakkında istihbarat toplamaya hız verdiklerini iddia eden The Sunday Times, bu konuda İnrgiliz dış istihbarat servisi MI6'in önemli rol oynadığını savundu. 
     Gazete, CIA ve MI6'in edindikleri bilgilerin, bu ülkelerdeki Bin Ladin kampları ya da El Kaide örgütüne destek veren diğer terörist kamplara yönelik ''nokta saldırılar'' düzenlenmesinde kullanılacağını belirterek, diğer bazı hedeflerle ilgili planlamanın ise henüz son şeklini almadığına işaret etti. 
     
     Ocak'ın ikinci yarısında 
     Bu üç ülkeden birindeki herhangi bir hedefin vurulmasının, Ocak ayının ikinci yarısını bulacağını da belirten gazete, uzmanların bu zamana kadar Afganistan'daki harekatın son aşamasına geleceğini umduklarını kaydetti. 
     Yemen'in, ABD'nin en çok öfkesini çeken ülkelerden biri olduğunu, El kaide örgütü destekçisi ve bu örgütün eski üyelerinin bu ülkenin kuzeyindeki dağlık alanda yuvalandıklarını ve eğitim kampları kurduklarını anlatan The Sunday Times, ABD yönetiminin Yemen Devlet Başkanı Ali Abdullah Salih'in de yardım ve desteğini almayı umduğunu bildirdi. 
     Usame Bin Ladin'in 1996 yılına kadar yaşamını sürdürdüğü Sudan'ın da hedefler arasında bulunduğuna dikkati çeken gazete, bu ülkede ise Bin Ladin'in eşinin amcası olan ve beş yıl boyunca kendisine sığınma sağlayan Parlamentonun eski sözcüsü Hassan Al Turabi'nin yandaşlarının peşine düşüleceğini savundu. 
     Gazeteye göre, Somali'de ise listenin başında Usame Bin ladin ile ilişkili Al-İtihaad grubu bulunuyor. 
     






</TEXT>
</DOC>
