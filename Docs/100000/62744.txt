<DOC>
<DOCNO> 62744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sondun05.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan Bush "Türkiye muhteşem ülke" 
</HEADLINE>
<TEXT>

     ABD Başkanı George W. Bush, ''Türkiye muhteşem ülke'' dedi. 
     Başbakan Ecevit'in, ABD Başkanı Bush ile Beyaz Saray'da yaptığı ve 40 dakika süren görüşmesinin, samimi ve rahat bir ortamda geçtiği 
     belirtildi. 
     Görüşmede Ecevit'in, Başkan Bush'u Türkiye'ye davet ettiği, Bush'un da bu isteği olumlu karşıladığı ve ''Türkiye muhteşem ülke'' diyerek memnuniyetini dile getirdiği belirtildi. 
     Oval Ofis'teki görüşmeye Amerikan tarafından, Başkan Bush'un Ulusal Güvenlik Danışmanı Condoleezza Rice, ABD Hazine Bakanı Paul O'Neill, Beyaz Saray Avrupa Avrasya Kıdemli Direktörü Dan Fried, Beyaz Saray sözcüsü Ari Fleischer, ABD'nin Avrupa-Avrasya ilişkilerinden sorumlu Dışişleri Bakan yardımcısı Elizabeth Jones, ABD'nin Ankara Büyükelçisi Robert Pearson katıldı. 
     Görüşmede, Irak, Afganistan, Kafkasya, Azerbaycan, Ortadoğu, Türk-Yunan ilişkileri, Kıbrıs, Baku-Tiflis-Ceyhan boru hatları, AB ile ilişkiler ile Türk-Amerikan ekonomik işbirliği konuları ele alındı. 
     
     Afganistan 
     Afganistan konusu görüşülürken, terörle mücadelede iki ülkenin birlikteliği, Afganistan'ın yeniden yapılandırılması konusunda Türkiye'nin ABD ile birlikte izleyeceği süreç değerlendirildi. 
     Başkan Bush, Türkiye'nin, laik, demokratik, Müslüman bir ülke olarak önemli bir model olduğunu görüşmede vurguladı. 
     Bush, Afganistan konusundaki çabaların kararlı ve sabırlı davranarak mutlaka başarıyla sonuçlanacağından emin olduğunu ifade ederek, operasyonun kısa sürede başarıya ulaşacağını söyledi. 
     
     ABD Irak'ta rejim değişikliğinde kararlı 
     Irak konusunu Başkan Bush açarken, Irak konusunda Türkiye'nin hassasiyetini bildiklerini, şu sırada bu konunun gündeme sık geldiğini belirtti. Bush, kitle imha silahları konusundaki rahatsızlığını dile getirdi. 
     Bush, Amerikan yönetiminin, Irak rejiminin değiştirilmesi konusundaki görüşlerini de, Başbakan Ecevit ile görüşmesinde yineledi. 
     Bush, Türkiye ile ABD'nin yakın ilişkileri bağlamında, Irak konusunda Türkiye'ye danışılacağını kaydetti. 
     
     Kıbrıs, AB, Türk-Yunan ilişkileri 
     Başbakan Ecevit, Kıbrıs konusunda da, ada da iki devlet ve iki millet olduğu gerçeğinin kabul edilmesi gerektiğini ifade ederek, 1974 barış harekatından önce yaşananlar ve harekat sonrası durumu hatırlattı. 
     Ecevit, KKTC Cumhurbaşkanı Rauf Denktaş ile Kıbrıs Rum Kesimi lideri Glafkos Klerides arasında başlayan yüz yüze görüşmelerin desteklenmesi gerektiğini bildirdi. Bush da, yüz yüze görüşmelerin desteklenmesi görüşüne katıldığını ifade etti. 
     Başbakan Ecevit, ABD'nin, Avrupa Birliği konusundaki desteği için Başkan Bush'a teşekkür ederken, bu desteğin devam etmesi isteğini dile getirdi. 
     Avrupa Güvenlik ve Savunma Politikası AGSP konusunda da, Başbakan Ecevit, ABD tarafından verilen desteğe teşekkür etti. 
     Bush, Türk-Yunan ilişkilerine çok büyük önem verdiklerini belirterek, ABD yönetimi olarak, iki ülkenin gayretlerini desteklediklerini söyledi. 
     
     Ekonomi 
     Başkan Bush, ekonomi konularında Türkiye'nin beklentilerini bildiklerini ve Türkiye'nin çok iyi bir reform sürecine girdiğini belirterek, bu süreci desteklediklerini de ifade etti. Başbakan Ecevit'in görüşmede gündeme getirdiği ''Kalifiye Sanayii Bölgesi'' konusunun ağırlıklı olarak ele alındığı da öğrenildi. 
     Görüşmede, stratejik ortaklık çerçevesinde en zayıf halka olan ticaretin artırılması da gündeme geldi. 
     Ekonomik alanda Türkiye'ye destek için Başkan Bush'un güçlü bir destek mesajı verdiği belirtilirken, Türkiye'nin ciddi bir süreçten geçtiğini söyledi. 
     Başbakan Ecevit de, ABD'nin, Türkiye'nin ekonomik krizden sonra verdiği destek için teşekkür etti. 
     Bakü-Tiflis-Ceyhan boru hattının da görüşmede gündeme geldiği ve ABD'nin, bu konudaki desteğini güçlü şekilde vurguladığı kaydedildi. 
     Bu arada Başkan Bush, ABD'de bulunan Türk öğrencilerin durumunu sordu. Bush, öğrencilerin yetişmesinin, geleceğe yatırım olduğunu ifade etti. 
     Görüşmede, Başbakan Ecevit'in, yabancı yatırımcı çekmek için atılan adımları ve anayasa değişikliklerini de vurguladığı belirtildi. 
     






</TEXT>
</DOC>
