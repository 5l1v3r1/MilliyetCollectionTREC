<DOC>
<DOCNO> 89510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/ekonomi/aeko.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Konferansta harita skandalı 
</HEADLINE>
<TEXT>

Bin 500 Avrupalı genç girişimciyi bir araya getiren JCI konferansının düzenlendiği salonun girişinde Kıbrıs Rum Kesimi standının karşısına asılan ve kuzeyine Türk işgali yüzünden kullanılamayan bölge’ yazılı harita tepki çekti 
     EKONOMİ SERVİSİ 

     Genç Müteşebbisler Derneği’nin Junior Chamber International JCI 40. Avrupa Konferansı için 34 ülkeden yaklaşık bin 500 genç girişimci İstanbul’a geldi. 
     Dışişleri Bakanı İsmail Cem’in de katılarak bir konuşma yaptığı dün akşam gerçekleştirilen resmi açılışta konferans salonunun girişindeki Kıbrıs Rum Kesimi’nin açtığı standın tam karşısında asılı Kıbrıs haritasının kuzey bölümünde, "Area Inaccessible Because of the Turkish occupation Türk işgali yüzünden kullanılmayan bölge " yazısı dikkati çekti. 
     JCI Organizasyon Komitesi Başkanı Rıza Kadılar, fuarın bugün açılacağını ve standları henüz kontrol etmediklerini belirtirken, gün içinde bu haritayı görmediklerini söyledi. Kadılar, "Standı muhtemelen akşam saatlerinde kurmuşlardır. Uluslararası olduğu için tüm ülkeler katılabilir. Ayrılıkçı ülkeler de var. Katalonya ve İskoçya gibi. Daha önceki yıllarda da Kuzey - Güney Kıbrıs vardı. Birleşmiş Milletler bize Bizim yapamadığımızı siz yaptınız’ demişti. Ama ben kontrol edeceğim. Bu olay organizasyon kurallarına aykırı. Pankartı yarın bugün hemen kaldırtacağız" dedi. 
     JCI’ın 124 ülkede yaklaşık 500 bin üyesi bulunuyor. 30 milyar dolarlık iş hacmini temsil eden dernek, her yıl Avrupa’nın değişik bir kentinde konferanslar düzenliyor. Konferansa 34 ülkeden bin 500 genç işadamı katılıyor. 
     
İsmail Cem AB treni kaçmaz ama gecikir      Dışişleri Bakanı İsmail Cem, JCI Avrupa Konferansı’nın açılışında yaptığı konuşmada, "AB geleceğin organizasyonudur. Çocuklarımız için istediğimiz geleceği temsil ediyor" dedi. 
     Cem, JCI konferansının ardından katıldığı Türk - Amerikan İşadamları Derneği’nin toplantısında yaptığı konuşmada da AB’nin ölçülerinin sadece bizim için konulmadığını, idam hariç dil öğrenimi, TV’nin yasaklardan arındırılması gibi konularda her ülkenin kendi modeli olduğunu söyledi. 
     AB ile ilgili gündemdeki konuların çözülmemesi halinde AB treninin kaçmış olmayacağını, ancak gecikeceğini belirten Cem, akılcılık döneminde anlamsız kavgaların yeri olmadığını söyledi. Cem, dinamizmin, üretimin, demokrasinin, düşüncenin ve özgürlüğün önündeki engelleri kaldıran ülkelerin geliştiğine dikkat çekerek, Türkiye’de vatandaş ve devlet arasında yaşanan güvensizliğin aşılması gerektiğini belirtti. Cem, "Güvensizlik aşılmazsa ekonomi büyümez. Biz güvenmezsek yabancı nasıl güvenir" diye konuştu. 
     



 EKONOMİ 






















</TEXT>
</DOC>
