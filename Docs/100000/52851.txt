<DOC>
<DOCNO> 52851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/ekonomi/eko04.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
1.5 katrilyonluk ek vergi 
</HEADLINE>
<TEXT>

Bakanlar Kurulu yetkisi ile Motorlu Taşıtlar, Özel İşlem ve Emlak Vergisi oranları artırılarak, 1.5 katrilyon gelir sağlanacak 
     HARUN GÜREK Ankara 

     Motorlu Taşıtlar, Özel İşlem ve Emlak Vergisi'nde, Bakanlar Kurulu'nun artırma yetkisi kullanılarak, doğalgazın Akaryakıt Tüketim Vergisi kapsamına alınması için de yasa çıkarılarak 1.5 katrilyonluk gelir sağlanacak. 
     Önceki gün açıklanan tasarruf önlemleri paketi ile birlikte gündeme gelen ek vergilerin, Bakanlar Kurulu'nun yetkisinde olan artırma yetkisi ile bir beyannameden alınan vergi tutarı 5 milyon liraya yaklaşacak standart bir araba sahibinin ödeyeceği yeni motorlu taşıtlar vergisi de 110 milyon lirayı aşacak. 
     Motorlu taşıtlar vergisi MTV önümüzdeki yıl, yeniden değerleme oranı YDO olan yüzde 53 oranında kendiliğinden artacak. Ancak Bakanlar Kurulu bu vergiyi bütün araç gruplarında YDO'nun yarısına kadar artırabiliyor. Bu çerçevede MTV'nin yüzde 79 dolayında artması bekleniyor. Bu durumda, 1 - 3 yaşındaki 1600 cc motor hacmindeki bir arabanın vergisi 110 milyon lirayı geçecek. Lüks modellerde 1 milyar lirayı bulabilecek. 
     Bakanlar Kurulu, özel işlem vergisini 10 katına kadar artırma yetkisine sahip. Şu anda vergi ödemek için verilen bir beyanname için 1,5 milyonu eğitime katkı payı olmak üzere 3 milyon lira vergi ödeniyor. Bakanlar Kurulu'nun bu vergiyi yüzde 50 oranında artırması halinde eğitime katkı payıyla birlikte 3 milyon 750 bin ödenmesi zorunlu hale getirilecek. 
     Doğalgazın Akaryakıt tüketim vergisi ATV kapsamına alınması için yasa çıkarılması gerekiyor. Yasa ile birlikte şimdiye kadar ATV ödenmeyen doğalgazdan da vergi alınacak. Belediyelerin kar oranları düşürülecek. Ancak bu kez de belediye gelirleri azalmasın diye emlak vergisi oranları artırılacak. 
     



 EKONOMİ 














</TEXT>
</DOC>
