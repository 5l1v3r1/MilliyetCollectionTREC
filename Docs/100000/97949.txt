<DOC>
<DOCNO> 97949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko05.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kardemir'de yapılanma süreci başladı... 
</HEADLINE>
<TEXT>

     Karabük Demir Çelik Sanayi ve Ticaret A.Ş'nin KARDEMİR içinde bulunduğu ekonomik darboğazı aşarak, kamu iktisadi teşebbüslerine olan borçlarının ödenebilmesini sağlamak için yeniden yapılandırılması ve işletme faaliyetlerinin sürdürebilmesi için bazı tedbirler alınması kararlaştırıldı. 
     Konuya ilişkin Bakanlar Kurulu kararı, bugünkü Resmi Gazete'de yayınlanarak yürürlüğe girdi. 
     Karar ile Kardemir'in ekonomik darboğazı aşması ve borçlarını ödeyebilmesi amaçlanırken, tedbirler, bu amacın gerçekleştirilmesini teminen, Kardemir yönetiminin bağımsız karar alabilecek profesyonel bir ekibe bırakılması kaydıyla alınacak. 
     
     ALINACAK TEDBİRLER 
     Karara göre, bu şartlar altında alınacak tedbirler şöyle belirlendi 
     -Şirketin faaliyetlerini sürdürmesini sağlayacak işçilik maliyetleri de dahil performans kriterlerini içeren çalışma planı, şirket yönetimi ve Türkiye Kalkınma Bankası TKB tarafından birlikte hazırlanacak. Plan, Hazine Müsteşarlığı ile Özelleştirme İdaresi Başkanlığı'nın ÖİB onayından sonra Şirket yönetimi tarafından hemen uygulamaya konulacak. 
     -Şirketin Kamu İktisadi Teşebbüslerine 30 Haziran 2002 tarihi itibarıyla olan borçları, Hazine Müsteşarlığı ve ÖİB'nın koordinatörlüğünde yeniden yapılandırılacak. Söz konusu borçların vadesi 3 yıl ödemesiz, en fazla 10 yıla kadar uzatılabilecek ve tarafların karşılıklı uzlaşmaları sonucunda faiz belirlenecek. Tarafların uzlaşamaması durumunda ise Hazine ve ÖİB'nin belirleyeceği esaslar geçerli olacak. 
     -Yerli ve yabancı banka ve şirketlere olan borçlarının uygun koşullu ve vadeli olarak yeniden yapılandırılması için şirket yönetimi tarafından gerekli girişimler yapılacak. 
     -Şirket, bugünden itibaren bir yıl boyunca, en az yüzde 50'sini vadesinde ödemek, bakiye borcunu ise borcun doğduğu tarihten itibaren en geç 1 yıl içinde cari faiz oranı tahakkuk ettirilmek koşulu ile, TTK, Divriği Hekimhan Madenleri, Karaelmas Elektrik Dağıtım, TCDD'den her türlü mal ve hizmeti satın alabilecek. 
     
     TKB'DEN 20 MİLYON DOLAR KARŞILIĞI KREDİ 
     -Sermaye artırımı dahil çalışma planı ortaya çıkarıldıktan sonra, TKB tarafından şirketin geleceğine yönelik yapılacak fizibilite etüdünün olumlu çıkması ve genel bütçeden gerekli kaynağın tahsisi halinde, TKB tarafından şirkete en fazla 20 milyon dolara eş değer Türk Lirası kredi verebilecek. TKB, aracılık konumu itibarıyla hiç bir şekilde kredinin geri dönmemesinden sorumlu tutulmayacak. Kredinin koşulları ve kullandırım yöntemi Hazine ile TKB arasında yapılacak protokolle belirlenecek. 
     Kredinin amacına uygun olarak kullanılması ile anapara taksit ve faizlerinin zamanında geri ödenmesi esas olacak. İtfa planında öngörülen sürelerde Şirket tarafından yatırılmayan anapara taksit ve faizler, Kardemir'den ilgili kanun hükümleri uygulanarak tahsil edilecek. 
     Kararnamenin amacı ve ödenmeyen anapara taksit ve faizleri için Hazine tarafından ilgili kanun hükümlerinin uygulanacağı dikkate alınarak, TKB'den kullandırılacak kredi için teminat talep edilmeyecek. 
     -TKB, bu karar ile verilen görevlerden dolayı, kredilere tahakkuk eden faizin azami 4 puanına kadar komisyon alacak. 
     
     DENETİM VE TASFİYE 
     Söz konusu tedbirlerin uygulanması ve çalışma planı, performans kriterleri çerçevesinde TKB tarafından kredi vadesi boyunca izlenecek, izleme ve denetimler üçer aylık olarak Hazine ve ÖİB'ye rapor edilecek. 
     Alınması gereken tedbirlerin yerine getirilmemesi veya performans kriterlerini içeren çalışma planına uyulmaması halinde, Şirketin Türk Ticaret Kanunu hükümlerine göre tasfiyesi istenecek. 
     





</TEXT>
</DOC>
