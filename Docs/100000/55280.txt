<DOC>
<DOCNO> 55280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/spor/ybilgic.html </URL>
<DATE> 2001/12/03/ </DATE>
<TIME>  </TIME>
<AUTHOR> GÜRCAN BİLGİÇ  </AUTHOR>
<HEADLINE>
Kutsal ittifak mı dediniz 
</HEADLINE>
<TEXT>

     Fenerbahçe maçın heyecanını günlerdir tadıyordu. Kazanırsa üst üste 25 yapacak, dünya rekorunu egale edecekti. Bu hırsla 11 kişi sahada, 12.'si tribünde Saracoğlu'na çıktılar. Beşiktaş da 13 kişi ile sahadaydı. Onun iki adamı tribün yerine maçın içinde olmayı tercih ettiler. 
     Hakemlerin insani hatalar yapabileceğine inananlardanız. Ama Orhan Erdemir'in yönetimi hata boyutunu aşıp kaderle oynamayı tercih edecek kadar yanlışla doluydu. 32. dakikada Ali Güneş'in kaleye yönelen şutunu Ali Eren elleri başının üzerinde açık bir şekilde önledi. Birinci karar penaltı, ikincisi ise önceden sarı kartı bulunduğu için kırmızı olmalıydı. Kendileri "devam" dediler. Oyunun kırmızı kartlık pozisyonu ise tek doğru kararıydı. 
     Ardından Beşiktaş'ın beraberlik golü geldi. Yardımcı hakem Binali Kartal pozisyonunu kaybedince Beşiktaş Ronaldo ile ofsayttan dengeyi kurdu. 
     Şimdi büyük gürültüye hazırlanın. Bir cuma günkü maçın, bir de dünkünün hakemlerine bakın, kararların kime yaradığını yorumlayıp, gürültünün şiddetini bekleyin. 
     Fenerbahçe'nin maça başlama kurgusunda Denizli'nin rakibin hata yapmasını bekleyen düşünceleri vardı. Serhat'ın yanında sürekli dolaşan Ali Güneş'in gerek pres yaparak, gerekse koşu kulvarlarına girerek rakibin dengesini bozmasını umdu. Böylesine bir derbide mücadelenin ön plana çıkacağını biliyordu ve sahaya da tekmeye kafa uzatacak oyuncularla çıktı. Sonuçta maçı kazanacak pozisyonları buldu, taktik kurgusu bu nedenle sonuca ulaşmasa da başarılıydı. 
     Daum ise kaybetmemeyi istedi. Çok iyi örülmüş bir kale önü kalabalığı ile rakibini durdurup özellikle Tayfur'un yaptığı bindirmelerle sürekli tehlike yarattı. Orta sahadan gelen Beşiktaşlı sürpriz adamları Fenerbahçe defansı kontrol, orta sahası da takip etmeyince kalelerinde beklemedikleri pozisyonlar buldular. Fenerbahçe'nin rekoru bir başka 25 maça kaldı. Bu karşılaşmadan artan sadece bunun hayal kırıklığı değil, artık aleni şekilde belli olan taktir haklarının Fenerbahçe lehine kullanılmaması. Denizli sadece rakiplerini değil, 13 adamı yenecek çareler üretmelidir. 
     



 SPOR 





























</TEXT>
</DOC>
