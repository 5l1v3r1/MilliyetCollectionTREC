<DOC>
<DOCNO> 89529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/guncel/gun08.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Camilerde hoparlör olmalı mı 
</HEADLINE>
<TEXT>

ÇAPRAZ ATEŞ 
     ŞÜKRAN ÖZÇAKMAK 

     İslamcı yazar Mehmet Şevket Eygi, camilerde onlarca hoparlörden çıkan yüksek ve karışık sesle imamın sözlerinin anlaşılmadığını belirterek, "camilerde hoparlör dehşeti" yaşandığını yazdı. Camideki ses düzeni yüzünden huzur ve huşu içinde ibadet etmenin mümkün olmadığını kaydeden Eygi, "Benim dinim yüksektir, o halde hoparlörün sesi de yüksek olacaktır. Böyle bir zihniyet hasta bir zihniyettir. Böyle kafaların tedaviye ihtiyacı vardır" dedi. Bu yorum üzerine "Camide hoparlör kullanılmalı mı " sorusu gündeme geldi. Görüşler şöyle 
     
     Prof. Zekeriya Beyaz M.Ü. İlahiyat Fak. 
Mikrofona karşılar      Hoparlörün çok açık ve zarar verici olması hoş karşılanmaz. Ancak bu söylemin ardında yatan bir gerçek de vardır ki, o da bazı cemaatlerin teknoloji ile dinin bütünlüğüne karşı çıkmasıdır. Onlar, mikrofonu çalgı aleti olarak görmekte ve camiye girmemesi gerektiğine inanmaktalar. Bu düşünce, din ile teknolojiyi, din ile medeniyeti çatıştıran bir zihniyettir. Bağnazlıktan doğan bir düşüncedir. İslam’a zarar vermektedir. Aynı cemaat mensupları geçmişte de diş protezine karşı çıkmıştı. Onlar Protez yaptıranın cünüplüğü çıkmaz’ diye propaganda yapıp vatandaşın huzurunu bozdular. İslam’da asıl olan kolaylık, yararlı olmaktır. İnsanın ve dinin faydasına olan bütün teknoloji ürünlerinden yararlanmak esastır. 
     
     Prof. Saim Yeprem M.Ü. İlahiyat Fak. 
Teknoloji gereği      Camide teknolojinin kullanılması son derece normal bir olay. Bozuk, parazitli ve gereğinden yüksek bir ses, ibadetin huzurunu kaçırır. Akustik düzenin kurallarına uygun olmalı. Ses düzenine uygun olmayan bir salonda düzenlenen konser dahi sorun çıkarır, huzursuzluk doğurur. Asırlar önce Süleymaniye Camii’ni inşa edenler bile o zamanın teknolojisiyle akustiğe önem vermişler. Hoparlörün bozuk ve yüksek sesle kullanılmasına karşıyım. 
     
     Prof. Nasuhi Karaarslan 18 Mart Ü. 
Diyanet denetlesin      Hoparlör yükses ses demektir. Camide imam sesini duyuruyorsa hoparlöre gerek yoktur. Eski camilerde akustik ses düzeni düşünülmüş. Şimdi birçok caminin ruhsatı bile yok. Mimari proje içinde ses düzeni de düşünülmeli. Eskiden imamın dediklerini müezzinler iletirdi. Şimdi madem hoparlör var o zaman o teknolojiyi normal ölçüde doğru kullanmalıyız. Bangır bangır ötmemeli. Diyanet İşleri camilerin ses düzenini denetlemeli. 
     
     Mahmut Toptaş Emekli vaiz - yazar 
Aslolan insan sesi      Hoparlör çağın gereği kullanılıyor. Aslolan, güzel olan insanın kendi sesi. Ancak çağımızda gürültü kirliliği mevcut. Süleymaniye ve Sultanahmet gibi tarihi camilerimiz inşa edilirken akustik düşünülmüş. Çağımızda Mimar Sinan’ın inşa ettiği camiler yok. Birçoğu mahalle kalfası tarafından inşa edilen camilerde ses düzeninin planlanmış olması mümkün değil. Keşke ses kirliliği olmasa da insan sesiyle ibadet olsa. 
     
     Prof. Orhan Çeker Selçuk Üniversitesi 
Cemaat sayısına göre      Eğer camide az bir cemaat var ve imam sesini duyuruyorsa o zaman hoparlöre gerek kalmaz. Gereksiz şekilde sesi yükseltmek de cemaatin dikkatini dağıtır. Cemaat caminin dışına taşmışsa imam sesini dışarıya nasıl duyuracak Bu durumda da hoparlör kullanmak gerekir. 
     



 GÜNCEL 












</TEXT>
</DOC>
