<DOC>
<DOCNO> 74237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur14.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da Mesut Yılmaz'a deprem brifingi 
</HEADLINE>
<TEXT>

     Devlet Bakanı ve Başbakan Yardımcısı Mesut Yılmaz, ''İstanbul'da en çok üzerinde durduğumuz konulardan biri başta hastaneler ve okullar olmak üzere kamu binaları ve ulaşım sisteminin depreme dayanaklı hale getirilmesidir'' dedi. 
     Yılmaz'a, İstanbul Valiliği Afet Yönetim Merkezi'nde, Vali Erol Çakır tarafından Deprem Koordinasyon Kurulu çalışmalarıyla ilgili brifing verildi. 
     Brifingin ardından konuşan Yılmaz, devlet ve millet olarak yakın zamana kadar ortak bir zaafımız var olduğunu belirterek, ''Biz afet olduğu zaman aylarca afetle yatar kalkardık. Ama afetin etkileri geçtikten sonra sanki bir daha hiç afet olmayacakmış gibi bu konuyu kapatırdık. Onun için de her afette maalesef çok büyük zararlara uğrardık'' dedi.. 
     1999 yılında ard arda yaşanan 2 büyük depremin bu konudaki 
     eksikliklerin daha iyi görülmesine neden olduğunu kaydeden Yılmaz, o tarihten bu yana merkezi ve yerel yönetimler ile gönüllü kuruluşlar olarak afetle ilgili çalışmalarının yoğun biçimde sürdüğünü anlattı. Bunun somut yararlarının Afyon depreminde gözlendiğini ifade eden Yılmaz, ''Bugün İstanbul Valiliği'nin düzenlediği bu brifingte hem valiliğin, hem büyükşehir belediyesinin afet yönetimi konusundaki çalışmalarının umduğumuzdan daha ileri noktaya geldiğini tespit ettik'' diye konuştu. Yılmaz, yapılan veri tespit çalışmaları ve özellikle coğrafi bilgi sistemiyle ilgili çalışmaların afet hazırlığında anahtar niteliğinde olduğunu kaydederek, ''İstanbul'da en çok üzerinde durduğumuz konulardan biri başta hastaneler ve okullar olmak üzere kamu binaları ve ulaşım sisteminin depreme dayanaklı hale getirilmesidir'' dedi. 
     
     KAYNAK SORUNU 

     Yılmaz, kaynağa ilişkin bir soru üzerine de, kamu çalışmalarıyla ilgili herhangi bir kaynak sıkıntısının varolmadığını belirterek, şöyle devam etti 
     '''1 milyar doları aşkın bir uzun vadeli kredi temin edildi. Dünya Bankası'ndan. Tabii ki özel binaların güçlendirilmesi için devletin yeterli kaynak tahsis etmesi mümkün olmayabilir. Bu konuda da vatandaşlara kolaylık sağlamak, kredi sağlamak gibi çalışmalarımız devam ediyor. Ama maddi imkanı yeterli olan vatandaşlarımızın her hangi bir gecikmeye mahal vermeden bu çalışmaları kendi imkanlarıyla bir an önce tamamlamaları lazım.'' Yılmaz, bir gazetecinin AB Komisyonu'nun genişlemeden sorumlu üyesi Günther Verheugen'in açıklamalarına ilişkin bir soru üzerine de ''İncelemeden yanıt vermek istemiyorum. Metni gördükten sonra bir açıklama yapacağım'' dedi. 
     






</TEXT>
</DOC>
