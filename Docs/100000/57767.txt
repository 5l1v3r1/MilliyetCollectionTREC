<DOC>
<DOCNO> 57767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko09.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Adana'da 11 ayda 2 bin 53 esnaf kepenk kapadı 
</HEADLINE>
<TEXT>

     Adana'da, yılın 11 ayında, 2 bin esnaf ve sanatkarın kepenk indirdiği, faaliyetine devam eden her 4 esnaftan 3'ünün de icralık olduğu bildirildi. 
     Adana Esnaf ve Sanatkarlar Odaları Birliği AESOB Başkanı Kazım Barışık, yaptığı açıklamada, 1994 ve 1998 yıllarındaki ekonomik krizler, Haziran 1998'deki Adana depremi ve 2000 yılında uygulamaya konan istikrar programından sonra, Kasım 2000 ve Şubat 2001'de ardı ardına gelen krizlerin esnaf ve sanatkarların ''belini 
     büktüğünü'' söyledi. Barışık, krizlerin, toplumun diğer kesimlerinde olduğu gibi esnaf ve sanatkarlara da uzunca bir süre sıkıntı ve fedakarlık süreci yaşattığını belirtti. Türkiye ekonomisindeki olumsuz gelişmelerin önce esnafı derinden etkilediğini belirten Barışık, şöyle konuştu ''Piyasa çarkları dönmediği için iş yapamayan esnaf işyerinin kepengini indiriyor. Hayat pahalılığı karşısında halkın alım gücünün azalması, piyasada son bir yıldır devam eden istikrarsızlık ve bunalım sonucu, toplumun tüm kesimleri olduğu gibi esnaf da çok büyük sıkıntılar içine girmiştir. Esnaf, siftah yapamadan dükkanını kapatmış, sattığı malın yerine yenisini koyamamıştır. İşçimize, memurumuza, dar gelirlimize bir sigorta görevi üstlenmiş olan esnafımız, bu ağırlığa daha fazla dayanamaz hale gelmiştir.'' Barışık, 2001 yılının 11 aylık döneminde 2 bin esnafın kaydını sildirdiğini ve işyerlerini kapattıklarını belirterek, ''1999 yılında 2 bin 326 olan terk sayısı, 2000 yılında 1.750 olarak gerçekleşmişti. 2001 yılının 11 aylık döneminde kapanan işyeri sayısında yine artış oldu. Rakamların rekor olacağı endişesini taşıyoruz'' dedi. -ESNAFIN DURUMU, İCRA VE KRİZ - Kazım Barışık, geçen yılın başlarında yüzde 10 olan kredilerdeki takip oranının, yıl sonunda yüzde 31'e, Şubat krizinde yüzde 36 olan takip oranının da yüzde 74'e yükseldiğini ifade etti. Kredi alan her dört esnaf ve sanatkardan 3'ünün icralık olduğunu belirten Barışık, ''Esnaf ve sanatkarımız icra tufanı ile karşı karşıya kalmıştır'' dedi. Bunun çok vahim ve endişeli bir durum olduğunu anlatan Barışık, şunları kaydetti ''Esnafımız, piyasa çarkları dönmediği için iş yapamamakta, işyerini kapatmaktadır. Çekini, senedini, primini ve kredi borcunu ödeyemeyen esnafımız her geçen gün batağa saplanmaktadır. Piyasa çarkları sağlıklı dönmedikçe bunun altından kalkması mümkün görülmemektedir. Bugünkü ortamda esnaf ve sanatkarımızın ne vergisini, ne primini, ne de kredi borcunu ödeyecek hali kalmamıştır. Esnafın ayakta kalması, ekonomideki yerini koruması için daha fazla desteğe ihtiyacı bulunmaktadır. Bu, kriz ortamından çıkışın da en önemli yollarından biridir.'' 
     






</TEXT>
</DOC>
