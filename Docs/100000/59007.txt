<DOC>
<DOCNO> 59007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/guncel/gun08.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Sevişme sahnesinde dublör kullanılır mı 
</HEADLINE>
<TEXT>

ÇAPRAZ ATEŞ 
     GÜLAY FIRAT 

     Hülya Avşar ile Kenan Işık "Yeşil Işık" filmi için kamera karşısına geçtiler. Ancak Avşar’ın sevişme sahnesinde dublör kullanacağını açıklaması, yeni bir polemiğe neden oldu. Peki rol gereği öpüşmeyen ve sevişmeyen kadın oyuncu olur mu Oyuncu ve yönetmenlere sorduk. 
     
     Mustafa Altıoklar Yönetmen 
Sevişmek sanattır      Sevişmek, sanatın bir parçasıdır. İnsanların kişisel çekinceleri saygıyla karşılanabilir. Ancak iş dublör kullanmaya gelince, filmi seyreden izleyici başka bir kadının vücudunu gördüğünde filmin inandırıcılığı sarsılır. Mesela filmde Melahat hanım diye bir karakter yaratıyorsunuz. Melahat hanımın macerasını izlerken, birden karşınıza başka biri çıkıyor yani yutturuluyor. Üstelik üstüne bir de para ödemişsiniz. Böyle bir şey kabul edilemez. Bu çok yanlış. Böyle durumda ya sahneyi tamamen çıkartmak, ya da oyuncuyu değiştirmek lazım. Böyle prensipleri olan oyuncular aile filmlerinde oynayabilir. Çocukların da bu ülkede film izlemeye hakları var. Onlar için de filmler çevrilmeli. 
     
     Nuran Devres Senarist 
Rol ayrımı olmaz      Sevişmek de öpüşmek de sanatın bir parçası. Oyuncunun böyle bir ayrımı olmamalı. Maalesef bu ayrım Türkiye’den başka yerde yok. Bugüne kadar bir Hollywood yıldızının, "Ben öpüşmemem, sevişmem" deyip dublör kullandığını duymadım. Hülya Avşar çok modern, başarılı bir kadın oyuncu. Avşar Türkiye’nin Sharon Stone’u, filmlerinde her rolü başarıyla oynuyor. Bir filminde masturbasyon sahnesini bile yapmıştı. Sevişme sahnesine belki de kocası izin vermiyordur. 
     
     Cem Davran Oyuncu 
Yürümesin de...      Oyunculukta, öpüşmeyi, sevişmeyi cinsellik olarak algılayıp ayrı tutmak doğru değil. Öpüşmeyi ve sevişmeyi diğer yapılan hareketlerden farklı olarak algılamak yanlış. Birlikte oynadığım aktrist bütün sahneleri oynayıp, öpüşme ve sevişme sahnesinde çekilip dublör kullanırsa, böyle bir filmde oynamam zaten. "Öpüşmem, sevişmem" benzeri şeyleri söyleyen oyuncu, bana "yürümem, konuşmam" da der gibi geliyor. 
     
     Şevval Sam Oyuncu 
Sevişmek şart değil      Yapanlara saygım var, ama bir filmin iyi olması için sevişme sahnesi şart değildir. Erotizm kullanacaksa, Piyano filmindeki, adamın kızın delik çorabından tenine dokunduğu sahneyi örnek olarak belirtebilirim. O da çok erotikti. Soyunarak, erotik sahneler çekerek de iyi oyuncu olunmaz. 
     
     Aydan Şener Oyuncu 
Dublör kullanırdım      Türkiye’de, "Kadın etinin görülmediği film asla iş yapmaz" diye yanlış bir düşünce var. Oyuncunun rol seçme hakkı var ve sırf filmlerinde öpüşmüyor ya da sevişmiyor diye oyuncuyu eleştirmek yanlış olur. Estetik ölçülerde olmalı, ama yine de bu bir tercih meselesi. Benim filmimde böyle bir sahne olsaydı, ben de dublör kullanırdım. 
     
     Nurseli İdiz Oyuncu 
Gereği yapılmalı      Sevişmeden, öpüşmeden kadın oyuncu olunmaz. Bu teknik bir konudur. Daha önce öpüştük, seviştik, koklaştık ta şimdi mi kötü olduk Tiyatroda 40 kere öpüştüm, hiçbiriyle de aramızda bir şey olmadı. Rolün gerektirdiği neyse o yapılır. 
     



 GÜNCEL 













</TEXT>
</DOC>
