<DOC>
<DOCNO> 56797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun18.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da köpek derisinden ceket modası 
</HEADLINE>
<TEXT>

     İtalya'da büyük mağazalarda köpek derisinden ceketler ve kürkler satıldığı iddia edildi. 
     Hayvanları Koruma Derneği tarafından ortaya atılan iddiada, Roma'daki büyük mağazalarda satılan ceket ve kürklerin bir kısmında köpek derisi ve tüylerinin kullanıldığı belirtildi. 
     Dernek, ceketler için köpek derisini kullanan firmaları bildiklerini ve suç duyurusunda bulunacaklarını açıkladı. 
     İlk aşamada mağazalarda bulunan ceketlere DNA testi yapılması öngörülüyor. 
     Hayvanları Koruma Derneği içindeki, bilimsel araştırmalarda hayvanların denek olarak kullanılmasına karşı oluşturulan komisyon tarafından yapılan açıklamada ise, ''köpek derisinin kullanılmasının yasal olduğunu biliyoruz, ama bunun artık İtalya'da yasaklanması gerekiyor. Mağazalarda satıldığını ispat edip, yasaklanmasını isteyeceğiz'' denildi. 
     Köpek derisinden ceket ve kürkleri satıyor olabileceklerini kaydeden mağaza sahipleri, gereken mücadelenin verilmesi halinde, bu ürünleri satan tüccarların durdurulabileceğini bildirdiler. 
     Mağazalarda, kedi derisinden ceketlerin de bulunduğu belirtildi. 
     






</TEXT>
</DOC>
