<DOC>
<DOCNO> 70218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko13.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İETT otobüslerini özelleştiriyor 
</HEADLINE>
<TEXT>

     İstanbul Büyükşehir Belediyesi'ne bağlı İETT Genel Müdürlüğü, bünyesindeki 96 otobüsü özel kişi ya da kurumlara 1.5 yıllığına kiraya vermek için ihaleye çıktı. 
     İETT Genel Müdür Vekili Rıdvan Aslan, 2 bin 580'i İETT, 1200'ü de halk otobüsü olmak üzere toplam 3 bin 780 otobüsle İstanbul'da günde yaklaşık 2 milyon yolcu taşıdıklarını söyledi. 
     İETT'nin gelirleri ile giderleri arasındaki farkın bir türlü kapanmadığını ve bir otobüsün günde ortalama 45 milyon lira zarar ettiğini anlatan Aslan, bu nedenle kurumu küçülterek giderleri azaltmayı amaçladıklarını bildirdi. 
     Aslan, bu kapsamda özel sektörün de toplu taşımada yer almasını istediklerini belirterek, ''Otobüslerimizi kiralamak yoluyla ilk kez özelleştirme çalışmasına başlıyoruz'' dedi. 
     Geçen yıl yapılan ihalede özel halk otobüsü işleten kişilere 130 milyar lira karşılığında hat ruhsatı verdiklerini hatırlatan Aslan, 4 Mart Pazartesi günü gerçekleştirilecek ihalede ise, ruhsat bedeli karşılığında otobüs alma zorunluluğunu kaldırarak kendi otobüslerini kiraya vereceklerini kaydetti. 
     
     140 milyar lira muhammen bedeli 
     Aslan, 135 milyar lira hat ve 5 milyar lira da kiralama bedeli artı KDV olmak üzere 140 milyar lira muhammen bedelle kapalı zarf usulü ihaleye çıktıklarını ifade ederek, en fazla teklif veren kişi ya da firmaların ihaleyi kazanacağını dile getirdi. 
     İETT Genel Müdür Vekili Aslan, şöyle devam etti 
     ''Buradaki birinci amacımız, kişilerin ya da firmaların hat bedelini ödeyerek ruhsat aldıktan sonra kiraladıkları otobüslerle işletmeye katılmaları ve böylece 1.5 sene içinde zenginleştikten sonra sıfır kilometre otobüs almalarını sağlayarak sistemi daha cazip hale getirmek. 
     İkinci amacımız ise İETT'nin 96 otobüs bazında küçülmesini sağlamak. Böylece hat bedeli olarak aldığımız paranın yanı sıra, 96 otobüsün akaryakıt, personel ve bakım onarım masraflarından kurtulmuş olacağız.'' 
     
     Özel sektöre devir 
     Dünyanın pek çok yerinde taşımacılığın büyük bir kısmının özel sektör tarafından yapıldığına işaret eden Rıdvan Aslan, sözlerini şöyle tamamladı 
     ''Amacımız, bir kamu kurumu olan İETT'nin küçülmesi sonucu özel sektörün taşımacılığa iştirak etmesini sağlamaktır. Otobüsleri kiralama işi özelleştirmenin başlangıcıdır. İlk aşamada İETT'nin, yüzde 10 nispetinde özel sektöre devredilmesini hedefliyoruz. Bununla ilgili fizibilite çalışması yapıyoruz. Bu çalışmalar bittikten sonra tabloyu daha rahat göreceğiz. Bu kapsamda sadece otobüslerin işletilmesi değil, servis, bakım, akaryakıt dahil tüm hizmetlerin bir özel sektör kuruluşuna devredilmesi ya da kiralanması şeklinde bir özelleştirme düşünüyoruz. Verimli olursa devam ederiz. Özel sektör dinamizmini bu işin içine sokmamız lazım.'' İhaleye katılmak için, 4 Mart Pazartesi günü saat 13.00'e kadar İETT Genel Müdürlüğü'ne başvuru yapılabilecek. Otobüslerin 60 tanesi Avrupa, 36 tanesi ise Anadolu yakasında rotasyon yöntemiyle çalışacak. 
     






</TEXT>
</DOC>
