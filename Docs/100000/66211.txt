<DOC>
<DOCNO> 66211 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/soneko09.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Önal "15 bin kamu personelinin gönüllü emekliliği yolda.." 
</HEADLINE>
<TEXT>

     Devlet Bakanı Recep Önal, 3 Aralık'ta yayınlanan Başbakanlık genelgesinde yer alan 15 bin kamu personelinin gönüllü emekliliğiyle ilgili programın dışında, bu civardaki bir fazla istihdamın da aynı şekilde gönüllü emeklilik yoluyla eritilmesinin düşünüldüğünü açıkladı. 
     Devlet Bakanı Recep Önal, Türkiye ile Tunus arasındaki 9. Dönem Karma Ekonomik Komisyon KEK Toplantısı'na katılmak üzere bu ülkeye gitti. 
     Hareketinden önce Atatürk Havalimanı'nda basın mensuplarının sorularını cevaplayan Bakan Önal, ''IMF'ye verilen niyet mektubunda atıl durumdaki KİT çalışanlarının üçte ikisinin çıkarılacağı ve kamu bankalarındaki 800 şubenin kapatılmasının öngörüldüğü'' yolundaki haberlerle ilgili olarak, şunları söyledi 
     ''Konuyu ikiye ayırmamız gerekiyor. KİT'lerdeki istihdam fazlası bir de özelleştirme amacıyla hazırlanan 3 kamu bankasının bu şubelerinin kapatılması. 
     Bildiğiniz gibi Resmi Gazete'de bir tebliğ yayınlandı. Buna göre, Devlet Personel Başkanlığı'na Ziraat Bankası'ndan 12 bin, Halk Bankası'ndan 4 bin personel gelecek ve bunların diğer kamu kuruluşlarına yerleştirmesi yapılacak. Emlak Bankası personeli daha evvel Halk ve Ziraat Bankası içinde eritildiği için ayrıca onu saymaya gerek yok. O kapatılacak şubelerin personeli de bunun içinde. 
     Kapatılmayan şubelerdeki fazla istihdamdan çıkan personel de bu rakamların içinde ve bunlar bu yılın Temmuz ayına kadar yerleştirilmesi gerekiyor. Ne kadar sayıda personelin Devlet Personel Başkanlığı'na intikal edeceği de aylar itibarıyla gösterilmiş durumda. 
     Buna göre, her ay 3.000-3.500 personel Devlet Personel Başkanlığı'na gelecek ve 45 gün içinde bunların yerleştirilmesi yapılacak. 
     Yerleştirme konusunda Devlet Personel Başkanlığı önemli çalışmalar içinde. Bunların mağdur edilmeksizin aile bütünlüğünü koruyarak yerleştirilmesi amaç ediniliyor. Kendi çalışmak istediği yer dışında bir yerleştirme söz konusu olmayacak. Zaten ücretleri bakımından da belli güvenceleri var.'' 
     
     Gönüllü emeklilik 
     Bakan Önal, kamu sektöründeki fazla istihdama ilişkin olarak da konuşmasını, şöyle sürdürdü 
     ''Bunun için 3 Aralık'ta Başbakanlık Genelgesi çıktı ve 15 bin kamu personelinin gönüllü emekliliğiyle ilgili bir program ortaya konuldu, bu yürüyor. Bunun dışında bu civarda bir fazla istihdamdan söz ediliyor ve bu fazla istihdamın da aynı şekilde eritilebileceği düşünülüyor. Yine emekliliği teşvik yoluyla ve gönüllü olarak bu civarda bir personel daha emekli edilebilecek diye düşünülüyor. 
     Kesinlikle zorlama söz konusu değil. 
     Ayrıca, Pazartesi günü yapılan Bakanlar Kurulu'nda istihdam politikasıyla ilgili 3 bakandan oluşan bir komisyon kuruldu. 
     Bu komisyonda bizim yapacağımız konu 3 ayda bir kamu personelinin KİT'lerdeki hareketliliğini izleyecek bir sistemi oluşturmak. Bunu yapmaktaki amaç ise Niyet Mektubu'nun 40 ve 41. maddelerinde bu konu düzenlenmiş. İkincisi de uzun süre devam eden bir çalışma var. Kamu ve özel sektör uyum kredisiyle ilgili. Bu komisyon Dünya Bankası'ndan sağlanan uyum kredisiyle ilgili çalışmaları son aşamaya getirip belirli mevzuatın Resmi Gazete'de yayınlanmasını sağlayacak düzenlemeler yapacak.'' 
     






</TEXT>
</DOC>
