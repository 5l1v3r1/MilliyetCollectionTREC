<DOC>
<DOCNO> 89110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/guncel/gun09.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
E - mail okuyana para cezası 
</HEADLINE>
<TEXT>

     ANKARA ANKA 

     Ulaştırma Bakanı Oktay Vural, iki kişi arasında elektronik postayla yapılan haberleşmenin üçüncü bir kişi tarafından deşifre edilebilmesinin teknolojik olarak mümkün olduğunu bildirdi. Vural, AKP Kayseri Milletvekili Sadık Yakut’un internet ve elektronik postalar üzerinde devlet denetimi bulunup bulunmadığına ilişkin yazılı soru önergesini yanıtladı. Telekomünikasyon Kurumu’ndan Genel İzin Belgesi alan internet servis sağlayıcıların bu kurum tarafından denetlendiğini belirten Vural, "Ancak internet üzerinden gönderilen elektronik posta gibi içerik bilgilerin denetimi Kurum’un yetki alanı dışındadır" dedi. 
     
     Tekrarında yetki kaldırılır 
     Genel İzin Belgesi alan bir firmanın elektronik postaları deşifre ettiğinin anlaşılması durumunda, yıllık cirosunun yüzde 3’ü oranında para cezasına çarptırıldığını kaydeden Vural, işletme faaliyetinin de 7 ile 30 gün arasında durdurulduğunu belirtti. Vural, suçun tekrarı durumunda yetki belgesinin iptal edildiğini ve haberleşmenin gizliliğine aykırı davranmaktan Türk Ceza Yasası uyarınca Cumhuriyet Başsavcılığı’na suç duyurusunda bulunulduğunu vurguladı. 
     



 GÜNCEL 















</TEXT>
</DOC>
