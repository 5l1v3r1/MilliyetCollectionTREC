<DOC>
<DOCNO> 93524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo16.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş ''Bizi bugünlere getiren gözyaşlarımız'' 
</HEADLINE>
<TEXT>

     Milli Takımlar Teknik Direktörü Şenol Güneş, A Milli Futbol Takımı'nın 48 yıl sonra katıldığı 17. Dünya Kupası'nda hem tarihi, hem de geleceği yazdığını söyledi. 
     17. Dünya Kupası'nda, A Milli Futbol Takımı'nın başında üçüncülük başarısını yakalayan Şenol Güneş, İstanbul'da, yardımcı antrenörler Ünal Karaman ve Mehmet Kulaksızolu ile menajer Can Çobanoğlu'nun da katılımıyla basın toplantısı düzenledi. 
     Güneş, çok sayıda medya mensubunun izlediği ve bazı TV kanallarınca naklen yayınlanan basın toplantısında, 2 yıllık görev süresi, geride kalan 17. Dünya Kupası organizasyonu ve geleceğe yönelik hedefleriyle ilgili değerlendirmelerde bulundu. 
     Şenol Güneş, ''Ülke insanı olarak en iyisini yaparız. İmkan ve zaman verildiği zaman her alanda başarılı olan Türk insanının sportif alanda da başarılı olacağını kupada belgeledik'' dedi. 
     Türk Milli Takımı'nın bulunduğu noktaya tesadüfen değil, planlı ve programlı çalışmayla geldiğini anlatan Güneş, kupa boyunca iyi işler yaptıklarını, bazen sıkıntı çektiklerini, ağladıklarını belirterek, ''İş yapmanın heyecanıyla ağladık. Ama bizi bu günlere getiren o gözyaşları ve hatalarımızdan aldığımız derslerdi'' diye konuştu. 
     Güneş, Türk Milli Takımı'nın artık bir Dünya takımı olduğunu, bundan da büyük gurur ve mutluluk duyduğunu ifade etti. 
     Güneş, 17. Dünya Kupası'nda elde edilen başarının tesadüfi olmadığını, planlı ve programlı bir çalışmanın sonunda bugünlere geldiklerini söyledi. 
     Güneş, teknik heyetiyle birlikte düzenlediği basın toplantısında, uzun süren çalışmalar sonucunda Avrupa'da ses getirmeyi hedeflerken, Dünya'ya Türk futbol gerçeğini gösterdiklerini ifade etti. 
     Kendilerine destek veren herkesin bu başarıya ulaşmak için büyük bir çaba sarf ettiğini belirten Güneş, şöyle dedi 
     ''Dünya Kupası'nda 8 otel değiştirdik, 9 seyahat yaptık. 
     Dolayısıyla en fazla yorulan takım biz olduk. Biz bu sıkıntılarımızı değil, sevinçlerimizi paylaşmak istiyoruz, ama yaptıklarımızı da anlatmak istiyoruz. İyi işler yaptık. Bazen sıkıntı çektik, ağladık. 
     Gururumuzla ağladık. İş yapmanın heyecanıyla ağladık. Ama bizi bu günlere getiren de o gözyaşları ve hatalardan aldığımız derslerdi. 
     Büyük emekler sonucunda mutlu olduk, yoksa mutlu olamazdık. Kolay elde edilen servet insanları mutluluğa götürmez. Maç kaybettik, ama asla pes etmedik.'' 
     
     ''BÜYÜK İŞLER YAPTIK'' 

     Dünya Kupası'nda üçüncülüğe giden yolda, Milli Takım'da yer alan futbolcularla toplam 82 günlük bir çalışmanın sonunda kupaya başlangıç yaptıklarını kaydeden Şenol Güneş, ''Kısa sürede büyük işler yaptık'' dedi. 
     Dünya Kupası hazırlık dönemiyle ilgili bazı istatistiki bilgiler veren Güneş, şöyle konuştu 
     ''Elemeler dahil, toplam 19 maç yaptık. 34 gol atıp, 14 gol yedik. 
     Kupadaki birliktelikle beraber futbolcularımızla 133 gün beraberdik. 
     Bu, bir takım için az bir süre. Kısa sürede büyük işler yaptık. 120 antrenmana çıktık. Toplam 45 oyuncu deneyip, 42'sine şans tanıdık.'' 17. Dünya Kupası finallerinde mücadele eden A Milli Futbol Takımı'na almadığı bazı futbolcuların kırgınlıklarının normal olduğunu belirten Güneş, ''Ancak şunu unutmamak gerekir ki önemli olan Türkiye'nin kazanmasıdır'' dedi. 
     
     ''BU BİR REKABETTİR, BİR HİZMET YARIŞIDIR'' 

     Başarının sadece takımdaki 23 futbolcuya mal edilmemesi gerektiğini de vurgulayan Güneş, şöyle devam etti 
     ''Rekabeti ön plana çıkardık ve başarıyı hedefledik. Bazı arkadaşlar Dünya Kupası'nda şans alamadılar. Ancak bu bir rekabettir, bir hizmet yarışıdır, önemli olan Türkiye'nin başarısıdır. Asla kişilerin değil, kurumların ve ülkemizin peşinden gitmeliyiz. Kadroda yer almayan kaleci Metin, Serhat ve Cihan'ın antrenmanlara katılıp takıma verdiği elektriklenmeyi görmeliydiniz. Bunlar çok güzel şeyler.'' 
     
     ''HALKIMIZLA BÜTÜNLEŞTİK'' 

     Şenol Güneş, Dünya Kupası'nda mücadele ederken, kendilerine yönelik yapılan eleştirilere de yanıt verdi. 
     Maçlar süresince ilgisi olmayan konularda yazılar yazıldığını ve bunun da kendilerini çok üzdüğünü anlatan Güneş, şunları söyledi 
     ''Ancak halk bunu çok iyi yakaladı. Üçüncülük kazanılıp, kaybedilebilir, ama halkın sevgisini kazanmak kolay olmuyor. Bize yapılan karşılama töreni çok şeyi ifade ediyor. Havaalanında fakir de gördüm, zengin de. Başı kapalı da, mini etekli de... İşte Türkiye'nin buna ihtiyacı var. 
     Halkımızla bütünleşerek, mutluluk ve gurur duyduk. Şu anda bütün Türkiye'nin tek ses, tek yürek olduğu günleri geçiriyor. Umuyorum bu birliktelik, ekonomik ve sosyal alanlarda da ortaya çıkar ve ülke insanının beklediği güzel günler gelir. Çünkü biz de bu ülkenin bir bireyiyiz. Milletimizin umut ve mutluluğu olmak bizim gururumuz olmuştur. Birlikte düşünmeyi ilke edindik. Ülke insanı olarak en iyisini yaparız. İmkan ve zaman verildiği zaman, her alanda başarılı olan Türk insanının sportif alanda da başarılı olacağını kupada belgeledik.'' 
     
     YENİ BİR SAYFA 

     Hayatında yeni bir sayfa açtığını ifade eden Güneş, ''Daha önce yeni sayfa açmıştım. Ancak kirlendi. Ama devamlı silen bir öğrenci olmak istemiyorum. Bu silgi tükenmesin. Ben kişilik olarak ne yaptığımı biliyorum. Biz kahraman değiliz, görevliyiz. Elde ettiğimiz başarılarla sürekli övünecek değiliz. Artık dünya üçüncülüğü geride kaldı. Geleceğe bakmalıyız'' diye konuştu. 
     Medya ile arasında hiçbir zaman sorun olmadığını anlatan Şenol Güneş, bundan sonraki dönemde de sorun olmayacağını kaydetti. 
     
     ''OYUNCULAR BİLE FARK EDEMEDİ'' 

     17. Dünya Kupası finallerinde teknik olarak takımda çok fazla yenilik yaptıklarına, ancak kimsenin bundan bahsetmediğine dikkat çeken başarılı teknik adam, şöyle devam etti 
     ''Biz hiçbir takımı büyük görmedik. Saha içinde ne yaptığımızla ilgili olarak da hiç konuşulmadı. Sahada öyle yenilikler vardı ki, bunu bazen oyuncu bile fark etmedi. Kompleksten kurtulalım. Sürekli maç kaybetsek bile sahadan başımız dik ayrılmalıyız. Görmeyen arkadaşlarımıza söylüyoruz. Türkiye'nin bir talihsizliği var. 
     Birilerini kahraman yapıp, birilerini hain ilan ediyoruz. Sorun yaratan değil, sorunları çözen insanlar olmalıyız. Bir sivrisineği öldürmekle sonuca varamazsınız, çünkü bir başkası gelir. Önemli olan bataklığı kurutmaktır. İlk yaptığımız Brezilya maçından sonra 1 hafta geçti, medya ile aramıza girdiler. Benim asla medya ile aramda sorun yoktur ve olmayacaktır. Bir gerçeği gördük ki Türkiye'de futbol oynanıyor. Bazen ders aldık, bazen öğretmen olduk. Hatalarımızı, eğitim olarak gördük. Cesaret verenleri kahraman yaptık. Bugünlere gelip mutluluğu birlikte paylaştık.'' 
     
     İLAHİ ADALET 

     Milli Takımlar Teknik Direktörü Güneş, finallerin yapıldığı Güney Kore ve Japonya ile Türkiye arasındaki meridyen farklılığı nedeniyle maçların Türkiye'de gündüz izlendiğine işaret ederek, şunları kaydetti 
     ''Türkiye'yi gündüz sokağa döktük. Daha önce bunları gece yaşıyorduk. Güneşin aydınlığında gerçekleri çok daha iyi gördük. Bu ilahi adalettir. Kim iyi niyetli, kim değil, bunu çok iyi gördük. 
     Hiçbir şey karanlıkta kaybolmadı. Çünkü daha önce koynumuzda bazen yılan besleyip, farkına bile varamıyorduk. Bu bana zarar vermez, ülkeye zarar verir.'' Futbolun sadece futbol olmadığını herkesin gördüğünü anlatan Güneş, ''Düşünce kalıplarını değiştirdik. Dünya Kupası'nda üçüncü olduk. Çalışarak bu başarının üzerine de çıkabiliriz. Futbol, çok çeşitli ülke insanını bir araya getiriyor. Böylece bunu iyi kullanarak Dünya Kupası'nda iyi bir tanıtım yaptığımıza inanıyorum. 
     Ürettiklerimizin karşılığında buralara geldik. Doğru söyleyip doğru işler yaptığımız için de çok iyi karşılandık.'' 
     
     ELEŞTİRİLERE YANIT 

     Medyada futbolcularla ilgili yer alan bazı eleştirileri de anımsatan Güneş, şöyle konuştu 
     ''Çok farklı saç şekilleri olan futbolcular da oldu. Namaz kılanlar da olmuştur. Ancak hepsi insan ve bu ülke için çabalayan popüler kişiler. Hepsi bu ülke adına yarışırken ve mücadele ederken bunlara başka adlar konmaya çalışıldı. Bütün saldırılara ve eleştirilere rağmen size saygısızlık yaptık mı Biz bu kadar ülke için savaşan popüler insanların kişiliğine saygısızlık yapıyoruz. Bizi yok sayanları asla yok saymadık. Gelin birlikte olalım, bu ülkede herkese yer var.'' Kendisiyle ilgili kişisel sorunları olanlarla açıkça görüşebileceğini ifade eden Güneş, ''Benimle kişisel olarak bir hesabınız varsa gelin konuşalım. O zaman cevabını alırsınız'' dedi. 
     
     ''DEDİKODU İLE İŞ BULUNMAZ'' 

     Dünya Kupası'ndaki başarılarıyla ilgili çok iyi diyalog kurdukları teknik direktörlerin yanında kötü diyaloglar kurduğu teknik adamların da bulunduğunu kaydeden Güneş, ''Dedikodu ile iş bulunmaz. Bu şekilde hem kendinize hem de ülkenize zarar verirsiniz'' şeklinde konuştu. 
     Elde edilen başarıları bir bütün olarak değerlendirdiklerini ve ''biz'' kelimesini kullanmak istediklerini anlatan Güneş, şunları söyledi 
     ''Bu takım bizim takımımız. Ben sadece işleyişten sorumluyum. Biz başardık. Asıl önemli olan neye sahip olduğumuz değil, sahip olduklarımızı kiminle paylaştığımızdır. Umarım sporda sahip olduğumuz bu bütünlüğü ekonomik ve sosyal hayatta da gösteririz. Aksi takdirde mutluluğumuz huzursuzluğa dönüşebilir. Komşusu aç olan bir insanın mutlu olması mümkün değildir. Biz hep bu şekilde düşünüp, birlikte hareket etmeyi ilke edindik. İmkan ve zaman bulduğumuz zaman her şeyi yapabiliriz. Elde ettiğimiz başarı Türk insanın, sporcularımızın ve medyanın başarısıdır. Yeni sayfalar açmak durumundayız. Dünya üçüncüsü olmuş bir takımın teknik direktörü olmak da bana mutluluk ve gurur veriyor.'' Güneş, Dünya Kupası'nda kendisi ve milli takıma yapılan eleştiriler için, ''Biz çalmıyoruz, ülkemize döviz kazandırıyoruz. Çalanlarla uğraşsınlar'' dedi. 
     Eleştirmenin herkesin hakkı olduğunu kaydeden Şenol Güneş, ''Ama eleştirmek için bizzat bilgi sahibi olmak lazım. Biz Dünya Kupası öncesi her sisteme ayak uydurabilecek durumda olmamız gerektiğini söyledik. Dediklerimizi de yaptık. Ama bizi dinlemeyenler, izlemeyenler, farklı şeyler söyledi. Bizi bütün dünya anladı, ama bazıları anlayamadı'' diye konuştu. 
     ''Şu anda kavgaya değil, birlikteliğe ihtiyacımız var'' diyerek, bu konularda artık fazla konuşulmaması gerektiğini kaydeden Güneş, şöyle devam etti 
     ''Biz çalmıyoruz, ülkemize döviz kazandırıyoruz. Çalanlarla uğraşsınlar. Ben saygısızlık yapmıyorum. Gerektiğinde hadleri bildirilebilir. Ancak bu konuların artık uzatılmasını istemiyorum. Ben 15 yaşından bu yana futbolun içindeyim, ama bana Futbolu okuyamıyor 
     diyorlar. Niye Arjantin ile Fransa ilk turda elendi. Bu takımlar onların favorisiydi. Bugünü yaşamayanlar, yarını hiç yaşayamazlar.'' Şenol Güneş, kinci bir insan olmadığını belirterek, ''Yaptıkları eleştirileri oturup okusunlar. Onlar da bu ülkenin insanları. 
     Kötülüklerin yanında, iyiliklerin de içlerinde olduğunu biliyorum. 
     Yanlışlarının, kendilerinin yanı sıra ülkeye de zarar vermesi bizleri üzer'' dedi. 
     
     HAKAN ŞÜKÜR 

     Hakan Şükür'ün tek forvet oynatılmasının eleştirildiği hatırlatılan Güneş, şunları söyledi 
     ''Hakan, özellikle orta sahada ileriye dönük oynayan futbolcuların gol pozisyonuna girmesini sağlayan bir oyuncumuz. Ayrıca rakip savunmanın önlem almak zorunda olduğu bir futbolcu. Örneğin ilk Brezilya maçında Hakan beklenenin altındaydı, ama rakip savunma ondan dolayı hep rahatsızdı. Hakan'dan beklenen farklıydı, bu nedenle benim için toleransı olmuştur.'' Hakan Şükür-İlhan Mansız ikilisinin Güney Kore maçında başarılı olmaları sonrası, bu ikiliyle diğer maçlara başlamadığı için pişman olup olmadığı ile ilgili soruya da Güneş, ''Ben öyle düşünmüyorum. 
     İlhan ile Hakan, Güney Kore maçında başarılı oldular. 
     Olamayabilirlerdi de. Belki İlhan kötü oynayıp, şu anki konumunda olmayabilirdi. Her maçın kendi havası vardır ve öyle değerlendirilir. 
     Belki bir maç daha olsaydı, yine o ikiliyle başlamayabilirdim de'' diye yanıt verdi. 
     
     YILDIRAY'IN OYUNDAN ALINIŞI 

     Brezilya ile oynanan ilk maçta Yıldıray'ı oyundan aldığı için eleştirildiğini hatırlatan Şenol Güneş, şöyle konuştu 
     ''Biz Brezilya maçında savunma anlayışıyla oynayıp, boşluklar bulup gol atmak istedik. İlk yarıda rakibe çok pozisyon verdik. 
     Yıldıray hücumda iyi ama savunmada aksıyordu. Savunmayı 4'lü yapıp, orta sahayı güçlendirdim ve Yıldıray'ı çıkardım. Sonra herkes suçlu aradı ve o suçlu da Şenol Güneş oldu. Oysa, ikinci yarıda rakibe fazla pozisyon vermemiştik ve şanssız bir gol yemiştik.'' 
     
     TÜRK EKOLÜ VAR MI 

     Güneş, bir basın mensubunun, ''Futbolda Türk ekolü oluştu mu'' sorusunu da şöyle yanıtladı 
     ''Yıllarca ekolümüz olsun dedik ve oluşturmaya da başladığımıza inanıyorum. Milli takımımız artık kazanmayı düşünen, kendi sahasına hapsolmayan ve ezilmeyen bir ekip oldu. Bu benim değil herkesin ortaya koyduğu bir anlayıştır. Biz kendi anlayışımızı uyguladığımızı düşünüyorum. Türk Milli Takımı, düşünce ve beceri olarak, oyun disiplini olarak hep yaratıcılığı sahaya yansıtan bir ekip. Bu da bizi başarıya ulaştıran bir tarz oldu.'' 
     
     FAİR PLAY ZAMANI 

     Türkiye ile ev sahibi ülkelerden Güney Kore arasında oynanan üçüncülük maçındaki dostluk gösterilerinin hatırlatılması ve bu fair play davranışlarının Türkiye'de de oluşup oluşamayacağı ile ilgili bir soru karşısında Güneş, şöyle konuştu 
     ''Türkiye liglerinde kan gövdeyi götürüyor , ligde şaibe var 
     sözlerinin artık son bulması gerekiyor. Fair play'i ülkemizde de gösterelim. Herkese sorarsanız küfüre karşıdır, ancak statlarımızda herkes küfür eder. Söze gelince hayır deriz, ama uygulamada aynı şeyler yaşanmaz. Kolay olmayacak ama, bizler, basın, spor yöneticileri, taraftarlar hep beraber sporun güzelliklerini yaşamak ve yaşatmak için çalışmalıyız.'' Brezilyalı Rivaldo'nun Türkiye maçında kendini kasten yere atmasına değinen Güneş, ''Bu centilmenlik dışı hareket Brezilya'ya gölge düşürmüştür. Bizim liglerimizde bunlar olmamalıdır. Çünkü milli takıma da bu ligden oyuncular alacağız. Bizler hakem yanlışı ile kazandığımız maçtan sonra bile, cesurca çıkıp bu hata nedeniyle maçı kazandığımızı söyleyebilmeliyiz'' şeklinde konuştu. 
     Şenol Güneş, artık Türkiye'de Fenerbahçe-Galatasaray rekabetinde güzellikler görmek istediklerini vurgulayarak, ''Artık taş, sopa olmamalı. Küfür edene müdahale edilmeli ve bu maçlarda güzellikler görmeliyiz'' dedi. 
     
     ''TÜRKİYE NASIL DÜZLÜĞE ÇIKAR '' 

     Şenol Güneş, ''Dünya üçüncüsü olmuş bir takımın teknik direktörü olarak, Türkiye'deki ekonomik durumu nasıl değerlendiriyorsunuz ve milli takımın başarısını Ankara'nın yakalaması için ne yapmalı'' sorusuna, şu yanıtı verdi 
     ''Siyasi konularda konuşmayı sevmem. Ancak şu var ki, kötü yönetiliyoruz ve bir karmaşa var. Ancak çalışmayı ilke edinirsek, sorumluluk taşırsak, neden düzlüğe çıkmayalım. Güney Kore ve Japonya yapmışsa biz neden yapmayalım. Türk insanına zaman ve imkan verildikten sonra yapamayacağı şey yoktur.'' 
     
     MAÇLARDAN SONRAKİ ZAMLAR 

     Bir gazetecinin, ''Sizin oynadığınız maçlardan sonra, Türkiye'de zam furyası yaşandı. Bunlar için ne diyeceksiniz'' sorusu üzerine de Şenol Güneş, şöyle konuştu 
     ''İster siyasette, ister ekonomide, isterse başka bir alanda fırsatçılık yapılıyorsa bunu asla sevmem. Bu ülkede yıllardır zam yapıldığı halde mesafe alamadık. Çözüm insanları değiştirmek değil, düşünceyi değiştirmekten geçiyor. Ayrıca ülkemizi yönetenleri de bize yapıldığı gibi saygısızca eleştirmemek gerekiyor. Onlar da ülkenin menfaatleri için uğraş veriyor.'' 
     





</TEXT>
</DOC>
