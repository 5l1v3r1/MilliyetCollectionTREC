<DOC>
<DOCNO> 99964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/soneko03.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamu yatırımlarının üç ayda yüzde 8.4'ü gerçekleşti 
</HEADLINE>
<TEXT>

     Kamu yatırımlarında bu yılın ilk üç aylık döneminde yüzde 8.4'lük oranla, son 4 yılın aynı dönemlerine göre en yüksek nakdi gerçekleşme yakalandı. 
     Devlet Planlama Teşkilatı DPT verilerine göre, Mart sonu itibariyle kamu yatırımlarına 828.3 trilyon lira aktarıldı. 
     Bu yılki program ödeneğinin 9 katrilyon 835 trilyon lira göz önüne alındığında yüzde 8.4'lük bir gerçekleşme sağlandı. 
     İlk üç aylık dönemler itibariyle geçen yıl yüzde 7.2, 2000 yılında yüzde 6.9, 1999 yılında da yüzde 7.1 oranında gerçekleşme sağlanabilmişti. 
     
     EN YÜKSEK GRÇEKLEŞME ENERJİDE 
     Sektörel bazda bakıldığında da en yüksek nakdi gerçekleşme yüzde 14.7 ile enerji yatırımlarında gerçekleşti. 
     Bu yıl için 2 katrilyon 60 trilyon liralık yatırım öngörülen enerji söktörüne ilk üç aylık dönemde 301.8 trilyon liralık harcama yapıldı. 
     Enerji sektöründe yapılın yatırımların 209.4 trilyon lirası termik santraller, 36.3 trilyon lirası hidrolik santraller, 17.4 trilyon lirası iletim tesisleri, 34.7 trilyon lirası da il, ilçe şebekeleri için harcandı. 
     
     ULAŞTIRMA HABERLEŞMEDE GERÇEKLEŞME YÜZDE 10.8 
     Ulaştırma haberleşme yatırımlarında da yüzde 10.8'lik gerçekleşme yakalandı. Bu sektördeki 2 katrilyon 380.7 trilyon liralık ödeneğe karşılık 257.3 trilyon liralık yatırım yapıldı. 
     Ulaştırma haberleşme dalında karayolu için 128.6 trilyon lira, havayolu için 82.5 trilyon, boru hatları için de 27.5 trilyon lira harcandı. 
     
     İMALAT SANAYİ 
     Aynı dönemde imalat sanayiinde de yüzde 9.3'lük gerçekleşme oldu. 
     640.7 trilyon liralık ödeneğe karşılık üç aylık dönemde 59.6 trilyon 
     lira ayrıldı. 
     Bu rakamın 13.5 trilyon lirası gübre sanayine, 11.5 trilyon içki sanayine, 9.8 trilyon lira da petrol ürünleri sanayine harcandı. 
     
     EN DÜŞÜK GERÇEKLEŞME KONUTTA 
     Sektörel bazda en düşük gerçekleşme ise yüzde 1.8 ile konutta gerçekleşti. Mevsimsel nedenlerin de etkisiyle bu yılın ilk üç ayında konut sektörüne sadece 369 milyar liralık kaynak ayrıldı. 
     





</TEXT>
</DOC>
