<DOC>
<DOCNO> 83895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sondun15.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk bilim adamı buluşu ile ABD'yi fethetti 
</HEADLINE>
<TEXT>

     ABD Enerji Bakanlığı ile Chicago Üniversitesi'nin ortak kuruluşu Argon laboratuvarları, Türk bilim adamı Dr. Ali Erdemir'in karbon atom kaplama buluşunun, endüstriye hazır hale geldiğini web sitesinden ilk haber olarak duyurdu. 
     Argon laboratuvarlarının haberinde, buluşla ilgili olarak son dört yılda 3 binin üzerinde başvuru olduğu, endüstri mühendislerinin karbon kaplama buluşuna büyük ilgi duydukları belirtildi. 
     Sürtünme katsayısını sıfıra indiren buluşuyla bir anda triboloji biliminin dünyadaki bir numaralı ismi haline gelen Dr. Ali Erdemir, bu buluşuyla ikinci defa R D 100 ve Discover ödüllerine layık görüldü. 
     Dr. Ali Erdemir, daha önce de borik asidin motor ve makinalarda sürtünme ve aşınmayı önleyici özelliğini bularak, bu bilimin Nobel'i sayılan R D 100 ödülünü aldı. 
     
     TEST MAKİNESİ İFLAS ETTİ 

     Dr. Ali Erdemir, buluşunu bir bilyeye kaplayarak, test makinesinde denedi. 32 gün içinde bilye test makinesinde 17.5 milyon defa ağır sürtünme altında döndürüldü. 32 gün sonra test makinesi bozulduğu halde, Dr. Erdemir'in karbon atom kaplamasının hala bilyenin üzerinde gözle görülür şekilde durduğu belirlendi. 
     Dr. Erdemir'in buluşunu ''akıl almaz'' olarak nitelendiren uzmanlar, buluşun endüstride uygulanmasıyla, milyarlarca dolarlık tasarruf sağlanabileceğini kaydetti. 
     Argon Laboratuvarları Teknoloji Transfer Ünitesi, Amerikan CemeCon ve Alman CemeCon firmalarının, karbon kaplamayı çeşitli endüstri imalatlarına kaplayabilecek makineler üzerinde çalışmalara başladığını duyurdu. 
     Gerekli kaplama makineleri ortaya çıktığı zaman, karbon atom kaplamanın 100 binlerce parçaya kaplanabileceği ve endüstriyel hale gelebileceği kaydedildi. Kaplamanın dizel gaz sistemi, roket atan rampalar, mil yatakları, imalat makineleri, kompresörler ve daha yüzlerce endüstri parçasına uygulanabileceği bildirildi. Amerikan Havacılık ve Uzay Dairesinin NASA karbon atom kaplamayı yakın takibe aldığı ve bazı denemelere başladığı belirtiliyor. 
     Türk bilim adamı Dr. Ali Erdemir ile ilgili habere, Argon laboratuvarlarının http www.anl.gov internet adresindeki sitesinden ulaşılabilir. 
     





</TEXT>
</DOC>
