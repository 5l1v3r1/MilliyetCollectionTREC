<DOC>
<DOCNO> 99531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/siyaset/siy08.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye, kabul görmeli 
</HEADLINE>
<TEXT>

     İHSAN DÖRTKARDEŞ DHA 

     Türkiye’de erken seçim kararı alınması, Batı medyasında geniş yer buldu. İngiliz The Independent gazetesi, "Erken seçim, Türkiye ve seçmenlerinin ne kadar Avrupalı olduklarını göstermesinin bir yolu olacak" diye yazdı. Gazetede, "Yeni Türkiye, Avrupa’da kabul görmeli" başlığıyla yer alan yazıda, Başbakan Ecevit’in fiziksel ve siyasi güçsüzlüğünün ardından gereklilik haline gelen seçimlerin Türkiye’de umuda yol açtığı belirtildi. 
     
     AKP’NİN ZAFERİ KESİN DEĞİL’ 
     Yazıda, Başbakan Bülent Ecevit’in seçim sonuçlarının "İslamcı ama köktendinci olmayan" AKP’ye zafer getirebileceği ve 16 milyar dolarlık IMF kredisini tehlikeye sokabileceği uyarısında bulunduğu anımsatılarak, "Seçimler, Türk seçmenine, bu endişelerin yersiz olduğunu gösterme fırsatı veriyor" yorumu yapıldı. Türkiye’de seçim süprizlerinin daha önce de yaşandığı ifade edilen yazıda, AKP’nin seçim zaferi kazanacağına kesin gözüyle bakılmaması gerektiği belirtildi. 



 SİYASET 




















</TEXT>
</DOC>
