<DOC>
<DOCNO> 90481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/yasam/yas07.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sünnet etmiyor lehimliyorlar’ 
</HEADLINE>
<TEXT>

Sünnet mevsimi’ açılır açılmaz uzmanlar aileleri uyardı "Sakın lazer yöntemi denilen şeylere kanmayın. O kullanılan lehim tabancasıdır..." 
     TAHSİN AKSU İstanbul 

     Cerrahpaşa Tıp Fakültesi Oditoryumu’ndaki "Sünnetle İlgili Yanlışlar ve Doğrular" konulu konferansta söz alan uzmanlar, minikleri bekleyen tehlikelere birkez daha dikkat çekti. 
     Özellikle lazer yöntemi’ konusunda aileleri uyaran konuşmacılardan Prof. Dr. Nur Danişmend, bu yöntemin sünnetle para kazanan zanaatkarların uydurması olduğunu belirtti. Bu yönteme birkez şahit olduğunu kaydeden Danişmend, "Sünnetin radyo tamircilerinin kullandığı, tabanca gibi kabzası olan ve lehim için kullanılan elektrik havyasıyla yapıldığını dehşetle izledim. Zaten lazerle cilt kesilmez. Böyle bir şey yoktur" dedi. 
     
     Sünnet değil toplu katliam 
     Daha sonra söz alan Doç. Dr. Haluk Emir, en ideal sünnet yaşının 2.5 - 5.5 yaş arası olduğunu belirtirken, Prof. Dr. Yunus Söylet ise grup halinde sünnet düğünlerini "toplu katliam" olarak nitelendirdi. Sünnet işleminin dört dörtlük bir cerrahi müdahaleyle yapılması gerektiğini belirten Söylet, "Operasyon, ameliyathanede çocuk cerrahisi ekiplerince yapılması gerekir. Ayrıca kullanılan aletlerin de kişiye özel olması şart" dedi. 
     



 YAŞAM 



















</TEXT>
</DOC>
