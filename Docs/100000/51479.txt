<DOC>
<DOCNO> 51479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sonspo09.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili "Beşiktaş maçlarına gitmek artık keyifli değil" 
</HEADLINE>
<TEXT>

     Beşiktaş Kulübü Başkanı Serdar Bilgili, maçlara gitmenin kendisi için artık keyif olmadığını belirterek ''Bunu açık yürekle söylüyorum, benim için maçlara gitmek keyif değil'' dedi. 
     Bilgili, ''Keyifle, zevkle, heyecanla maça giden arkadaşları seyrediyorum. Tiyatroya gider gibi çocuklarını alıp maça gidiyorlar. 
     Benim için ise bu gerçekten büyük bir sıkıntı, stres ve son dönemlerde üzüntü. Çok keyifli ve rahat gidemiyorum. Tiyatro seyreder gibi seyredemiyorum, gergin ve stresli oluyorum'' diye konuştu. 
     
     Borçlarda azalma... 
     30 Haziran tarihi itibariyle kulüp borçlarında, kriz ortamına 
     karşın 12 milyon dolarlık azalma gerçekleştirdiklerini açıkladı. 
     Serdar Bilgili, Beşiktaş Kulübü'nün resmi yayın organı Beşiktaş Dergisi'nin son sayısında yayınlanan röportajında, çarpıcı açıklamalarda bulundu. 
     Beşiktaş'ın borç batağında olduğu biçiminde yapılan yorumların kendisini çok üzdüğünü belirten Bilgili, ''Borç batağı lafı bir hakarettir. Böyle bir lafı kullanmaya kimsenin hakkı yok. Beşiktaş'ın mali yapısı ortadadır. 30 Haziran itibarıyla borçlarda 12 milyon dolar azalma gerçekleştirdik. Bu azalma sürecektir. Bu dönemde gelirlerimizde 7-8 milyon dolar kayıp olmasına rağmen bunu başardık'' diye konuştu. 
     
     'Bölünmeme en büyük dileğim' 
     Bilgili, kendilerinin geçici, Beşiktaş'ın ise kalıcı olduğunu belirterek, Beşiktaş'taki kurumsal yapının sürmesi ve camiadaki birliğin kesinlikle bozulmamasının en büyük dileği olduğu söyledi. 
     Beşiktaş'ta yıllardır oluşan çok önemli manevi değer yargılarının bulunduğunu kaydeden Bilgili, sözlerini şöyle sürdürdü 
     ''Dürüstlük, ahlaklılık, geleneklere bağlı olmak ve mütevazılık. 
     Bu çizgilerin bozulmaması ve camianın bölünmememesi en büyük dileğim. 
     Taraftarlarımızdan ve kongre üyelerimizden bunu istiyorum. Bu olduğu sürece başarı muhakkak gelecektir. Ama bir bölünmenin içine girersek, Beşiktaş'taki seçimler takımı etkiler, camiayı etkiler. Yapılan muhalefet gerçekten camiamızı zedeleyecek duruma gelmişse, başarının elde edilmesi mümkün değildir. '' Bilgili, seçimlerden sonra göreve gelen arkadaşına yardımcı olarak destek vereceğini anlatırken, kendilerinin ise fazla destek göremediğini ve kendi başlarına mücadele vermeye çalıştıklarını bildirdi. 
     
     'Başkanlık bana çok şey kazandırdı' 
     Seçim dönemiyle bugünkü Serdar Bilgili arasında yaşam görüşü olarak çok büyük bir farkın bulunduğunu da kaydeden genç başkan, ''Bunun en büyük nedeni ise, koltuğumun çok kıskanılan bir koltuk olması'' diye konuştu. 
     ''Biz maalesef toplum olarak çok kıskancız'' diyen Bilgili, şunları söyledi 
     ''Kim dost, kim düşman. Bunu son dönemde ayırt etmekte çok zorluk çekmeye başladım. Çevrenizde çok insan var ama başkanlık aynı zamanda büyük bir yalnızlık. Bunları hissediyorum. Benim için gerçekten çok önemli bir hayat tecrübesi kazadım.'' 
     






</TEXT>
</DOC>
