<DOC>
<DOCNO> 64793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/soneko15.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İhracatçılar dövizdeki düşüşten endişeli 
</HEADLINE>
<TEXT>

     Adana Sanayi Odası ASO Başkanı Ümit Özgümüş, dövizdeki düşüşten endişe duyduklarını belirterek, ''Kurlar bu şekilde giderse ihracat tıkanır ve pazarı kaybederiz'' dedi. 
     Özgümüş, dövizdeki düşüşten sanayiciler olarak endişe duyduklarını, kurların böyle gitmesi halinde ihracatta takınma ve dış pazar payının azalmasının yanında manüpilasyon tehlikesi olacağından dışarıya servet transferi yapılabileceğini öne sürdü. 
     Dövizde büyük oyun oynandığını öne süren Özgümüş, Merkez Bankası ve Hazine'nin de bunu tiyatro izler gibi izlediğini, bu gidişe dur 
     denilmesi gerektiğini söyledi. 
     Güçlü Ekonomiye Geçiş Programı'nın temel dayanaklarından birinin ihracata dayalı büyüme olduğunu hatırlatan Özgümüş, şunları söyledi 
     ''Bunun için de Devlet Bakanı Kemal Derviş, sürekli olarak kurun rekabetçi düzeyde olacağını ve enflasyonun altında kalmayacağını söylüyordu. Ancak, son 2 ay içinde Türk Lirası yaklaşık yüzde 20-24 değer kazandı. Tekrar krizden önceki potansiyel kriz dönemine dönüldü. 
     Böyle giderse ihracat tıkanır, cari açık büyümeye başlar ve devalüasyon beklentileri oluşur.'' Özgümüş, döviz üzerinde manipülasyon yapıldığı kuşkularının var olduğunu belirterek, şöyle devam etti 
     ''Yabancı banka veya fon kuruluşu, dolarlarını bin 650 bin liradan bozdurup, iki ay Türk Lirası'nda değerlendirip bugünkü kurdan tekrar dolar toplamaya başladıysa bu sürede yüzde 40 kar elde edebilir. Bu soygundur, bu dışarıya servet transferidir. Ne yazık ki ekonomi yönetimi bu durumu izlemekte ve müdahale etmemektedir.'' 
     






</TEXT>
</DOC>
