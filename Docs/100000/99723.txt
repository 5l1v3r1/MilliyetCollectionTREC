<DOC>
<DOCNO> 99723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/ekonomi/aeko.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşağıya iner misiniz Erol Bey arabanıza el koyuyoruz... 
</HEADLINE>
<TEXT>

Erol Aksoy’un arabalarına el koyma operasyonunda, BDDK ekipleri, işimiz bitti çekiliyoruz’ diyerek bölgede saklandılar. Aksoy ortaya çıkınca da bindiği Peugeot 607’ye el koydular 
     KADİFE ŞAHİN 

     Bankacılık Düzenleme ve Denetleme Kurulu BDDK , kapatılan İktisat Bankası’nın eski sahibi Erol Aksoy’un devleti uğrattığı zararları karşılamak için başlattığı operasyonlarına önceki gün de devam etti. 
     Erol Aksoy’un tablolarına ve yatlarına el koyan BDDK ekipleri, perşembe günü de polis desteğiyle düzenlediği iki ayrı baskınla sekiz lüks arabasına el koydu. 
     
     Ekipten yanıltma oyunu 
     İşadamı Erol Aksoy’un sahibi olduğu Esentepe’deki Avrupa Amerika Holding’e polis ekibi ile birlikte gelen BDDK timleri, holdingin çevresindeki ara sokaklar da dahil otoparkını kontrol altına alarak haciz işlemleri gerçekleştirdiler. 
     Holding otoparkında bulunan Opel Vectra, Nissan Maxima ve Volvo 960 gibi lüks otomobillere el koyan BDDK ekibinin haciz işlemi tam olarak tamamlanmadan Aksoy’un avukatlarını yanıltarak "Tamam bizim işimiz bitti, gidiyoruz" diyerek bölgede saklandılar. Bir süre sonra Erol Aksoy haciz ekiplerinin gittiği bilgisi üzerine kendi holdingine geldi. 
     Bunun üzerine saklandıkları yerden Aksoy’un Peugeot 607 markalı arabasına yönelen BDDK ekipleri "Arabadan inermisiniz Erol Bey el koyacağız’ dediler. 
     
Yalı garajı da basıldı      Aksoy’un bindiği araç holdinginin önünde haciz edilirken diğer BDDK timi de Yeniköy’deki yalısına gitti. Polis desteği ile operasyon gerçekleştiren ekip, garajda bulunan Erol Aksoy’un eşinin üzerine kayıtlı Jaguar’a ve Land Rover jipe el koydu. 
     Hafta içinde benzer operasyonların borçlarını ödemeyen batık diğer bankların eski sahiplerine de yapılacağını belirten BDDK yetkililerinin el konulan sekiz lüks aracı kısa bir süre sonra satışa çıkarması bekleniyor. 
     
Doğuş Cıvata da Aksoy’unmuş      Bu arada, Boğaz’da oturduğu ünlü Tahsin Paşa Yalısı’nın sahibi olduğunu ileri sürdüğü Doğuş Cıvata A.Ş’nin de Erol Aksoy’a ait olduğu ortaya çıktı. BDDK yetkililerinin verdiği bilgiye göre yapılan araştırmalar sonunda Aksoy’a ait olduğu anlaşılan Doğuş Cıvata ile birlikte toplam sekiz şirketine Aksoy Yayıncılık, Facto Finans, İktisat Finansal Kiralama, Atlas Finansal Kiralama, Eda Tur ve Eda Yat el konuldu ve yönetimlerine yeni atamalar yapıldı. 
     



 EKONOMİ 





















</TEXT>
</DOC>
