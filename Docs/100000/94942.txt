<DOC>
<DOCNO> 94942 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sontur15.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP, yeterli sayıda imzayı topladı... 
</HEADLINE>
<TEXT>

     MHP, TBMM'nin milletvekili seçimlerinin 3 Kasım 2002'de yapılması için karar almak üzere 1 Eylül'de olağanüstü toplanması istemiyle Meclis Başkanlığı'na başvurdu. 
     MHP Grup Başkanvekilleri Koray Aydın, İsmail Köse ve Mehmet Şandır Parlamento'da bir grup milletvekiliyle basın toplantısı düzenlediler. MHP yöneticileri, daha sonra partili 125 milletvekilinin imzaladığı olağanüstü toplanma istemini TBMM Başkanlığı'na sundular. 
     Koray Aydın, basın toplantısında, 57. Hükümet'in birçok sorunların çözümü için başarıyla çalıştığını ve köklü değişimleri sağlayacak bir dizi reformu hayata geçirdiğini söyledi. Aydın, şöyle konuştu 
     ''Bu alanlarda kaydedilen çok önemli ilerlemelere rağmen son dönemde Türkiye'nin gündemine taşınan siyasi belirsizlik tartışmaları siyasi ve ekonomik istikrarı etkileyecek boyutlara ulaşmıştır. Ekonomik alandaki gelişmelere ve ekonomik göstergelerdeki olumlu tabloya karşın siyasi istikrarı sorgulayan bu yaklaşımları güven ortamını olumsuz biçimde etkilediği görülmüştür. 
     Bu durum karşısında, Türkiye'deki siyasi ve ekonomik istikrar ortamının bu gelişme ve dinamiklerden daha fazla etkilenmesini önlemek amacıyla millet iradesine dayanan yeni ve güçlü bir siyasi yapının ortaya çıkmasının sağlanması artık ertelenmeyecek bir zorunluluk haline gelmiştir. 
     Bu yönde gelişen şartlarda millet iradesinin mutlak üstünlüğü ilkesi ışığında, millet iradesinin tecelli etmesi için TBMM seçimlerinin yenilenmesi yegane çözüm yolu olarak karşımıza çıkmaktadır.'' 
     
     ''3 KASIM'DA ISRAR ETTİĞİMİZİ SÖYLEMEDİM...'' 

     Aydın, gazetecilerin sorularını yanıtlarken, başvuruları ile seçim yolunu açtıklarını belirterek, ''Bununla ilgili olarak önümüzdeki günlerde diğer partilerle de görüşmeler yapacağız. Birçok partinin seçimde çok istekli olduğunu biliyoruz. Dolayısıyla seçim kararı alınmasında bir zorluk olmayacağı kanaatindeyiz'' dedi. 
     Türkiye'nin seçim sürecine girdiğini, bundan sonra söylenecek tarihlerin önem taşımadığını savunan Aydın, ''Partiler bir konu üzerinde mutabık kalırlar, seçim kararını alırlar ve uygularlar. Biz 3 Kasım'ın en uygun tarih olduğunu düşünüyoruz'' dedi. Aydın, ''neden bu tarihte ısrar ediyorsunuz '' sorusuna ise, ''ısrar ettiğimizi söylemedim, 3 Kasım'ın en uygun tarih olduğunu söyledim'' karşılığına verdi. 
     
     ''ARZUMUZ, BU HÜKÜMETLE SEÇİME GİDİLMESİ'' 

     Aydın, diğer partilerin başka bir tarih üzerinde anlaşması durumunda ne yapacaklarını sorulması üzerine, şu an bunu tartışmanın erken olduğunu söyledi. 
     ''Bizim arzuladığımız mevcut hükümetle seçime gidilmesidir. Bu yapılamadığı takdirde prosedür bellidir'' diyen Aydın, bu mümkün olmadığı zaman izlenecek prosedürün de yasalarda yazılı olduğunu kaydetti. 57. Hükümet'in görevi başında olduğunu anlatan Aydın, ''O görev başında olduğu sürece şimdi senaryolar üzerinde konuşmak doğru değil. Ancak Hükümet'in düşmesi durumunda yeni duruma göre elbette ki arayışlar olur'' şeklinde konuştu. 
     Koray Aydın, bir gazetecinin ''Recep Tayyip Erdoğan'ın durumu 21 Ekim'de netleşiyor. Onun seçime katılmasını istemediğiniz için mi 3 Kasım'ı istiyorsunuz '' sorusuna ''Biz kişi ve partilere göre bir hesap yapmıyoruz, millete müracaat ediyoruz. O konu bizi ilgilendiren bir durum değil'' karşılığını verdi. 
     
     TOPLANTI ÇAĞRISI 

     MHP Grup Başkanvekilleri ve bir grup milletvekili daha sonra TBMM Başkanı Ömer İzgi'nin makamına geçtiler. 
     İzgi, basın mensuplarının sadece görüntü almasına izin verilen kabulde görüntü almasına izin verilen kabulde, başvuruyu alırken ''Gereği yapılacaktır'' dedi. 
     MHP'lilerin başvurusu, TBMM Genel Kurulu'nun, milletvekili seçimlerinin 3 Kasım 2002'de yapılmasına ilişkin karar almak üzere 1 Eylül Pazar günü saat 15.00'da toplanmasını öngörüyor. 
     





</TEXT>
</DOC>
