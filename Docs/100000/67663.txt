<DOC>
<DOCNO> 67663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sonspo14.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyat "Galatasaray seyircisini rahat ettireceğiz" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, cumartesi akşamı Galatasaray ile yapacakları derbi maçın bir futbol şöleni olacağını söyledi. 
     Atilla Kıyat, Fenerbahçe ile Galatasaray arasındaki derbilerinin her zaman 3 sonuçlu olduğunu belirterek, ''Fenerbahçemizi galibiyete daha yakın görüyoruz. 
     Cumartesi günü Fenerbahçe seyircisi 50 bin kişiyle bir rekor kıracak. 
     Taraftarlarımızın bu güzelliği bozacak hiçbir davranışta bulunmamasını istiyoruz. Galibiyetten önce, maçın centilmenlik içinde geçmesi en büyük dileğimiz'' diye konuştu. 
     Fenerbahçe seyircisinin derbi maçta galibiyete koşullandığını bildiklerini de ifade eden Kıyat, ''Ama bunun bir derbi maçı olduğunu ve çok az ihtimal bile olsa Galatasaray'ın galip gelebilme şansını unutmamalıyız. Galibiyette yaşayacağımız kutlamaları da yenildiğimizdeki üzüntülerimizi de centilmence yaşayalım'' dedi. 
     Kıyat, Galatasaray seyircisinin rahat bir biçimde mücadeleyi izleyebilmesi için çalışmalar yaptıklarını da ifade ederek, sözlerini şöyle tamamladı 
     ''Galatasaray seyircisinin cumartesi günü oynanacak derbi maçı, Fenerbahçe seyircisinin coşkusu ve rahatlığı içinde izlemeleri için Aziz Yıldırım başkanlığında seri toplantılar yapıyoruz. Galatasaray seyircisinin oturacağı yerleri ve o bölümdeki tuvaletleri denetledik. 
     Sarı-kırmızılı taraftarlar, Fenerbahçe misafirperverliği içerisinde maçı izleyebilirler.'' 
     






</TEXT>
</DOC>
