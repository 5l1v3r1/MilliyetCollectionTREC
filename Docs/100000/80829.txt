<DOC>
<DOCNO> 80829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/spo15.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Şenol Güneş umut dağıttı 
     MİLLİ Takım Teknik Direktörü, Dünya Kupası için umut dolu mesajlar verdi. Finallerdeki rakiplerimizi Menajer Can Çobanoğlu ile yakın takibe alan Şenol Güneş, dün de Çin’in, Inchon’da Güney Kore ile golsüz berabere kaldığı karşılaşmayı izledi. Güneş, "Rakiplerimizi küçümsemiyoruz, ama kendi oyun tarzımızla mücadele edip, konstantre olursak gruptan çıkarız" ifadesini kullandı. 
     ÇİN ve Kosta Rika’yı fazla abartmamak gerektiğini söyleyen Güneş, "Çin takım oyununu iyi uyguluyor. Sistemleri yok, daha çok rakibi oynatmıyorlar. Çin ve Kosta Rika’yı yenecek güçteyiz. Brezilya’dan da çekinmiyoruz" dedi. Menajer Çobanoğlu ise "Çin - Kore maçını 55 bin kişi izledi. Futbolu çok seviyorlar. Bizim Fransa ile özel maçımızı 4 bin kişi izlemişti" diye konuştu. 
     
     Koreliler’e Türkçe dersi 
     DÜNYA Kupası’nda Türkiye’yi destekleyecek yaklaşık 500 Koreli, Milli Takımımız’ı daha iyi motive etmek için Türkçe tezahüratlar öğrenmeye başladı. Ulsan’da Dünya Kupası yetkilileri denetiminde derslere başlayan 500 taraftar, Brezilya karşılaşmasında A Milliler’i Türkçe "Hoşgeldiniz" pankartlarıyla karşılayacak ve öğrendikleri tezahüratlarla ekibimizi yalnız bırakmayacak. 
     
     Brezilya’ya kızamık aşısı 
     DÜNYA Kupası’nda A Milliler ile aynı grupta mücadele edecek olan Brezilya’yı rakipleri kadar kızamık da korkutuyor. Brezilya’da iki yıla yakın süredir görülmemesine rağmen Güney Kore ve Japonya’da h l rastlanan kızamık hastalığına karşı Sambacılar’a aşı uygulanması gündeme geldi. 
     
     Boks şöleni 
     17. Uluslararası Ahmet Cömert Boks Turnuvası bugün İstanbul’da başlayacak. Organizasyonun tanıtım toplantısına Dünya Amatör Boks Federasyonları Birliği AIBA Başkanı Prof.Dr.Anwar Chowdhry da katılırken, 2 Mayıs’ta sona erecek turnuvaya ilk kez bayanlar da katılacak. Turnuvaya 40 ülkeden yaklaşık 400 sporcunun katılması beklenirken, Türkiye toplam 54 sporcuyla ter dökecek. 
     
     Bravo Dönmez 
     KAYAK Milli Takımı’nın 1970’li yıllarda kaptanlığını yapan Türk kayakçı Atilla Dönmez, ABD’deki Nastar yarışmalarında ABD ikincisi oldu. 50 yaşındaki Dönmez, önceki yıl da ABD Şampiyonu olmuştu. Eski milli kayakçı, "Bugün Türkiye’deki milli takım seçmelerine girsem yine takıma girmeye hak kazanabilirim. Kayakçılar önce buz pistinde yarışmaya hazırlanmalı" dedi. 
     
     İran’dan teklif 
     İRAN Futbol Federasyonu, Milli Takımımız’la özel bir maç yapmak istiyor. Abrar Gazetesi’nin haberine göre, İran Federasyonu, iki ülke takımları arasında Dünya Kupası maçlarından sonra bir özel maç yapılması için başvuruda bulundu. Futbol Federasyonu kabul ederse, maçın temmuz ayında yapılabileceği belirtildi. 
     



 SPOR 



































</TEXT>
</DOC>
