<DOC>
<DOCNO> 64459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/son/sonspo09.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor - Trabzonspor maçından tribün notları... 
</HEADLINE>
<TEXT>

     Birinci Süper Futbol Ligi'nde oynanan Bursaspor-Trabzonspor maçına taraftarlar büyük ilgi gösterdi. 
     Bursa Atatürk Stadı'nın tribünlerini dolduran yakklaşık 13 bin yeşil-beyazlı taraftar, maçın başlamasına saatler kala takımlarını desteklemeye başlarken, 2 bin kadar Trabzonspor taraftarı da tribünlerdeki yerini aldı. 
     Bordo-mavili taraftarlar, son haftalarda başarısız sonuçlar alan futbolcularına sevgi gösterilerinde bulunup moral vermeye çalışırken, yanlarına çağırdıkları kaptan Hami'ye çiçek verdi. 
     Karşılaşma öncesi, vefat eden Bursaspor kurucu üyelerinden Mustafa Bulut için 1 dakikalık saygı duruşunda bulunulurken, güvenlik önlemlerinin yoğunluğu dikkat çekti. Taraftarların sıkı denetimden geçirilerek tribünlere alındığı karşılaşmada, bin 600 polis memuru Atatürk Stadyumu'nda adeta kuş uçurmadı. 
     






</TEXT>
</DOC>
