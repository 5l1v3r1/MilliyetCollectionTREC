<DOC>
<DOCNO> 74414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/guncel/gun09.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgarlar Tunca Nehri’ni taşırdı 
</HEADLINE>
<TEXT>

     MAHMUT KURT Edirne DHA 

     Balkanlar’da son günlerde meydana gelen aşırı yağış nedeniyle Bulgaristan’da bulunan iki barajın su kapasitesi doldu. Bulgar yetkilileri baraj kapaklarını açarak suyu Tunca Nehri’nin yatağına bıraktı. Baraj sularının bırakılmasıyla nehirde taşkın meydana geldi. Edirne’nin Avarız, Değirmenyeni, Yolüstü, Hatip ve Suakacağı köylerinde 5 bini buğday ekili olmak üzere toplam 20 bin dönüm araziyi su bastı. 
     Edirne Ziraat Odası Başkanı Cengiz Yorulmaz nehirdeki su seviyesinin sürekli yükseldiğini belirterek, şunları söyledi "Edirne’ye bağlı 5 köy sular altında kaldı. Daha önce yapılması planlanan Suakacağı Barajı inşa edilmiş olsaydı bu felaket olmayacak, su akışı kontrol altına alınacaktı. Tunca Nehri’nin ıslah çalışması Değirmenyeni Köyü’nde son buldu. Bu çalışma Bulgaristan sınırında bulunan Suakacağı Köyü’ne kadar yapılsaydı sel felaketi bu boyutlarda olmayacaktı." 
     



 GÜNCEL 













</TEXT>
</DOC>
