<DOC>
<DOCNO> 72067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/siyaset/asiy.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Saadet zinciri 
</HEADLINE>
<TEXT>
Yaşasın yeni hoca 
"Sahteciliköten hüküm giyen Necmettin Erbakan’ın oğlu Fatih Erbakan Saadet Partisi gecesinde "Mücahit Erbakan" sloganlarıyla karşılandı 
     DİNÇER ŞEREF İstanbul 

     Saadet Partisi’ne SP katılımlar nedeniyle düzenlenen törende, Türk siyasal yaşamında görülmemiş sahnelere tanık olundu. Son olarak "sahteciliköten hüküm giyen kapatılan RP’nin yasaklı lideri Necmettin Erbakan’ın oğlu Fatih Erbakan geceye damgasını vurdu. Salonda babası gibi "Mücahit Erbakan" sloganlarıyla karşılanan Fatih Erbakan, tam bir veliaht görüntüsü çizdi. Necmettin Erbakan’ın "emanetçisi" olarak nitelenen SP’nin 72 yaşındaki Genel Başkanı Recai Kutan, bu kez 23 yaşındaki oğul Erbakan’ın yanında "emanetçi" görüntüsü verdi. 
     
     Selam aynı 
     SP’ye katılacağı bildirilen 5 bin kişi için önceki akşam Şişli İlçe Başkanlığı tarafından bir tören düzenlendi. Törende, RP’nin kayıp trilyonları davasında "özel evrakta sahtecilik" yaptığı gerekçesiyle 2 yıl 4 ay hapis cezası alan Necmettin Erbakan’ın oğlu Kutan’ı gölgede bıraktı. 
     SP’ye üye olduktan sonra ilk kez Genel Başkan Kutan ile bir toplantıya katılan Fatih Erbakan’ın salona girişi ve konuşması sırasında "Mücahit Erbakan" sloganları atıldı. Protokolde ön sıralarda, milletvekillerinden sonra, genel başkan yardımcısından önce söz alan Fatih Erbakan, konuşmasında, babasının tarzını kullandı. "Partili gençler" adına söz alan ve ilk kürsü deneyimini yaşayan Erbakan, salondakileri babası Necmettin Erbakan gibi başparmağını kaldırarak selamladı. 
     SP’nin, mazisi kısa olmasına karşın köklü bir geçmişe dayandığını ve çok büyük bir hareketin ürünü olduğunu savunan Fatih Erbakan, "SP, zulüm yerine adaleti, zararlı yerine faydalıyı, yanlış yerine doğruyu hakim kılmak için yepyeni bir dönem başlatacaktır" dedi. Oğul Erbakan, konuşmasını, "rantiyeci, kartelci" gibi babasının sevdiği sözcüklerle sürdürdü. 
     
     Göreve hazırım’ 
     Tören öncesinde gazetecilerin sorularını yanıtlayan Fatih Erbakan, "Görev düşerse hazırım. Bundan, herkes anladığı anlamı çıkarabilir" dedi. 30 olan milletvekili ve genel başkan seçilme yaşına 6 yıl uzak olan Erbakan, "siyasetteki hedefinin" sorulması üzerine, "Şu an aktif bir görevim yok. SP’nin bir üyesiyim. Sadece gönüllü olarak destek veriyorum" diye konuştu. 
     
     Portre Fatih Erbakan 
Metal ve sürat tutkunu      Fatih Erbakan öğrencilik yıllarında jöleli saçları, şık kıyafetleri, son model arabaları ve hız tutkusuyla sık sık gündeme geldi. 1997 yılında babasının başbakanlığı döneminde ilk trafik kazasını yaptı. Otomobili ehliyetsiz kullanıp kullanmadığı, kazayı yapanın Başbakanlık koruması olup olmadığı uzun süre tartışıldı. Bu kazadan kısa bir süre sonra annesi Nermin Erbakan, oğluna son model spor bir Mercedes aldı. Adı bir dönem Adnan Hocacılarla anıldı. Fatih Erbakan’ı en iyi tarif eden sözler belki de Ayrancı Lisesi’nden sınıf arkadaşlarının onun için yazdıkları oldu "Tipinde kızları çeken mıknatıs özelliği vardır. Politik görüşlerinde babası gibi sert manevralarıyla ünlüdür. En sevdiği müzik türleri, ilahiler, kasideler, metal ve rocktır. Sınıfta cuma namazına giden grubun kurucusu ve temsilcisidir. Zeki olan Fatih, yazılılarda etrafındakilere yardımcı olur." 
     



 SİYASET 










</TEXT>
</DOC>
