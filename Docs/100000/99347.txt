<DOC>
<DOCNO> 99347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sondun26.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya, Sovyetler sonrası en büyük tatbikatına başladı. 
</HEADLINE>
<TEXT>

     Rusya, 60'tan fazla savaş gemisi, 30 uçak ve helikopter ile 10 bin askerin katıldığı, Sovyetler Birliği'nin dağılmasından sonraki en büyük askeri tatbikatını başlattı. 
     İki hafta sürecek tatbikat, ilk haftası teorik, ikinci haftası ise kara, hava ve deniz kuvvetlerinin katılımıyla savaş oyunlarının düzenleneceği iki aşamadan oluşuyor. 
     Rusya Deniz Kuvvetleri Komutanı Amiral Vladimir Kuroyedov, İnterfaks ajansına yaptığı açıklamada, tatbikatın amacının Rusya'nın askeri gücünü göstermek olmadığını belirtti. 
     Rus askeri kaynakları, İran ve Türkmenistan'ın gözlemci olarak davet edildiği tatbikatta, Azerbaycan ve Kazakistan'ın da yer alacağını bildirdi. 
     Bakü'nün, biri mayın tarama gemisi olmak üzere iki gemi, Astana'nın da 4 Su-27 savaş uçağı göndereceği kaydedildi. 
     Dünyanın en önemli petrol ve doğalgaz rezervlerine sahip havzalardan biri olarak kabul edilen Hazar Denizi'ne Rusya'nın yanı sıra Azerbaycan, Kazakistan, Türkmenistan ve İran'ın kıyıları bulunuyor. 
     





</TEXT>
</DOC>
