<DOC>
<DOCNO> 64562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/yazar/ulagay.html </URL>
<DATE> 2002/01/28/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
ABD’deki resesyon gerçekten aşılıyor mu 
</HEADLINE>
<TEXT>

     ABD Merkez Bankası Federal Rezerv’in efsanevi başkanı Alan Greenspan’in geçen hafta Senato Bütçe Komitesi’nde yaptığı açıklamalar ABD ekonomisinin daralmadan ya da resesyondan çıkıp yeniden büyümeye geçmekte olduğu yolundaki izlenimleri güçlendirdi. Greenspan’in iki hafta önceki konuşmasında çizdiği tablodan daha iyimser bir tablo çizmesinden önce açıklanan tüketici güveni endeksi ile öncü göstergeler endeksi de ABD ekonomisinin resesyondan çıkış sinyalleri verdiğini göstermişti. 
     Dünyadaki toplam ithalatın 25’ini tek başına gerçekleştiren ABD ekonomisinin resesyondan çıkmakta olduğu yolundaki izlenimin güçlenmesi dünya ekonomisi için de bir müjde niteliği taşıyor. Ancak bu izlenimin aldatıcı olabileceğini ileri sürenler de yok değil. ABD’nin, 1990’larda oluşan hisse senedi balonunun patlaması ve yapılan aşırı yatırımların oluşturduğu fazla kapasitenin elde kalması sonucunda resesyona sürüklendiğini hatırlatan yorumcular, bu nedenle yatırımlarda yeniden artış beklenemeyeceğini ve bütün yükün tüketicinin sırtına kalacağını belirtiyorlar. Amerikalı tüketici ise zaten aşırı ölçüde borçlanmış durumda. İşte bu nedenlerle bu yılın ilk çeyreğinde bir stok yenileme canlılığı yaşayabilecek olan ABD ekonomisinin daha sonra yeniden düşüşe geçmesi ve ABD’nin çift dipli bir resesyon yaşaması da göz ardı edilmemesi gereken bir olasılık. 
     
     ABD ve IMF desteğine güvenip bildiğimizi okursak gene yanarız 
Bu gidişle kafalar iyice karışacak      Son haftalarda, farklı ortamlarda karşılaştığım insanlardan duyduklarım, Türkiye’de kafaların bir kez daha karışmaya başladığı izlenimini veriyor bana. Krizden çıkış sinyallerinin alınmaya başlanmasıyla birlikte ortalıkta şöyle bir iyimserlik rüzgarı esti ama bu rüzgar da beklentilere netlik kazandıramadı galiba. Şimdi gelinen noktada önünü net görebilen, hükümete ve programa inanmış, güven içinde kendi hedefini belirlemiş insanlara rastlamak pek kolay olmuyor buna karşılık kafasında cevabını bulamadığı sorularla dolaşanların sayısı hayli fazla. Bankalar yasasının başına gelenler ve gelecek olanlar bu karışıklığı daha da artırabilir. 
     Radikal gazetesindeki cumartesi yazılarını ilgiyle okuduğum Erol Katırcıoğlu’nun önceki günkü yazısında değindiği gibi, "ortalıkta var olan bazı işaretlerden yine başımıza bir iş gelecek" hissine kapılmak da mümkün bu ortamda. Doğrusu benim kafamda da cevabını tam bilemediğim sorular dolaşıyor, Katırcıoğlu dostumun tedirginliğini paylaşıyorum. 
     
     Kafa karıştıran sorular 
     Doların 1 milyon 300 bin TL. sınırına doğru indiği, ABD’nin Irak’a yönelik tavrının netleşmediği, IMF’den sağlanacak destek için onay beklendiği, MHP’nin yeni arayışlar içinde olduğu bir ortamda kafalara takılan sorulardan bazıları şunlar 

</TEXT>
</DOC>
