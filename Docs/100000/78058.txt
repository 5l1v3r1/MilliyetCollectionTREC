<DOC>
<DOCNO> 78058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sontur14.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastane skandalı kurbanı çocuğun ailesi hakkını arıyor... 
</HEADLINE>
<TEXT>

     Ayağına batan tığın çıkarılmasını beklerken fıtık ameliyatı olan çocuğun annesi Halide Öztürk 28 , yanlış ameliyat yapan doktordan şikayetçi olduğunu ve sonuna kadar da hakkını arayacaklarını belirtti. 
     Yüksek Sağlık Şurası'nın son toplantısında da yapılan hatanın ele alındığı, Eskişehir'de 1999 yılında ayağına tığ battığı için SSK Hastanesi'ne getirilen ancak fıtık ameliyatı yapılan 4 yaşındaki Hilal Öztürk'ün ailesi, sonuna kadar mücadelelerinin süreceğini söyledi. 
     Müteahhitlik yapan baba Kemal Öztürk, ayağına tığ battığı için hastaneye getirdiklerinde, ayaktaki cismin çıkarılması için Hilal'i yatırdıklarını belirtti. 
     Boş yatak bulunmadığı için kızlarının genel cerrahi servisine alındığını ifade eden baba Öztürk, ameliyat öncesi servis hemşiresiyle konuştuklarında kendilerine, Genel Cerrahi Uzmanı Dr. Sıtkı Ünal tarafından, Hilal'e fıtık teşhisi konduğunu ve önce fıtıktan daha sonra ayağından ameliyat yapılacağının söylendiğini anlattı. 
     Anne ve baba bu yanlışı düzeltmek için doktoru aradıkları sırada kızının çoktan ameliyata girdiğini ve ameliyattan çıkan Hilal'in ayağı yerine karnının sarılı olduğunu görünce fenalık geçirdiklerini söylediler. 
     Kısa bir süre sonra Hilal'in ameliyat edildiği yerdeki dikişlerin iltihaplanması üzerine Dr. Sıtkı Ünal'ın muayenehanesine gittiklerini anlatan anne Öztürk, doktorun o an verdiği tepkiye çok sinirlendiğini belirtti. Anne Öztürk, ''Kızıma yanlışlıkla fıtık ameliyatı yapıldığını, Hilal'in dosyasının başka bir hastanın dosyasıyla karıştığını inkar etmedi ama yanına gittiğimizde özür dilemek yerine bizi tersledi'' dedi. 
     Anne Öztürk, Hilal ile birlikte 5 çocuğu olduğunu, başına gelenlerden sonra diğer çocuklarını doktora götürmekten korktuğunu belirtti. 
     Ayağına batan tığın çıkarılması için doktora götürdüğü kızının başına böyle bir şey geleceğini aklının ucundan bile geçiremeyeceğini ifade eden anne Öztürk, ''Dr. Sıtkı Ünal'dan şikayetçiyiz ve sonuna kadar hakkımızı arayacağız'' dedi. 
     
     DOKTORUN ŞURA'YA VERDİĞİ SAVUNMA 
     Dr. Sıtkı Ünal da, Yüksek Sağlık Şurası'na verdiği ifadesinde, aynı zamanda getirilen 3 yaşındaki bir başka kız çocuğuyla Hilal Öztürk'ün dosyalarının karıştığını belirtmiş, çocuğu sedye üzerinde görünce hastasına benzetemediğini hemşirelere söylediğini, onların da hasta dosyasını getirdiklerini, dosyayı inceledikten sonra itirazından vazgeçtiğini anlatmıştı. 
     Dr. Ünal, ifadesinde, narkozun etkisinden kurtulan çocuk uyanırken, servis hemşiresi Emel Kaya'nın ameliyathaneye gelerek yanlış hastanın ameliyat edildiğini kendisine bildirdiğini ve daha sonra kendi hastasını da ameliyat ettiğini beyan etmişti. 
     Yüksek Sağlık Şurası'nın konuyla ilgili kararını gelecek ay yapılacak toplantıda vereceği bildirilmişti. 
     





</TEXT>
</DOC>
