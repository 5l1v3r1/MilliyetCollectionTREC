<DOC>
<DOCNO> 77414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur15.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
O bir ölüm makinesi... 
</HEADLINE>
<TEXT>

     İzmir, Ankara ve Kırıkkale'de beş kişinin katil zanlısı olarak 10 yıl sonra yakalanan Mehmet Göker ve iki kişi hakkında idam cezası istemiyle dava açıldı. 
     Menderes ve Gümüldür Jandarma ekipleri tarafından düzenlenen operasyonla yakalanan Mehmet Göker ve Göker'i azmettirdikleri iddiasıyla Hasan Yaya ile oğlu Murat Yaya hakkında, İzmir Cumhuriyet Savcılığı tarafından hazırlanan iddianamede, sanıkların Sibel İda adlı kadını öldürdükten sonra bir kuyuya attıkları ve bu nedenle idam cezası istemiyle yargılanmaları istendi. 
     Buca Cezaevi'nde tutuklu bulunan sanıklar, İzmir 5. Ağır Ceza Mahkemesi'nde hakim karşısına çıkacak. 
     Mehmet Göker'in ayrıca, Birsen Karapolat, Sabahattin Canpolat, Satılmış Tabur ile Hayri Şengül'ü de öldürdüğü iddiasıyla Ankara ve Kırıkkale'de hakkında idam cezası istemiyle dava açıldığı öğrenildi. 
     
     KATİL ZANLISI VE CİNAYETLERİ 
     Beş ayrı cinayetin zanlısı olarak aranan Mehmet Göker, Menderes ve Gümüldür Jandarma Komutanlığı ekipleri tarafından düzenlenen operasyonda, kaldığı barakada, yatağının altında saklanırken üzerinde sahte kimlikle yakalanmıştı. 
     Mehmet Göker, sorgusunda, Kırıkkale'de, 1983'te, ''gasp ve yaralama'' suçundan hüküm giydiğini, cezaevinde Satılmış Tabur ve Satılmış Akgün ile tanıştığını, daha sonra Şartla Salıverilme Yasası'ndan yararlanarak birlikte cezaevinden çıktıklarını anlatmıştı. 
     Göker'in, arkadaşı Satılmış Tabur ve Satılmış Akgün ile 1992'de Ankara'da, aralarında alacak verecek meselesi bulunan Sebahattin Canpolat ile sevgilisi Birsen Karapolat'ı öldürdükleri saptanmıştı. 
     Cinayetin ardından Satılmış Akgün yakalanırken, kaçmayı başaran Göker'in Kırıkkale'de, ''cinayeti anlatmaması için'' arkadaşı Satılmış Tabur'u öldürdüğü ve toprağa gömdüğü ortaya çıkmıştı. 
     Mehmet Göker'in daha sonra, Kırıkkale Orta Anadolu Petrol Ofisi'nde işe girdiği, Murat Güzelyurt'un kimliğini ele geçirdiği ve üzerine fotoğrafını yapıştırarak, bu kimlikle önce Muğla'ya, sonra da İzmir'in Gümüldür ve Özdere beldelerine geldiği saptanmıştı. Göker, Özdere'de, bir yıl önce, bir arkadaşının karısına sarkıntılık ettiği için Hayri Şengül'ü öldürdüğünü, 10 ay önce de Sibel İda 22 
     isimli bir kızın öldürülmesine yardım ettiğini ve cesetleri de kuyulara attığını itiraf etmişti. 
     






</TEXT>
</DOC>
