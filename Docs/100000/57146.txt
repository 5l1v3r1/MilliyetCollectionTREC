<DOC>
<DOCNO> 57146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/yazar/cemal.html </URL>
<DATE> 2001/12/14/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Türk insanının Avrupa hülyası... 
</HEADLINE>
<TEXT>

     Türk insanında Avrupa hülyası derinlere, eskilere gider. Çünkü onun gözünde çağdaş uygarlıktır Avrupa. Aştır, iştir. Demokrasi ve insan haklarıdır. Daha iyi bir hayat kalitesidir. 
     Bu yüzden Türk insanının Avrupa hülyası öteden beri kamuoyu yoklamalarına da olumlu yansır. Bazı çevrelerin tüm aleyhte çabalarına karşın Türkiye'nin Avrupa Birliği'ne katılmasını isteyenlerin oranı hep yüksek çıkar. Genellikle 70'le 80 arasındadır. 
     Son anket de farklı değildi. 
     AB Komisyonu'nun Türkiye'de yürüttüğü araştırmada sorulmuş, Avrupa Birliği için bir halkoylaması yapılsa ne oy verirsin diye. 
     Sonuç 
     Yüzde 68 evet, yüzde 20 hayır. 
     AB'nin Türkiye'deki imajı da araştırılmış. Olumlu bulanların oranı yüzde 59 çıkmış... 
     Yoklamada bir de hangi uluslararası kuruluşun Türk insanının gözünde ne kadar saygınlığa, güvenilirliğe sahip olduğu sorulmuş. 
     Sıralama ilginç 
     Yüzde 53'le AB birinci. 
     Yüzde 48'le BM ikinci. 
     Yüzde 46'yla NATO üçüncü. 
     Kısacası 
     Avrupa Birliği hedefi, Türkiye kamuoyunda tutmuş olan, doğru ve kovalanması gereken bir hedeftir. İşte onun için de, 2002 kritik bir yıldır. 
     Çünkü 2002'de Avrupa Birliği genişleyecek. 10 - 12 ülkeyi daha içine alarak büyük bir zelzele yaşayacak. Ondan sonra kilitlenip, daha çok kendi içine dönüp yeni kimliğini oluşturmaya, sindirmeye çalışacak. 
     Bu nedenle, Türkiye'nin 2002 yılı sonuna kadar tam üyelik müzakerelerini başlatma kararını AB'den çıkartması hayati bir konudur. Eğer Türkiye gelecek yıl müzakere eşiğini atlayabilirse, çok önemli dönemeci almış olur. 
     Yoksa bir yana kaydedin 
     Ecevit hükümeti 2002'de müzakere eşiğini atlayamazsa, Türkiye'nin AB hedefi tavsar Türk insanının Avrupa hülyası darbe yer. 
     Eğer düş kırıklığı yaşanmak istenmiyorsa, gelecek yıl ocak ayından başlayarak üç cephede ciddi mücadele verilmesi şart 
     1 Anayasa değişikliğinden sonra koalisyon hükümetinin bu kez demokrasi, insan hakları ve hukuk devleti alanındaki eksikleri tamamlama yolundaki adımlarını hızlandırması... Kıbrıs'ta uzlaşma yolunun açık tutulmasına olan katkısını devam ettirmesi... 
     2 Ama aynı zamanda Ankara'nın, tıpkı Avrupa ordusu konusunda yaptığı gibi, olanca ağırlığıyla AB'ye bastırması da şart. Diğer aday ülkelerle müzakere sürecine çoktan başlamış olan AB'nin, bunu 2002'de Türkiye'den esirgemesinin çok büyük bir ayrımcılık ve tarihi bir hata olacağını bütün kararlılığıyla AB'ye anlatması gerekiyor Ankara'nın... 
     3 AB'nin Türkiye'deki olumlu gelişmeleri yarın başlayacak olan Laeken zirvesiden itibaren karşılıksız bırakmaması da bir başka önemli nokta. 
     Bu açıdan, en geç 2002 yılı sonuna kadar Türkiye'yle üyelik müzakerelerine başlama kararı alınmasının en önemli gelişme olacağı biliniyor. Tabii ki bu kararın Laeken'de alınması söz konusu değil. 
     Ama bu zirveden başlayarak AB'nin bazı somut adımlar atması ve Türk kamuoyunda hayal kırıklıklarına yol açmaktan kaçınması lazım. 
     Kısacası 
     Türkiye'nin adaylık sürecinin AB tarafından hızlandırılması ve bunu soyut laflardan çok somut adımları içeren bir takvime bağlaması gerekiyor. Laeken zirvesine katılmak üzere bugün Brüksel'e uçacak olan Başbakan Ecevit'in deyişiyle, Avrupa Birliği bir an önce Türkiye'nin yolunu açmak zorunda... 
     
     







Cumhurbaşkanı, partiler vs. 


İşte adalet... 


Eşit işe eşit ücret 


Türk insanının Avrupa hülyası... 


Sezer faktörü 


Türban, YÖK ve zencilerin pipisi 


Olumlu gelişmenin altında kamu bankaları da var 


Laeken zirvesinden beklenen... 


Vur, kır, parçala bu maçı kazan 


Cumhurbaşkanım susma, sustukça sıra sana gelecek 


Bush değil, Fisk tuzağa düştü 


Derviş Baykal görüşmesi 


Bankada pişer, süpermarkete de 
düşer 


L L eşkıyalarım... 


Mersin’de sel ürünü de seracıları da sildi süpürdü 


</TEXT>
</DOC>
