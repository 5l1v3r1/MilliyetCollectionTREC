<DOC>
<DOCNO> 91885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/siyaset/siy03.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belge sızdırmaya karşı parmak izi 
</HEADLINE>
<TEXT>

Türkiye’nin silah alımlarını yapan Savunma Sanayi Müsteşarlığı, gizli belgelerin sızdırıldığına ilişkin yazılı ihbarlar üzerine tüm personelin parmak izlerini aldı 
     UTKU ÇAKIRÖZER Ankara 

     Türk Silahlı Kuvvetleri’nin TSK ihtiyacı olan uçak, helikopter, tank ve füze alımı için dünya silah üreticileriyle katrilyonlarca liralık pazarlıklar yürüten Milli Savunma Bakanlığı’na bağlı Savunma Sanayi Müsteşarlığı’nda SSM çalışan 300 personelin parmak izleri toplandı. Bu işlemin, gizli belgelerin ticari firmalara sızdırıldığı ve personelin malvarlıklarında artış olduğuna ilişkin imzasız mektuplar üzerine yapıldığı öğrenildi. SSM Müsteşarı Dursun Ali Ercan, geçen hafta, aralarında emekli generaller ve albaylarla sivil uzmanların da olduğu personelinin tamanının parmak izlerini aldırdı. Parmak izlerinin, imzasız mektupların yazarını bulmak için de kullanılacağı öğrenildi. 
     Parmak izi operasyonunda, SSM’nin ABD ve Avrupa silah devleriyle yaptığı katrilyonlarca liralık müzakerelerde gizli belgelerin dışarı sızdırıldığı iddiaları rol oynadı. "Caydırıcı güvenlik tedbiri" olarak parmak izi alındığı belirtildi. MSB personelinin parmak izlerinin, TSK ya da Emniyet birimleri yerine, Ercan’ın oluşturduğu 5 kişilik "parmak izi timi" tarafından alınması da dikkati çekti. 5 kişilik "tim", Jandarma Genel Komutanlığı Kriminal Dairesi’nde aldıkları "parmak izi" dersinin ardından mürekkep ve stampalarla tek tek odaları dolaşarak, tüm arkadaşlarının parmak izlerini topladı. Parmak izleri daha sonra Ercan’ın odasında korumaya alındı. 
     



 SİYASET 

















</TEXT>
</DOC>
