<DOC>
<DOCNO> 64025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sontur19.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lise 2. sınıf öğrencisi kızı tecavüz edip öldürdüler 
</HEADLINE>
<TEXT>

     Balıkesir'de 4 gün önce dersaneye gitmek için evinden ayrılan ve bir daha geri dönmeyen 17 yaşındaki lise öğrencisi genç kızın cesedi bulundu. Genç kızın tecavüz edildikten sonra boğularak öldürüldüğü belirlendi. 
     Bigadiç Yolu üzerindeki SEKA Lojmanları'ndaki evinden üniversite sınavına hazırlandığı dershaneye gitmek üzere 4 gün önce ayrılan Balıkesir Lisesi 2 F sınıfının başarılı öğrencisi F.U, akşam evine dönmedi. 4 günden beri kayıp olarak aranan F.U'nun cesedi, bu sabah Ovaköy yakınlarındaki bir derenin kenarında bulundu. 
     Genç kızın elbiselerinin parçalanmış olmasından dolayı tecavüz ihtimali üzerinde duran Cumhuriyet Savcılığı'nın talebi üzerine cesede otopsi yapıldı. Otopside liseli kızın tecavüze uğradığı ve kendi fuları ile boğularak öldürüldüğü belirlendi. 
     Aradıkları kızlarının korkunç bir cinayete kurban gittiğini öğrenen Balıkesir SEKA Kağıt Fabrikası'nda görevli muhasebeci baba Zeki ve anne Alime U., sinir krizleri geçirdi. Sınıfının en başarılı öğrencileri arasında olan F.U'nun acı sonu öğretmen ve arkadaşlarını da yasa boğdu. Milli Eğitim Müdürlüğü'nün kararıyla F.U'nun okuduğu sınıf bir gün tatil edildi. 
     Genç kızın cenazesi, Zağnos Paşa Camii'nde kılınan ikindi namazından sonra Başçeşme Mezarlığı'nda toprağa verildi. Cenaze töreninde de liseli kızın ailesi, arkadaşları ve öğretmenleri sinir krizleri geçirdiler. 
     Güvenlik güçleri, katil ya da katillerin yakalanması için il genelinde operasyon başlattılar. 
     






</TEXT>
</DOC>
