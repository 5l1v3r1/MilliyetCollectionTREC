<DOC>
<DOCNO> 79679 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/guncel/agun.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Berlin’de gizli Saddam zirvesi 
</HEADLINE>
<TEXT>

Kuzey Irak’taki Kürt fraksiyonlarının liderleri, Berlin’deki gizli bir mekanda, CIA ve ABD Dışişleri Bakanlığı yetkilileriyle bir araya geldi 
     DIŞ HABERLER SERVİSİ 

     Kuzey Irak’taki Kürt liderleriyle üst düzey ABD’li yetkililerin, Irak Devlet Başkanı Saddam Hüseyin’in yıl sonuna kadar devrilmesi planlarını somutlaştırmak ve güçlerini koordine etmek amacıyla Almanya’nın başkenti Berlin yakınlarındaki bir bölgede gizli bir toplantı yaptığı öne sürüldü. 
     
     Kilit havaalanlarına makyaj 
     Londra’da Arapça yayınlanan Suudi Eş Şark El Avsat gazetesinin haberine göre, Kuzey Iraklı bir kaynak, Amerikalı yetkililerin bu amaçla Kürdistan Yurtseverler Birliği KYB lideri Celal Talabani ve Irak Kürdistan Demokratik Partisi KDP lideri Mesut Barzani ile geçtiğimiz hafta Berlin yakınlarında gizlice görüştüklerini iddia etti. 
     Saddam Hüseyin rejimini devirmek amacıyla ABD’nin girişeceği harekatın Kuzey Irak’taki üç havaalanından başlatılacağını söyleyen aynı kaynak, Talabani ve Barzani’nin üç gün süren toplantılarda Amerikan Merkezi Haberalma Teşkilatı CIA ve Amerikan askeri yetkilileriyle bir araya geldiklerini anlattı. Kaynak, operasyonda kullanılacak havaalanlarının, bu amaçla modernize edildiğini de sözlerine ekledi. 
     
     Barzani ve Talabani anlaştı 
     Arap gazetesinin haberine göre, aynı kaynak, toplantının KYB ve KDB arasındaki görüş ayrılıklarını gidermekte yararlı olduğunu ve Amerikalıların arabuluculuğuyla iki liderin Perşembe günü Washington yakınlarında yapacakları toplantının iptal edildiğini kaydetti. Kuzey Iraklı kaynak, en geç yıl sonundan önce Irak’a karşı bir askeri harekata kalkışılması olasılığına karşı iki grup arasında ortak bir askeri güç oluşturulması konusunun da görüşmelerde ele alındığını belirtti. 
     
El Kaide'ye destek iddiası      Irak Devlet Başkanı Saddam Hüseyin’in bir grup eski El Kaide savaşçısına kucak açtığı, bu grubun Kuzey Irak’ta üslenmesine ve silahlanmasına yardımcı olduğu öne sürüldü. İngiliz The Sunday Telegraph gazetesi, Irak’ın kuzeyindeki iki köyün, kendilerine "Ensar El İslam" adını veren bu grup tarafından yönetildiğini, Saddam’ın Cumhuriyet Muhafızları’nın da bölgede görüldüklerini iddia etti. 
     
     Batılı askerler gördü 
     Saddam’ın muhafızlarının bölgede keşif görevi yapan bazı Batılı askeri kaynaklar tarafından saptandığını yazan gazete, "Saddam Hüseyin ile Usame Bin Ladin arasındaki herhangi bir ilişkinin kanıtlanması halinde, ABD Başkanı George Bush aradığı delili bulmuş olacak" yorumunda bulundu. Gazete, uzun yıllar Taliban ve El Kaide ile savaşan radikal dini örgüt Ensar El İslam’ın üye sayısının Afganistan’da yürütülen operasyonlardan kaçanlarla patlama yaptığını da yazdı. 
     
     200 bin kişi’ iddiası 
     Gazeteye göre, Kuzey Irak’taki yerel istihbarat kaynakları, 200 bin kişi ile çok sayıda silah ve Toyota Land Cruiser tipi araçlardan söz etti ve bunların tümünün El Kaide’den geldiğini öne sürdü. Irak yönetiminin de Halepçe bölgesine bu gruba iletilmek üzere füze ile diğer bazı ağır silah ve mühimmat gönderdiği iddia edildi. 
     



 GÜNCEL 












</TEXT>
</DOC>
