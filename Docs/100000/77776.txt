<DOC>
<DOCNO> 77776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun38.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Peres "İki yada üç hafta içinde çekileceğimizi umuyorum" 
</HEADLINE>
<TEXT>

     İsrail Dışişleri Bakanı Şimon Peres, İsrail askerlerinin iki ya da üç hafta içinde Filistin topraklarından çekilmesini umduğunu söyledi. 
     Peres, NBC televizyonunun ''Today'' programında verdiği demeçte, ABD Başkanı George Bush'un, İsrail askerlerinin Filistin topraklarından çekilmesi talebini ciddiye aldıklarını belirterek, ''Tüm operasyonu maksimum iki ya da üç hafta içinde tamamlayacağımızı umuyorum'' dedi. 
     Peres, ''Batı Şeria'dan aşamalı olarak çekilme iki üç hafta sürebilir, ancak çekilme süresi konusunda ABD Dışişleri Bakanı Colin Powell'ın tavsiyesini dikkate alacağız'' diye konuştu. 
     İsrail yönetiminin askeri operasyonun uluslararası toplumda kendine verdiği zararın farkında olduğunu, ancak intihar eylemlerine misilleme için başka seçenekleri olmadığını söyleyen Peres, ''Mart ayında 126 kişiden fazla kayıp verdik, başka alternatifimiz yoktu'' dedi. 
     Peres, Filistin lideri Yaser Arafat'ın Ramallah'taki karargahında, intihar saldırılarından Arafat'ın sorumlu olduğunu gösterdiği öne sürülen belgelerle ilgili bir soruya, Filistin liderinin ''korkunç hatalar'' yaptığını, ancak Arafat'ın Filistin halkının seçilmiş lideri olduğunun unutulmaması gerektiği yanıtını verdi. 
     ''Powell'ın Ortadoğu ziyaretinin daha başında hükümsüz kaldığını düşünüyor musunuz '' sorusunu Peres, ''Powell'ın ziyaretini gerekli görüyorum. Powell olmadan şiddeti sona erdirecek diğer bir fırsat olacağını sanmıyorum'' diye yanıtladı. 
     





</TEXT>
</DOC>
