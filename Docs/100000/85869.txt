<DOC>
<DOCNO> 85869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun15.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrailliler Şaron'dan memnun 
</HEADLINE>
<TEXT>

     İsrail'de yapılan bir kamuoyu araştırmasının sonuçları, halkın üçte ikisinin Başbakan Ariel Şaron'dan ''memnun'' olduğunu ortaya koydu. 
     Sonuçları Maariv gazetesinde yayımlanan kamuoyu yoklamasına göre, halkın üçte ikisi Şaron'dan ''memnun'' ve aşırı dinci Şas partisinin bakanlarının azledilmesi kararını destekliyor. 
     ''Genel olarak Başbakan Şaron'dan memnun musunuz '' sorusuna halkın yüzde 64'ü evet, yüzde 28'i hayır yanıtı verirken, yüzde 8'lik kesim çekimser kaldı. 
     Gallup şirketine yaptırılan ankette, Şaron'un 17 sandalyeli Şas Partisi'nin bakanlarını görevden almasıyla ilgili kararının da yüzde 62'lik bir kesim tarafından onaylandığı belirtildi. 
     İsraillilerin yüzde 57'sinin Şas Partisi olmaksızın hükümet oluşturulmasına olumlu baktığını ortaya çıkaran ankete göre, halkın büyük bir çoğunluğu 6 sandalyeli merkez laik Şinui partisinin hükümette yer almasına sıcak bakıyor. 
     İsraillilerin yüzde 64'ü erken seçimlere karşı olduklarını ve seçimlerin öngörüldüğü gibi Ekim 2003'te yapılmasından yana olduklarını açıklarken, Filistin devleti kurulmasından yana olan İsraillilerin oranında Nisan ayında yapılan bir önceki ankete göre yüzde 6'lık bir gerileme görüldüğü ve halkın yüzde 48'inin Filistin devleti kurulmasından yana olduğu belirtildi. 
     Gallup'un 594 kişi üzerinde yaptığı anket sonuçlarında yüzde 4.5'lik bir yanılma payı bulunuyor. 
     





</TEXT>
</DOC>
