<DOC>
<DOCNO> 70560 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/soneko01.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı frene bastı.. 
</HEADLINE>
<TEXT>

     Ekonomik kriz nedeniyle dış pazarlara yönelen ve 2001 yılını rekorlarla kapatan Türk otomotiv sektörünün ihracatı, yılın ilk 2 ayında yüzde 2.9 oranında geriledi. İhracat, Şubat ayında ise yüzde 4.1 oranında düştü. 
     Ocak-Şubat döneminde 305 milyon 492 bin dolara gerileyen ihracat, geçen yılın aynı döneminde 318 milyon 685 bin dolar olarak gerçekleşmişti. 
     İhracatta yer alan kalemler arasında yan sanayii, geçen yılın Ocak-Şubat dönemine göre, yüzde 11 oranında azalmasına rağmen, 255 milyon 111 bin dolar ile ilk sırada yer alırken, bunu 140 milyon 37 bin dolar ile binek otomobiller, 54 milyon 682 bin dolar ile de eşya taşımaya mahsus motorlu taşıtlar izledi. 
     Bu dönemde, en fazla ihracat artışı, demiryolu taşıtlarının dışsatımında gerçekleşirken, tanklar ve zırhlı savaş taşıtlarıyla hava uzay taşıtlarının ihracatı rekor düzeyde geriledi. 
     
     Almanya'ya ihracatta rekor düşüş 
     Sektör, Ocak ayında 9 serbest bölgenin yanı sıra, 132 ülke ve özerk bölgeye ihracat gerçekleştirdi. 
     İhracat yapılan ülkeler sıralamasında 103 milyon 857 bin dolar ile ilk sırada yer alan Almanya'ya ihracat, yüzde 33.7 oranında gerilerken, bu ülkeyi İtalya, Fransa ve İngiltere izledi. 
     Sektör, bu dönemde Dominik Cumhuriyeti, Guadeloupe, Burkina Faso, Jamaika, Kuzey Yemen, Kongo, Benin, Gine, Haiti, Mali, Dağıstan Cumhuriyeti, Uruguay, Nijer, Kamboçya, Amerikan Okyanusyası, Mayotte, Tataristan, Honduras Swan Adaları, Ekvator, Maldiv Adaları ve Zimbabve ile Bursa Serbest Bölgesi'nden ilk kez ihracat yaptı. 
     






</TEXT>
</DOC>
