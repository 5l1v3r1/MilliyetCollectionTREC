<DOC>
<DOCNO> 88111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo03.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
FIFA'dan "artist" Rivaldo'ya para cezası.. 
</HEADLINE>
<TEXT>

     FIFA Disiplin Komitesi bir ilke imza attı ve centilmenliğe aykırı davranıştan, Brezilyalı futbolcu Rivaldo'ya, toplam 11 bin 500 İsviçre Frangı para cezası verdi. 
     17. Dünya Kupası finallerinde, C Grubu'nda yapılan Brezilya-Türkiye maçının video kasetini izleyen FIFA Disiplin Komitesi, hakemi yanıltarak Hakan Ünsal'ın kırmızı kart görmesine neden olan Rivaldo'ya, 10 bin İsviçre Frangı para cezası verilmesini uygun buldu. 
     Komite, toplantı masrafı olarak gösterdiği 1500 İsviçre Frangı'nın da Brezilyalı futbolcu tarafından ödenmesine karar verdi. 
     C Grubu'nda 3 Haziran'da yapılan ve Brezilya'nın Türkiye'yi 2-1 yendiği karşılaşmanın son dakikalarında, köşe atışı sırasında, Hakan Ünsal'ın sert bir biçimde vurduğu top ayaklarına çarpmasına karşın, yüzünü tutarak kendisini yere atan Rivaldo, hakemi yanıltarak, Hakan'ın kırmızı kartla oyun dışında kalmasını sağlamıştı. 
     Rivaldo, karşılaşma sonrası yaptığı açıklamada, Hakan Ünsal'ın kart görmesi için ''numara'' yaptığını itiraf etmiş ve futbol otoriteleri tarafından yoğun biçimde eleştirilmişti. 
     A Milli Takım Menajeri Can Çobanoğlu, Rivaldo'ya verilen cezanın az olduğunu ifade ederek, ''Verilen ceza daha fazla olabilirdi, ancak bizim için önemli olan önümüzdeki maçlar'' diye konuştu. 
     





</TEXT>
</DOC>
