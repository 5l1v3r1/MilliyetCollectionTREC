<DOC>
<DOCNO> 96140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur42.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
DYP'li Ekinci "Önemli bir gelişme, destek veriyoruz" 
</HEADLINE>
<TEXT>

     DYP Genel Başkan Yardımcısı Hasan Ekinci, 3 Kasım'da erken seçime gidilmesi kararını desteklediklerini, TBMM'nin 22 Temmuz'da toplanarak karar alması halinde Yüksek Seçim Kurulu'nun YSK seçim takvimini rahatça uygulayabileceğini söyledi. 
     Ekinci, koalisyonu oluşturan partilerin 3 Kasım'da erken seçime gidilmesi yönündeki kararının "Önemli bir gelişme" olduğunu bildirdi. 
     Adli tatilin dikkate alınması ve Yüksek Seçim Kurulu'nun seçim takvimini rahat uygulamasına fırsat verilmesi açısından TBMM'nin olağanüstü toplantısının 1 Eylül'den 22 Temmuz'a çekilmesi gerektiğini kaydeden Ekinci, "Böyle olursa, hem 3 Kasım'da daha rahat seçim yapılır, hem YSK hazırlıklarını tamamlamış olur, hem de seçim yasasındaki sürelere uyulmuş olur" dedi. 
     Ekinci, Avrupa Birliği ile ilgili yasaların çıkarılması ve seçim yasalarında değişiklik yapılması için de Meclis'in 22 Temmuz'da toplanmasının daha gerçekçi olacağını kaydetti. 
     Ekinci, gensoru ile hükümeti düşürmenin pek kolay olmadığını, ancak seçime sıkışmış bir parlamentonun kendiliğinden bu hükümeti düşüreceğini öne sürdü. 
     Hasan Ekinci, TBMM'nin 22 Temmuz'da toplanmaması halinde de 3 Kasım'da erken seçim yapılmasına destek vereceklerini söyledi. 
     





</TEXT>
</DOC>
