<DOC>
<DOCNO> 97061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/guncel/gun02.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplan’ın adamları gözaltında 
</HEADLINE>
<TEXT>
Erciyes’te terör kampı 
Almanya bağlantılı örgütün Kayseri yapılanması ortaya çıkarıldı. Militanların iki köyde piknik adı altında eğitim toplantıları yaptığı saptandı. Kayseri sorumlusu sorguya alındı 
     TOLGA ŞARDAN Ankara 

     Kayseri polisi, Almanya merkezli yasadışı Kaplancılar örgütüne yönelik gerçekleştirdiği operasyonda, örgütün Erciyes Dağı’ndaki iki köyde, eğitim faaliyetlerini gerçekleştirdiğini ortaya çıkardı. Operasyonda, örgütün Almanya’daki yapılanması da belirlendi. 
     Kayseri Emniyet Müdürlüğü ile Emniyet Genel Müdürlüğü İstihbarat Dairesi’nin birlikte gerçekleştirdiği "Kaplancılar" operasyonunda ilginç bilgilere ulaşıldı. Halen Düsseldorf Cezaevi’nde tutuklu olan sözde halife Metin Kaplan’ın liderliğini yaptığı ve İslami Cami Cemaatler Birliği Hilafet Devleti AFİD adıyla Almanya kaynaklı faaliyetleri bilinen yasadışı İslami terör örgütünün Kayseri’deki yapılanması ortaya çıkarıldı. Almanya’nın Winnendem kentinde yaşayan ancak yasadışı örgütün Kayseri’deki çalışmalarını yürüten Metin Öztürk, kent merkezinde Sivas Caddesi Papatya apartmanındaki bir dairede toplantılar yaptıklarını açıkladı. 
     Öztürk, sorgusunda örgütün Erciyes Dağı’nda eğitim kampı kurduğunu anlattı. Böylece, Türkiye’de ilk kez yerleşik kampı saptanan örgütün Erciyes Dağı’ndaki Mollahacı ve Cavlak köylerinde piknik adı altında toplantılar yapıp eğitim çalışmaları gerçekleştirdiği öğrenildi. 
     
     Camilerde faaliyet 
     Yasadışı örgütün cami ve bölge faaliyetlerine katıldığı belirlenen Öztürk’ün, örgütün Stuttgart bölge emiri Ömer Aydın ile bağlantısı tespit edilirken, kayınpederi Resul Öztürk’ün de örgüt içinde militan olarak görev yaptığı anlaşıldı. 
     



 GÜNCEL 



















</TEXT>
</DOC>
