<DOC>
<DOCNO> 63854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/ekonomi/aeko.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk’e ikna ziyareti 
</HEADLINE>
<TEXT>

Bakan Derviş’in, bankalara sermaye desteği sağlanmasını öngören yasa için inceleme süresi 28 Ocak’ta dolacak olan Cumhurbaşkanı Sezer’i ikinci kez ziyaret etmesi bekleniyor 
     ANKARA Milliyet 

     Yeni ekonomik program kapsamında IMF’ye çıkarılması taahhüt edilen kritik yasalardan bankalara kaynak aktarılmasına ilişkin yasanın veto edilip edilmeyeceğine ilişkin meraklı bekleyiş sürüyor. 
     Cumhurbaşkanı Ahmet Necdet Sezer’in yasanın iki maddesini veto edebileceği belirtilirken ekonomiden sorumlu Devlet Bakanı Kemal Derviş’in, Sezer’le tekrar görüşmesi bekleniyor. 
     
     İki madde kritik 
     Bankalara kaynak aktarılmasını da öngören Mali Sektöre Olan Borçların Yeniden Yapılandırılması Yasası, TBMM Genel Kurulu’nda 11 Ocak’ta kabul edildi. Yasa, 14 Ocak sabahı Köşk’e gönderildi. Anayasa gereği Sezer’in yasayı 15 gün içinde inceleyerek, onaylaması ya da iade etmesi gerekiyor. Bu süre 28 Ocak Pazartesi günü doluyor. 
     İktidar kulislerinde, Sezer’in, yasanın kredi ertelemelerinde kamu ve fon bankaları yöneticilerinin özel hukuk hükümlerine tabi olmasını’ öngören düzenlemeyi de içeren iki maddesini veto edebileceği konuşuluyor. Sezer’in maddeyi Meclis’e göndermeyip, Anayasa Mahkemesi’nden iptalini isteme yetkisi de bulunuyor. 
     
     Kazasız’ geçsin 
     Bu arada ekonomiden sorumlu Devlet Bakanı Kemal Derviş’in, veto edilmesi halinde kamu bankalarının şirketlerin kredi borçlarını ertelemeye yanaşmayacağı belirtilen söz konusu kritik maddenin gerekçelerini anlatmak için ikinci kez Köşk’e çıkma olasılığının bulunduğu kaydedildi. 
     Derviş hükümetin büyük önem verdiği yasanın Köşk’ten "kazasız" geçmesi için Başbakan Bülent Ecevit, ABD gezisi öncesinde Sezer’e çıkarak bilgi vermiş ve düzenlemenin IMF’in öncelikli beklentileri arasında olduğunu Cumhurbaşkanı’na iletmişti. 
     
Okuyan ilaç parası istedi Derviş Para yok’ dedi      HAKAN ŞANLITÜRK Ankara 

     Çalışma ve Sosyal Güvenlik Bakanı Yaşar Okuyan, Devlet Bakanı Kemal Derviş’ten "ilaç parası" istedi. 
     Bağ - Kur’un da eczanelere ilaç paralarını ödeyememesi yüzünden eleştirilere hedef olan Okuyan, yurt dışından yeni dönen Derviş’i ziyaret ederek, sorunun giderilmesi için kaynak tahsisi yapılmasını istedi. Okuyan, Milliyet’e şu bilgiyi verdi "Bağ - Kur ve SSK’nın eczanelere ve çeşitli sağlık kuruluşlarına borcu var. Bu ödemeleri Hazine finanse ediyor. Üç - dört aydır gecikmeler söz konusu. Bu işin bir düzene konması gerekiyor. Takvime uygun ödeme yapılmalı. Sayın Derviş ile bu hususları görüştük. Kendisi de bana hak veriyor. Ancak para olmadığını, bulmaya çalıştığını söylüyor. Şubat ayında IMF’den para geleceğini ifade etti. Anladığım kadarıyla şubat ayı içinde bir formül bulunacak." 
     



 EKONOMİ 






















</TEXT>
</DOC>
