<DOC>
<DOCNO> 64574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sondun11.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve Kuni'nin maceraları Japon televizyonunda... 
</HEADLINE>
<TEXT>

     Çekimlerinin büyük bölümü İstanbul'da yapılan, bir Türk erkeğiyle evlenmek isteyen Japon kızı Kuni Nakazono'yu konu alan televizyon programının ilk bölümü Nippon TV'de yayınlandı. 
     ''Denpa Shonen'' Elektrik Çocuk adlı programın içinde dün akşam 3 dakika süreyle yer alan bölümde, ilk olarak Kuni'nin İstanbul macerasının nasıl başladığı anlatıldı. 
     Programda, popüler şarkı ''Tonde İstanbul''un İstanbul'a Uç 
     ezgileri eşliğinde, ''Japon kadınlarını ve Türk erkeklerini kırmızı kurdeleyle bağlayan Denpa Shonen'in Tonde İstanbul projesi başlıyor'' anonsu yapıldı. Programda, bir süre önce ''İstanbul'a giderek zarif Türk erkekleriyle evlenmek istemez misiniz '' şeklinde bir ilan verildiği ve ''aşk yaşamak isteyen kadınların akın etmeye başladığı'' belirtilerek, başvuranlarla yüzyüze yapılan görüşmeler ekrana getirildi. 
     Daha sonra Kuni Nakazono'nun kendi görüntüsü ve sesinden ''Aşk yaşamak istiyorum, aşk yaşamak istiyorum'' sözlerine yer verildi. Kuni Nakazono'nun görüşmeler sırasında dile getirdiği, ''Şimdiye kadar hiç aşk yaşamadım. Şu anda çok şişmanım, ama daha önce 100 kiloydum. Sevgilim olsun istiyordum ve diyet yaparak 6 ayda 32 kilo zayıfladım. Benimle 'şişko' diye dalga geçiyorlardı. İstanbul'a giderek, televizyonda gördüğüm o zarif erkeklerle tanışmak idealim. Bu şansı mutlaka bana verin. Rica ediyorum'' sözleri de yayınlandı. 
     Program ekibinden bir bayanın geç saatlerde çaldığı kapısını büyük bir şaşkınlıkla açan Kuni'nin, ''Şaşırdım. İstanbul'a sevgili aramaya gideceğiz değil mi Mutlaka gitmek istiyorum. Büyük şans. Ne zaman gidiyoruz '' şeklindeki sözleri duyuldu. Programda daha sonra genç kızın maskeyle kapalı gözlerini İstanbul Sultanahmet Meydanı'nda açtığı görüldü. 
     Maskesini çıkardıktan sonra ürkek ve şaşkın bakışlarla çevresini süzen Kuni, ''Haydi bu şehirde istediğin kadar aşk yaşa'' diyen çekim ekibine teşekkür ederek, tepkisini ''Hayran oldum'' sözleriyle dile getirdi. Programın üç dakika süren birinci bölümü, ''Mavi gök altında sakin bir şekilde başlayan zarif proje Tonde İstanbul ... Acaba Kuni'nin dileği yerine gelecek mi Japonya ile Türkiye'nin kırmızı kurdelesi bağlanacak mı '' anonsuyla sona erdi. 
     Kuni'nin İstanbul'da yaşadıkları, aynı program dahilinde bundan sonraki 3 hafta süresince, yine 3'er dakikalık bölümler halinde ekranlara yansıyacak. 
     






</TEXT>
</DOC>
