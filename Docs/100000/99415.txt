<DOC>
<DOCNO> 99415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo05.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Sarımsaklı- Midilli arasını yeniden yüzecek 
</HEADLINE>
<TEXT>

     Balıkesir'in Ayvalık İlçesi'ne bağlı Sarımsaklı Beldesi ile Yunanistan'ın Midilli Adası arasındaki mesafeyi 2000 yılında yüzerek geçen ve yüzme maratonu rekorunu elde eden Cavit Varol, kendisine ait rekorunu yineleyerek, ''Guinness Rekorlar Kitabı''na girmeyi hedefliyor. 
     Cavit Varol, 2000 yılında kutlanan ''Dünya Barış Günü''nde, Sarımsaklı'dan Midilli Adası'na 11 saatte yüzerek geçtiğini, bu yıl da aynı mesafeyi Midilli'den Sarımsaklı'ya doğru ters yönde yüzerek katedeceğini bildirdi. 
     Denemeyi, 15-20 Ağustos arasında belirleyeceği bir tarihte gerçekleştirmeyi planladığını anlatan Varol, vize için gerekli işlemleri yaptırdığını söyledi. 
     Geçen yıl gidiş-dönüş olarak planladığı rekor denemesini, Yunanistan'ın son anda vize istemesi nedeniyle iptal etmek zorunda kaldığını hatırlatan Varol, şöyle konuştu 
     ''Önceki rekor denememde, vize istenmediği için geçen yıl Yunan makamlarına, yalnızca bizden istenen pasaport bilgilerini vermiştik. Ancak Yunanistan, son anda yüzerek de olsa Midilli Adası'na vize almadan geçemeyeceğimi iletince rekor denemesini iptal etmek zorunda kalmıştım. Bu yıl vize sorunu yaşamamak için gerekli girişimleri önceden tamamladım. Bu denemeyi 17 Ağustos Marmara Depremi'nde yaşamını yitirenlerin anısına yapacağım.'' 
     
     ''GEREKEN İLGİYİ GÖREMİYORUM'' 
     Varol, kırdığı rekorun ve geçen yılki deneme girişiminin dünya kamuoyundan büyük ilgi görmesine karşılık, Türkiye'de yetkili kurumlar tarafından yeterince dikkate alınmadığından yakınarak, ''Yaptıklarıma karşı neden bu kadar duyarsız kalıyorlar anlamıyorum. Benim için çabalarımın, manevi olarak desteklenmesi çok önemli. Ancak, ne federasyon ne de bakanlık gereken ilgiyi göstermiyor'' diye konuştu. 
     Çalışmalarını halen kendi olanaklarıyla sürdürdüğünü anlatan Varol, rekor denemesi için sponsor arayışı içinde olduğunu söyledi. 
     Rekortmen yüzücü Varol, bir doktor ve bir masörden oluşan ekibiyle birlikte, yaklaşık 35 kilometrelik mesafeyi aralıksız yüzerek gerçekleştireceği denemenin, başarıya ulaşması durumunda ''Guinness Rekorlar Kitabı''nda yer almasını istediğini belirterek, ''Paletsiz, gözlüksüz ve durmadan yüzerek 35 kilometrelik mesafeyi daha önce yüzen kimse yok. 2000 yılındaki rekorumu Guinness yetkililerine önceden bildirmediğim için Guinness Rekorlar Kitabı'na girememiştim. Şimdi, bu konudaki girişimleri de sürdürüyorum'' dedi. 
     





</TEXT>
</DOC>
