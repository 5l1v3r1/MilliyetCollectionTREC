<DOC>
<DOCNO> 54443 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/guncel/gun04.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ata’nın yatı icrada 
</HEADLINE>
<TEXT>

Kahraman Sadıkoğlu tarafından dünya jet sosyetesine sunulan yatın 22 milyar liralık elektrik borcu h l ödenmedi 
     DİNÇER ŞEREF İstanbul 

     Armatör Kahraman Sadıkoğlu tarafından 24 milyon dolara satın alınıp dünya jet sosyetesinin hizmetine sunulan Atatürk’ün yatı Savarona’ya 22 milyarlık elektrik borcu yüzünden haciz işlemi başlatıldı. 
     Boğaziçi Elektrik Dağıtım A.Ş. BEDAŞ Savarona’nın İstanbul Boğazı’na geldiği zamanlarda demirlediği İstinye Koyu’nda kullandığı elektriğin bedeli olan 22 milyar lirayı tahsil edemedi. 
     BEDAŞ, Sadıkoğlu’nun elektirik sözleşmesinde adı geçen Gemi Kurtarma ve Denizcilik İşletmeleri Turizm A.Ş.’den borcun ödenmesi çağrısında bulundu. Borcun ödenmemesi üzerine harekete geçen BEDAŞ’ın avukatı Dilek Çoğal, 22 Kasım 2001’de Sarıyer İcra Müdürlüğü’ne başvurarak, yasal faiziyle birlikte 32 milyar lirayı bulan elektrik borcunun icra yoluyla tahsilini istedi. BEDAŞ’ın talebi üzerine haciz işlemleri başlatıldı. Sadıkoğlu’nun kendisine gönderilen tebligatın eline ulaşmasının ardından 7 gün içerisinde borcunu ödemesi gerekiyor. 
     
Dünyanın 4. büyük yatı      Savarona, dünyaca ünlü Brooklyn Köprüsü’nü inşa eden mühendis John Roebling’in torunu Emily Roebling tarafından 1931’de yapıldı. Atatürk, rahatsızlığı nedeniyle 1938’de kendisine alınan yatı sadece 6 hafta kullanabildi. Savarona, 2. Dünya Savaşı yıllarında Deniz Kuvvetleri Komutanlığı’nda eğitim gemisi olarak görev yaptı. Yat, 1979’da çıkan bir yangında büyük hasar gördü. Bir dönem jilet yapımında kullanılması için satılığa çıkarılan Savarona, 1989’da 49 yıllığına Kahraman Sadıkoğlu ve Japon ortağına kiralandı. Sadıkoğlu ve ortağı 24 milyon dolara aldıkları Savarona’yı dünya jet sosyetesinin hizmetine sundu. Sadıkoğlu, bir süre sonra ortağının payını da alarak yatın tek sahibi oldu. 136 metrelik boyuyla dünyanın en büyük dördüncü yatı olan Savarona’nın içinde Atatürk’ün kütüphanesi ve yatak odasıyla birlikte 19 suit bulunuyor. Süper lüks döşenen suitlerin bazılarının genişliği 50 metrekareye ulaşıyor. 4 bin 646 grostonluk ağırlığa sahip Savarona, safrası civalı olduğu için 90 derece yatmadıkça batmayacak şekilde tasarlanmış. 
     



 GÜNCEL 
















</TEXT>
</DOC>
