<DOC>
<DOCNO> 56850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sonspo16.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de birlik çağrısı... 
</HEADLINE>
<TEXT>

     Fenerlist Organizasyonu, Fenerbahçe Kulübü yönetimi ve teknik direktör Mustafa Denizli'ye tam destek verdi. 
     Fenerlist tarafından yapılan açıklamada, ''Hep destek-tam destek sloganı çerçevesinde tüm Fenerbahçelileri sarı-lacivertli renklerin arkasında birleşmeye ve teknik direktörümüzden, yönetimimize, malzemecimizden, futbolcumuza, kısacası bize 2002 Mayıs ayında şampiyonluğu yeniden yaşatacak tüm ekibe destek vermeye çağırıyoruz'' denildi. 
     Açıklamada, özetle şu görüşlere yer verildi 
     ''Son günlerde peşpeşe gelen mağlubiyetler tüm Fenerbahçelileri derinden üzmüş, buna karşın geçen yıl şampiyonluğun uzun ve meşakatli bir sürecin sonucunda kazanıldığını unutturmamıştır. Geçen yıl Fenerbahçe camiasının taraftar, sporcu, teknik ekip ve yönetim kurulu olarak oluşturduğu güçbirliği ya da o dönemdeki gözde tabirle kutsal ittifak, önceki dönemlerin yıkık, kopuk, kendisiyle kavgalı Fenerbahçe camiasını önce bütünleştirmiş, ardından futbol takımını şampiyonluğu son 4 yılın şampiyonunun elinden yırtarcasına koparan, kupa finalini ise talihsizce penaltılarla kaybeden 2000-2001 sezonunun en başarılı ekibi haline gelmiştir. 
     Tüm futbol ve spor kamuoyu bilmeli ve aklından çıkarmamalıdır ki, Fenerbahçe taraftarı geçen sezon başarıyı neyin getirdiğini bilecek kadar bilinçli, kaybedilen bir maç sonrasında kızgınlık ve üzüntü anında söylenmiş sözlerin Fenerbahçe'nin başarısını engelleyebilecek radikal bir değişikliğe sebep olmasını istemeyecek kadar olgundur. 
     Yine Fenerbahçe taraftarı bilir ki, tarihten bu yana başarıyı engellemek için türlü güçlerin uyguladığı en klasik ve engelleyici politika böl ve yönet sözü ile ifade edilmektedir. Fenerbahçe camiasının bölünmesi, güçsüzleşmesi, kendi takımlarının başarısı için Fenerbahçe'nin saf dışı olmasını isteyen dış mihrakların ve şahsi çıkarları için Fenerbahçe'yi kullanmak isteyen, hayatını Fenerbahçe'nin sırtından kazanan iç mihrakların işine gelmektedir.'' 
     






</TEXT>
</DOC>
