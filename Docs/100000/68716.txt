<DOC>
<DOCNO> 68716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/son/sontur14.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sümerbank eski sahibi, gümrük kaçakçılığından yargılanıyor 
</HEADLINE>
<TEXT>

     İzmir Gümrükler Başmüdürlüğü'nden çıkışı yapılan tekstil ürünlerinin fiyatlarını değerinden fazla gösterdikleri ve şekilde gümrük kaçakçılığı yaptıkları iddiasıyla aralarında Sümerbank'ın eski sahibi Hayyam Garipoğlu ve kardeşlerinin de bulunduğu 26 kişinin 7 yıla kadar hapis cezası istemiyle yargılanmalarına devam edildi. 
     İfadeleri alınamayan 4 kişi hakkında gıyabi tutuklama kararı verildi. 
     İzmir 1. Ağır Ceza Mahkemesi'ndeki duruşmaya, tutuksuz yargılanan sanıklar Hayyam Garipoğlu, Nizam Garipoğlu, Mehmet Nida Garipoğlu, Bahri Ergin, Ergün Evcil, Zafer Evcil, Aslan Sullam, Osman Ergin, Hüseyin Çağlar İsmail Evcil ve diğer 16 kişi katılmadı. 
     Mahkeme, bugünkü duruşmada sonucunda, Bahri Ergin, Gürcan Güngören, Süleyman Demiryürek, Suavi Kurtulmuş'un ifadeleri alınmadığı için haklarında ''gıyabi tutuklama kararı'' verdi. 
     
     İddianameden 
     Hazırlanan iddianamede, ''Evcil Tekstil'', ''Gördes Tekstil'', ''İpeks İplik'', ''Ceyteks'' ve ''Ceyhan Tekstil'' şirketlerinin, İzmir Gümrük Müdürlüğü'nden 1996-1997 yılları arasında ihraç ettikleri yüzde yüz sentetik ham kumaşların, beyan kıymetleri arasında farklılık olduğunun tespit edildiği, yapılan incelemeler sonucunda, 77 gümrük çıkış beyannamesiyle ihraç edilen kumaşların düşük vasıflı ve düşük değerli olmasına karşın, yüksek gösterilerek ihraç edildiği belirtildi. 
     Türkiye'den, Kutelsa adına İsviçre'ye ihraç edilen bir kısım malın Cenevre'de olduğu, buradaki kayıtlara göre 13 bin 950 kilogram eşyanın 23 bin 125 dolar değerinde olmasına karşılık Türkiye'den ihracı 
     sırasında 991 bin 191 dolar olarak beyan edildiği kaydedilen iddianamede, malların bir kısmının İsviçre'den Kanada'ya ihraç edildiğinin bildirilmiş olmasına karşın, bu ülkeye mal gönderilmediğinin ortaya çıktığı ifade edildi. İddianamede, bu nedenle sanıkların ''gümrük kaçakçılığı'' suçunu işledikleri ve 7 yıla kadar hapis cezası istemiyle yargılanmaları isteniyor. 
     






</TEXT>
</DOC>
