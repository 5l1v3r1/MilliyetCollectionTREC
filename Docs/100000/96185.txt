<DOC>
<DOCNO> 96185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/guncel/gun08.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yerli turist daha fazla mı ödüyor 
</HEADLINE>
<TEXT>

ÇAPRAZ ATEŞ 
     NESLİHAN CUYAR 

     Genelde yerli turistler, "bize daha pahalı turizm hizmeti veriliyor" şeklinde yakınıyor. Yurtdışından gelen turistlere indirim uygulanıyor iddiası sık sık ileri sürülüyor. Yerli turistler ise kendilerine indirim yapılmadığını ifade ediyor. Türk turistler daha yüksek ücret ödüyor mu Türk turistlere haksızlık yapılıyor mu Uzmanların görüşleri şöyle 
     
İç pazar ayarlanmalıBahattin Yücel Turizm eski Bakanı 
     Türk tüketicisi, iç talebin yüksek olduğu temmuz - ağustos aylarında tatile gider. Yabancı tüketiciyse yılın 6 ayında, nisandan ekime kadar talep yaratır. Tur operatörleri, uzun süreli ve çok sayıda talep eden yabancı tüketicilere daha uygun fiyat verirler. Ancak, iç pazarla dışarısı arasında ayrım yapmak doğru değil. Uzun süreli iç talep düzenlemesi yapılmalı. 
     
Fiyat farkı yokAhmet Barut Akdeniz TOİB Başkanı 
     Genel önyargı var. Böyle bir fark yok. Türklere, Türkiye’nin koşullarına göre fiyat veriyoruz. Yüksek olan otelin fiyatı değil, düşük olan asgari ücrettir. Bu yıl iç piyasa fiyatları yabancı fiyatların altında kaldı. Fark, kurun düşük olduğu zamanlarda olabilir. Alman’a 30 euro, Türk’e 100 euro diye bir şey yok. Alman’a o fiyat veriliyor şubat ayında veriliyor. Turist yoğunluğu olan temmuz - ağustos aylarında kim gelirse gelsin yüksek fiyat öder. 
     
Türk turiste haksızlıkFeyhan Kapralı TEKSER Turizm Acentası 
     Yurtdışından gelen turistlerin çok düşük ücretler ödediğini duyuyoruz. Bu ülkenin ucuz fiyatlarla satılmasına karşıyım. 
     Bunun sebebi, Türkiye’nin yurtdışındaki 
     imajının ve tanıtımın yeterli olmaması. Kalite ya da kültür değerlerinden ziyade ucuzlukla turist çekilmeye çalışılıyor. Bu nedenle de ucuz fiyatla turist getiriliyor. Bu aynı zamanda 
     Türk turistine de haksızlık. 
     
Sayı ve zaman önemliTavit Köletavitoğlu Turizm Y. Derneği Baş. 
     Büyük alım yapan, çok daha fazla odayı angaje eden, bu alımının önemli bir kısmını nakit olarak ödeyen, tesisin kış aylarındaki ihtiyaçlarının giderilmesine büyük katkı sağlayan tur operatörleri, elbette tesislerimizde son anda rezervasyon yapan konuklarımızdan daha az öder. Yerliye daha fazla, yabancıya daha ucuz fiyat uygulanmaz. Türk turist de toplu geldiğinde indirim yapılır. 
     
Halk düşünülmüyorEngin Başaran Tüketiciler Derneği Başkanı 
     Ekonomik kriz ortamında halkın kaçta kaçı, bir şehirden diğerine rahatlıkla gidebiliyor ki Yöneticiler, Türk tüketicisi tatil yapmış, yapmamış düşünmüyor. Türkiye’deki tüketici, neyi dışarıdaki tüketiciden daha fazla elde edebilmiş ki, turizm açısından da elde edebilsin. 
     
Turla seyahat edinSinan Babila TUROB Başkanı 
     Tatilinizi organize turla yapın" diyoruz. Ama bir otele müracaat edilirse, ilan edilen fiyat, tur fiyatının üstünde olur. Daha önceden programlanmış turla seyahat ederseniz, ilan edilmişten daha aşağı bir fiyattan yararlanırsınız. Sadece rezervasyon fiyatını tercih ederseniz pahalı olur. Acentaların ilan ettiği fiyat yurtdışıyla aynı. 
     



 GÜNCEL 


























</TEXT>
</DOC>
