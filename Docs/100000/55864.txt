<DOC>
<DOCNO> 55864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko23.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine'nin kasım ayı nakit dengesi 1.8 katrilyon lira açık verdi 
</HEADLINE>
<TEXT>

     Hazine'nin Kasım ayında nakit dengesi 1.8 katrilyon lira açık verirken, bu yılın ilk 11 ayındaki açık 
     miktarı da 14.3 katrilyon lira oldu. 
     Hazine Müsteşarlığı'ndan yapılan yazılı açıklamada, Hazine'nin Kasım ayında nakit gerçekleşmesine ilişkin geçici sonuçlar hakkında bilgi verildi. 
     Açıklamaya göre, Hazine Kasım ayında nakit bazda toplam 5.5 katrilyon lira gelir elde ederken, 4.2 katrilyon lira faiz dışı harcama yaptı. Aynı dönemde 1.3 katrilyon lira faiz dışı fazla oluşurken, toplam 3.1 katrilyon liralık faiz ödemesinden sonra Hazine'nin nakit dengesi 1.8 katrilyon lira açık verdi. 
     Hazine, Kasım ayında net 1 katrilyon lira dış borç ödeyicisi oldu. 
     Aynı dönemde, net 4.4 katrilyon lira tutarında borçlanma hasılatı sonucunda Hazine kasa banka hesaplarında 2.6 katrilyon lira artış gerçekleşti. 
     
     11 aylık nakit dengesi 
     Bu yılın ilk 11 ayında nakit bazda 44.2 katrilyon lira gelir elde edilirken, 31 katrilyon lira faiz dışı harcama yapıldı. 
     Aynı dönemde 13.2 katrilyon lira tutarında faiz dışı fazla oluşurken, toplam 27.5 katrilyon liralık faiz vergisi dahil 27.9 katrilyon faiz ödemesinden sonra Hazine nakit dengesi 14.3 katrilyon lira açık verdi. 
     Ocak-Kasım döneminde verilen açık ağırlıklı olarak net iç borçlanma yolu ile finanse edilirken bu dönemde Hazine yaklaşık 4.4 katrilyon lira net dış borç ödeyicisi oldu. 
     






</TEXT>
</DOC>
