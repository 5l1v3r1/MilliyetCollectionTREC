<DOC>
<DOCNO> 96143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur45.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Arseven, Gül'ü ziyaret etti 
</HEADLINE>
<TEXT>

     Devlet Bakanı Nejat Arseven, AK Parti Genel Merkezi'nde Genel Başkan Yardımcısı Abdullah Gül ile yaklaşık 1 saat görüştü. 
     Görüşmenin ardından gazetecilere açıklamada bulunan Devlet Bakanı Nejat Arseven, AK Parti Genel Başkanı Recep Tayyip Erdoğan'ın Ankara dışında bulunması nedeniyle Genel Başkan Yardımcısı Gül ile görüştüğünü belirtti. 
     Arseven, görüşmede AB ile ilgili yasaların çıkması konusunda ak Parti'nin de bir temsilcisinin yer alacağı bir komisyon aracılığıyla TBMM'ye bir olağanüstü toplantı çağrısı gönderip gönderemeyecekleri konusunda görüş alışverişinde bulunduklarını söyledi. 
     
     Arseven, şunları kaydetti 
     "Sayın Gül ve arkadaşları, bu konudaki çalışmaların içinde olabileceklerini, gerekli katkıları verebileceklerini ancak böyle olağanüstü toplantı çağrısı yapılırken AB ile ilgili yasalar görüşülmeden önce mutlaka seçim tarihinin tespitiyle ilgili bir kararın alınmasına öncelik verdiklerini ifade ettiler. 
     Zaten bu çalışmalar yapılıyor eğer AK Parti, bu konuda bir destek verirse oradaki çalışmalar bittikten sonra AK Partinin de içinde olacağı ve bu işe katkı vereceği diğer siyasi parti temsilcilerinin de bulunacağı gayri resmi bir komisyonla bu çalışmaları değerlendireceğiz. Daha sonra bunları Meclis'e götürmek konusunda, bir seçim tarihi belirlemek konusunda tekrar değerlendirme yapacağız." AK Parti Genel Başkan Yardımcısı Abdullah Gül de Devlet Bakanı Nejat Arseven'in teklifini olumlu bulduklarını belirterek, böyle bir çalışma içinde olmak istediklerini, ancak kendileri için en önemli konunun, erken seçim kararının alınması olduğunu söyledi. 
     





</TEXT>
</DOC>
