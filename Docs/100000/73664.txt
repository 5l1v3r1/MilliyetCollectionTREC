<DOC>
<DOCNO> 73664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur08.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Manken Deniz Akkaya'nın 2,5 yıl hapsi istendi... 
</HEADLINE>
<TEXT>

     Ortaköy'de 2 kişinin yaralandığı trafik kazasına ilişkin, manken Deniz Akkaya ile başka bir aracın sürücüsü hakkında 2.5'ar yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, 19 Eylül 2001 tarihinde mağdur-sanık Deniz Akkaya yönetimindeki 34 RRR 38 plakalı aracın Beşiktaş'tan Ortaköy'e doğru yol aldığı ve araçta Berna Sabbek Müjde ile Murat Yüzer'in de bulunduğu anlatıldı. 
     Akkaya'nın kullandığı aracın, Çırağan Oteli'nin bahçesinden çıkan sanık İhsan Yapıcı yönetimindeki 34 NA 092 plakalı araçla aynı yönde gitmeye başladıkları belirtilen iddianamede, Yapıcı'nın Akkaya'nın aracını geçmeye çalıştığı ve bu sırada Deniz Akkaya'nın, direksiyon hakimiyetini kaybederek yol kenarındaki ışıklı pano ile ağaca çarptığı ifade edildi. 
     Kaza sırasında Müjde'nin hayati tehlike geçirecek derecede, Akkaya'nın 5 gün, Yüzer'in de 3 gün iş ve gücünden kalacak şekilde yaralandığı kaydedilen iddianamede, Müjde ile Yüzer'in olaydan şikayetçi olmadığı, ancak maddi hasar meydana gelen ışıklı panonun sahibi firma adına Esra Altun'un şikayetçi olduğu bildirildi. 
     İddianamede, mağdur-sanık Deniz Akkaya ile İhsan Yapıcı'nın, ''Dikkatsizlik ve tedbirsizlik sonucu birden fazla kişinin yaralanmasına sebep olmak'' suçundan 6 ay ile 2.5'ar yıl arasında hapis cezasına çarptırılmaları istendi. 
     Akkaya ve Yapıcı'nın yargılanmasına, önümüzdeki günlerde İstanbul 7. Asliye Ceza Mahkemesi'nde başlanacak. 
     Bu arada dava dosyasında, kazadan birkaç saat sonra yapılan alkol muayenesinde Deniz Akkaya'nın kanında yüzde 0.95 promil alkol tespit edildiği, bu nedenle kendisine ceza uygulandığı belirtiliyor. 
     Hazırlık soruşturması sırasında ifade veren Akkaya, ''yol hakkının kendisinde olduğunu, diğer araç direksiyonu kırmayınca kazanın meydana geldiğini'' söylemişti. 
     






</TEXT>
</DOC>
