<DOC>
<DOCNO> 74121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/siyaset/siy04.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Baba’dan 3 ay Başbakanlık istemiş 
</HEADLINE>
<TEXT>

Refahyol döneminde "Dehşet estirildi" diyen DYP lideri, Erbakan’ın istifasının kendileri tarafından sağlandığı söyledi 
     ANKARA Milliyet 

     DYP Genel Başkanı Tansu Çiller, Refahyol döneminde Başbakan Necmettin Erbakan’ın istifasını vermesinin ardından Çankaya Köşkü’ne çıktığında, Cumhurbaşkanı Süleyman Demirel’den üç aylık başbakanlık istediğini açıkladı. Çiller ilk kez, Demirel’den başbakanlığı isterken, "üç ay sonra istifa" sözüyle birlikte istifa dilekçesini verdiğini söyledi. 
     
Dehşet estirildi      TBMM’de basın toplantısı yapan Çiller, bir gazetecinin Refahyol dönemini, "dehşet yılları" olarak nitelendirmesinde samimi olup olmadığını sorması üzerine, "Dehşet yılları değildi, dehşet estirildi" dedi. 
     Çiller, o günleri anlatırken başbakanlığın dönüşümlü olacağını ancak kendilerine sıra gelirken "samimiyet olmadığını gördüklerini" söyledi. 4’lü koalisyon ya da seçim önerdiklerini, her ikisine de olumsuz yanıt aldıklarını vurgulayan Çiller, Erbakan’ın istifası ve başbakanlık girişimlerinde bilinmeyen ayrıntıları şöyle açıkladı 
     "Erbakan’ın istifasını biz istedik, biz sağladık. Arkamıza demokrasinin vazgeçilmez kuralı olan Meclis çoğunluğunu aldık. O dönemde dörtnala ilk 5 - 8 ülke arasında adaylık müzakerelerini başlatmaya gidiyorduk. Üç ay istedim, üç ay. Nasıl Gümrük Birliği’ne soktuksa bunu da yapalım ve seçimlere gidelim. Bunun için istifa imzamın da hazır olduğunu Sayın Cumhurbaşkanımıza ifade ettim, çıkardım gösterdim. 3 ay daha Türkiye için, AB için. İnanmayanlar Gümrük Birliği’nde ne olduğunu gördüler. Ama Türkiye, bu demokratik açılımı sağlayamadı. Netice itibariyle Lüksemburg zirvesi arkasından Türkiye’de demokrasi yok. Dolayısıyla AB’ye Türkiye hazır değil gerekçesiyle Türkiye reddedildi." 
     
     
     



 SİYASET 















</TEXT>
</DOC>
