<DOC>
<DOCNO> 89681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/sonspo29.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Zaferi kutlayan kalabalık, Taksim'den Tünel'e kadar yürüdü 
</HEADLINE>
<TEXT>

     Türkiye'nin 2002 Dünya Kupası Finalleri'nde ikinci tura çıkmasını Taksim Meydanı'nda kutlayan sporseverler, meydandan Tünel'e kadar zafer şarkıları söyleyerek yürüdüler. 
     Karşılaşmanın bitiminin ardından Taksim Meydanı'nda toplanan ve tur sevincini doyasıya yaşayan taraftar grupları, çevredeki işyerlerinin öğlen tatili sırasında daha da kalabalıklaştılar. 
     Sporseverler medyandaki kutlamanın ardından hep birlikte İstiklal Caddesi'nde yürüyüşe geçtiler. 
     Ellerinde bayraklar ve üzerlerinde formalarla yüzleri kırmızı- beyaz renklerle boyalı sporseverler, tezahüratlar yapıp şarkılar söylediler. 
     Yürüyüş sırasında ise İstiklal Caddesi'de işyerlerinin önüne ve binalarda pencerelere çıkan vatandaşlar da taraftarların sevinç gösterilerine alkışlarla ortak oldular. 
     Cadde üzerinde bazı yerlerde duran vatandaşlar, Galatasaray Lisesi önünde de durarak İstiklar Marşı'nı söylediler. Sporseverler daha sonra coşku içerisinde Tünel'e kadar yürüdüler. 
     Kutlamalar sırasında Taksim Meydanı'nda seyyar satıcılar bol bol forma, bayrak ve su sattılar. 
     
     JAPONLARDAN DESTEK 
     Futbolseverlerin yürüyüşü sırasında bir grup Japon turist de vatandaşların sevincini paylaştı. 
     Yaklaşık 7-8 kişiden oluşan Japon turist grubu, üzerinde ''Japonya'ya hoş geldiniz'' yazılı Japonya bayrağı açıp vatandaşlarla birlikte yürümeye başlayınca, kalabalıktan alkış aldı. 
     Japon turistlerin de ''Türkiye'' diye bağırarak tezahürat yapmaları dikkat çekti. Turistler daha sonra bayrağı açarak, Tünel'den Galatasaray Lisesi'ne doğru yürüdüler. 
     Japon turistler Türkiye'nin ikinci tura kalmasına çok sevindiklerini ve Türkleri ülkelerinde ağırlamaktan mutluluk duyacaklarını söylediler. 
     





</TEXT>
</DOC>
