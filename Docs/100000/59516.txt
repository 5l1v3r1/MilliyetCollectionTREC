<DOC>
<DOCNO> 59516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur16.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İBDA C yılbaşı gecesi Taksim'de bomba patlatacaktı 
</HEADLINE>
<TEXT>

     İstanbul'da düzenlenen operasyonda, yılbaşı gecesi eylem yapma hazırlığı içinde oldukları belirlenen, yasadışı İBDA C örgütü ''MAHİ-İntikam'' grubu üyesi üyesi 6 kişi yakalandı. 
     Bu kişilerin sorguları sonucu, örgütün ''kendiliğinden zuhur'' diyalektiği çerçevesinde, yılbaşı gecesi Taksim meydanında eylem yapmayı planladıkları belirlendi. Militanların yılbaşı gecesi vurmayı planladığı hedeflar arasında eğlence yerleri ve bir kilise de bulunuyordu. 
     Yakalanan kişiler arasında, 2000 yılını 2001'e bağlayan gece yarısından hemen sonra İstiklal Caddesi üzerinde meydana gelen ve 10 kişinin yaralanmasına yol açan bombalı saldırı olayının faillerinin de bulunduğu öğrenildi. 
     Bu kişilerle birlikte, patlayıcı madde yapımında kullanılan malzemeler ve silahlar da ele geçirildiği kaydedildi. 
     
     Bir kilise ile eğlence yerleri hedefmiş 

     Polis yetkilileri, yakalanan örgüt üyelerinin sorguları sonucu, önümüzdeki yılbaşı gecesi Fatih'teki Meryem Ana Kilisesi ile bazı eğlence mekanlarına bombalı eylem hazırlığı içinde olduklarının tespit edildiğini bildirdiler. 
     Bazı yasadışı örgütlerin yılbaşı gecesi kutlamalarını hedef alan eylem hazırlığında olduklarının belirlendiğini ifade eden yetkililer, yine bazı örgüt üyelerinin, yılbaşında halkı yağmaya teşvik etmeye yönelik propaganda çalışması içinde olduğunun da anlaşıldığını bildirdiler. 
     Bu kişilerin ev ve işyerlerinde yapılan aramalarda, fitil ateşlemeli, kullanılmaya hazır boru tipi 2 bomba ile bomba yapımında kullanılan malzemeler, çeşitli çap ve markalarda 3 tabanca, 2 pompalı tüfek ile bu silahlara ait fişekler, kurusıkı bir tabanca ve yasaklanmış yayınlar ele geçirildi. 
     
     10 ayrı bombalama eylemi -10 AYRI BOMBALAMA EYLEMİ- 

     Açıklamada, yakalanan bu kişilerin sorguları sonucunda karıştıkları belirlenen eylemler ise şöyle sıralandı 
     -2000'i 2001 yılına bağlayan yılbaşı gecesi, Beyoğlu İstiklal Caddesi üzerinde, 10 kişinin yaralanmasına yol açan bombanın konulması, -4 Ağustos 2001 günü, Eminönü Vezneciler Caddesi üzerindeki bir bankanın otomatik para çekme makinesinin bulunduğu bölüme bomba konulması, -30 Eylül 2001'de, Eminönü Şehzadebaşı Caddesi'ndeki bir otelin kapısının önüne bomba konulması, -28 Ekim 2001 tarihinde, Beşiktaş'ta bulunan bir mağazanın önündeki çiçekliğin içine bomba konulması, -31 Ekim 2001 günü, Eminönü'nde faaliyet gösteren bir vakfa ait yayınevine bomba konulması, -21 Kasım 2001 günü, Fatih Macar Kardeşler Caddesi'ndeki bir işyerinin penceresi önüne bomba konulması, -1 Aralık 2001'de, Etiler Nispetiye Caddesi üzerinde faaliyet gösteren bir şirkete ait binanın penceresine bomba konulması, -Bu yılın yaz aylarında, Sarıyer Rumelihisarı önünde bulunan limuzin tipi bir aracın altına bomba konulması, -Yine aynı dönemde, Ortaköy'deki ''entel pazarı'' olarak bilinen yerde, birahanenin önündeki masanın altına bomba konulması, -2001 yılı Ağustos ayında, Beşiktaş'taki ''Laila'' adlı gece kulübünün bahçe duvarı üstüne, daha sonra patlamadan etkisiz hale getirilen bombanın konulması. 
     Yakalanan kişilerin bu eylemleri, İlhan Doğan'ın yönetimindeki 3'er kişilik timler halinde ve ''boru tipi'' bombalar kullanarak 
     gerçekleştirdiklerinin belirlendiğini kaydedildi. 
     






</TEXT>
</DOC>
