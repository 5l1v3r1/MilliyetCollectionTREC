<DOC>
<DOCNO> 93324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sonspo11.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İnter'den Ronaldo'ya yıllık 6 milyon euro 
</HEADLINE>
<TEXT>

     17. Dünya Kupası finallerinin 8 ile en çok gol atan futbolcusu olan Brezilyalı 
     Ronaldo'yu elinden kaçırmak istemeyen FC İnter Kulübü'nün, bu futbolcunun yıllık ücretini 4 milyon Euro'dan 6 milyon 200 bin Euro'ya çıkartacağı iddia ediliyor. 
     25 yaşındaki Ronaldo'nun 2006 yılı sonuna kadar İnter ile 
     sözleşmesi bulunmasına rağmen, La Gazzetta dello Sport gazetesine göre, İnter Kulübü Başkanı Massimo Moratti, sözleşmeyi 2007 yılı sonuna kadar uzatıp, Brezilyalı futbolcuya ödeyeceği yıllık ücrete 2 milyon 200 bin Euro'luk zam yapacak. İngiltere'nin Manchester United ve İspanya'nın Real Madrid takımlarından transfer teklifleri aldığı iddia edilen Ronaldo'ya, Moratti'nin ayrıca şampiyonluk durumunda yıllık ücretinin yüzde 10, Şampiyonlar Ligi'ni kazanmaları halinde ise yine yıllık ücretinin yüzde 10 daha fazla prim verme önerisi götüreceği kaydedildi. Ronaldo bu zamana kadar transferle ilgili herhangi bir açıklama yapmazken, menajeri Alexandre Martins, ''İnter başkanı, layık olduğunu gösterdiği değeri Ronaldo'ya vermelidir'' şeklinde demeçler vermeyi sürdürüyor. Bu arada Dünya Kupası'nın yıldızı Ronaldo'ya zam sadece İnter'den değil sponsorlarından da geliyor. Halen sponsorları olan Pirelli'den yılda 1 milyon Euro, Nike'dan 1.5 milyon Euro alan Ronaldo'nun, bu rakamı Pirelli'den 1.5 milyon Euro'ya, Nike'tan ise 3.5 milyon Euro'ya yükselteceği ileri sürüldü. Yıllık kazancı 11 milyon euro'ya çıkıyor Haberlerde, Ronaldo'ya sponsor sayısının artacağı, otomobil markaları Hyundai ve Toyota'nın İnterli futbolcuyu sembol olarak almak için aralarında büyük rekabet yaşadıkları belirtildi. Bu arada Fransız spor dergisi France Football'un geçen sezon en fazla kazanan futbolcular sıralamasında Zinedine Zidane Real Madrid 13.6 milyon Euro ile en başta yer alırken, Fransız futbolcuyu David Beckham Manchester United 10.3 milyon Euro, Gabriel Batistuta Roma 10.1 milyon Euro, Hide Nakata Parma 9.45 milyon Euro ve Ronaldo İnter 9.22 milyon Euro izliyordu. Ronaldo'nun alacağı zamlar sonrasında yıllık kazancını 11 milyon Euro'dan fazlaya çıkartıp Zidane'ın ardından 2. sıraya yükselmesi bekleniyor. 
     





</TEXT>
</DOC>
