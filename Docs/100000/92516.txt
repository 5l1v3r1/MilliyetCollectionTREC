<DOC>
<DOCNO> 92516 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sontur33.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Demirel "Çocukken aldığım eriği bile davaya ekleyecekler" 
</HEADLINE>
<TEXT>

     Tasarruf Mevduatı Sigorta Fonu'na TMSF devredilen Egebank'ın eski sahibi, işadamı Yahya Murat Demirel'in, şirketlerine Halk Bankası'ndan usulsüz kredi verildiği iddiasıyla yargılandığı davadaki beraat kararını Yargıtay'ın bozması üzerine yeniden yargılanmasına başlandı. 
     İstanbul 4. Ağır Ceza Mahkemesi'ndeki duruşmaya, başka suçtan tutuklu sanık Yahya Murat Demirel ile tutuksuz yargılanan Mualla Halistürk, Hüsnü Barbaros Olcay ve Gökalp Baştürk katıldı. Davanın diğer sanıkları Şaban Ayhan Tatlıgil, Emine Mehtap Ceylan, Ender Altun ve Muazzez Ela ise duruşmaya gelmedi. 
     Kimlik tespitlerinin ardından Yargıtay'ın bozma kararına karşı diyecekleri sorulan sanıklardan Yahya Murat Demirel, müdahil Halk Bankası avukatlarının mahkeme kararını temyiz için verdikleri dilekçeyi eleştirerek, şunları söyledi 
     ''İddialar tamamen yalan, günümüzdeki deyimiyle televole, asparagastır. Teftiş Kurulu raporuna mahkeme özen göstermemiş, kıymet vermemiş diyorlar. Neredeyse benim çocukken bir bahçeden çaldığım eriği dahi bu davaya ek yapacaklar.'' Mahkeme Heyeti'nce konunun özüne girmesi istenen Demirel, ''Burada konuşmayacağım da Kartal Cezaevi'ndeki koğuşta mı konuşacağım'' dedi. 
     Demirel, bankanın şirketlerine açtığından daha fazla kredi kullandırıldığı iddiasını kabul etmediğini, ayrıca kredilerin büyük bölümünün geri ödendiğini kaydederek, ''Bu olayda illa ki mağdur aranıyorsa, o mağdur benim. Ama 'ben mağdurum' diye, çıkıp bağırmıyorum'' şeklinde konuştu. 
     Mahkeme Heyeti'ne saygı duyduğunu ve takdir ettiğini söyleyen Demirel, eski kararda direnilmesini istedi. 
     Demirel'in avukatı Dilek Helvacı da, dosyada karar vermeye yetecek delil bulunduğu için yeniden raporların incelenmesine gerek olmadığını, mahkemenin önceki kararında haklı olduğunu ve direnmesini talep ettiklerini söyledi. 
     Duruşmada söz alan müdahil avukatlarının, bankanın uğradığı zararın Türkiye'deki tüm hakimlerin yaklaşık 1 yıllık maaşına eşit olduğunu söylemeleri üzerine söze giren Demirel ''Önce beni asın, sonra kesin'' dedi. 
     Duruşma, diğer sanıkların da Yargıtay'ın bozma ilamına karşı diyeceklerinin sorulması amacıyla ertelendi. 
     
     DAVANIN GEÇMİŞİ 
     İstanbul Cumhuriyet Başsavcılığı'nca hazırlanan iddianamede, Halk Bankası'ndan Yahya Murat Demirel'in bazı şirketlerine talep ettiğinden daha yüksek krediler çıkarıldığı, o dönem bankanın yöneticilerinden olan Hüsnü Barbaros Olcay'ın kredilerin verilmesi konusunda etkili olduğu, Olcay'ın daha sonra Demirel'in şirketinde çalışmaya başladığı anlatılıyordu. 
     Demirel'in şirketlerine sağlanan kredilerin bir kısmının geri döndüğü, ancak buna rağmen bankanın 159 milyon dolar zarara uğradığı belirtilen iddianamede, kredilerin Mualla Halistürk'ün müdür, Ender Altun'un da müdür yardımcısı olarak görev yaptığı Halk Bankası Levent Şubesi'nden verildiği kaydediliyordu. 
     İddianamede, sanıklar Yahya Murat Demirel, Mualla Halistürk, Ender Altun, Hüsnü Barbaros Olcay, Gökalp Baştürk, Şaban Ayhan Tatlıgil, Emine Mehtap Ceylan ve Muazzez Ela'nın, ''banka aracılığıyla dolandırıcılık yapmak'' suçundan 4.5 ile 11'er yıl arasında ağır hapis cezasına çarptırılması isteniyordu. 
     İstanbul 4. Ağır Ceza Mahkemesi, 28 Kasım 2001 tarihindeki duruşmada, ''Halk Bankası'nı dolandırmak gibi bir kasıtlarının bulunmadığı anlaşıldığı'' gerekçesiyle tüm sanıkların, ''unsurları oluşmayan suçtan'' beraatına karar vermişti. 
     Yargıtay 6. Ceza Dairesi ise bu kararı, ''eksik soruşturma'' gerekçesiyle 16 Nisan 2002 tarihinde bozmuştu. 
     
     DEMİREL'İN ''DOLANDIRICILIK'' DAVASI 
     Bu arada, Yahya Murat Demirel'in, Olguntürk Dış Ticaret ve Pazarlama Limited Şirketi'ne usulsüz kredi verilerek dolandırıcılık suçunun işlendiği gerekçesiyle diğer 4 sanıkla birlikte yargılandığı davanın görülmesine de aynı mahkemede devam edildi. 
     Duruşmaya, Demirel'in dışındaki sanıklar Nevruz Kamil Sağlamyürekli, Kemal Doğan, Ümit Öndeş ve Ali Süha Paya katılmadı. 
     Bu duruşmada da söz alan Demirel, iddiaları kabul etmediğini ve dolandırıcılık gibi yüz kızartıcı bir suçtan dolayı yargılanmaktan rahatsızlık duyduğunu anlatarak, Mahkeme Heyeti'nden kendisini bu durumdan kurtarmalarını istedi. 
     Deliller toplanmadan karar verilemeyeceğini belirten Mahkeme Heyeti Başkanı, eksikliklerin giderilmesi amacıyla duruşmayı erteledi. 
     Dava iddianamesinde, müşteki Deniz Olguntürk'ün, sahibi bulunduğu Olguntürk Dış Ticaret ve Pazarlama Ltd. Şti'ye, kendisinin bilgisi olmadan Nevruz Kamil Sağlamyürekli tarafından Egebank'tan 3 milyon dolar kredi çıkarıldığını iddia ettiğine yer veriliyor. 
     İddianamede, Nevruz Kamil Sağlamyürekli ve Kemal Doğan'ın sorumluları olduğu Boğaziçi Kağıt Sanayi Ticaret Ltd. Şti'ye de müştekinin şirketi kefil gösterilerek 3 milyon dolar kredi alındığı ifade ediliyor. 
     Sanıklardan Sağlamyürekli ve Doğan'ın krediyi usulsüz olarak talep ettikleri, kredinin Egebank Yönetim Kurulu üyeleri Yahya Murat Demirel, Ümit Öndeş ve Ali Süha Paya tarafından verildiği anlatılan iddianamede, tüm sanıkların ''dolandırıcılık'' suçundan 2 ile 5'er yıl arasında ağır hapis cezasına çarptırılması isteniyor. 
     





</TEXT>
</DOC>
