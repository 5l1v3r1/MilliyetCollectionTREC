<DOC>
<DOCNO> 69986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/son/sondun18.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'nin geleceği tartışılıyor 
</HEADLINE>
<TEXT>

     AB'nin geleceğinin tartışılacağı bir platform olarak oluşturulan Konvansiyon, bugünden itibaren gelecek yıl sonuna kadar sürmesi öngörülen çalışmalarını başlatıyor. 
     AB Laeken Zirvesi'nde yapısı belirlenen Konvansiyon'un 105 katılımcısı arasında, AB üyesi ve adayı ülkelerden 1 hükümet ve 2 parlamento temsilcisi bulunuyor. Oluşumda ayrıca, 16 Avrupa Parlamentosu üyesi ve bir AB Komisyonu temsilcisi yer alıyor. 
     Laeken Zirvesi'nde, AB devlet ve hükümet başkanları, Konvansiyon'un başkanlığına eski Fransa Cumhurbaşkanı Valery Giscard d'Estaing'i getirirken, eski İtalya Başbakanı Giuliano Amato ve eski Belçika Başbakanı Jean Luc Dehaene, başkan yardımcısı olmuşlardı. 
     Konvansiyon'da Türkiye'yi Devlet Bakanı ve Başbakan Yardımcısı Mesut Yılmaz, DYP İçel Milletvekili Ayfer Yılmaz ile DSP Adana Milletvekili Ali Tekin veya ANAP İstanbul Milletvekili Emre Kocaoğlu ve MHP Aksaray Milletvekili Kürşat Eser temsil edecekler. 
     Konvansiyon çalışmalarına katılan aday ülke temsilcilerinin, üye ülkeler arasında varılan uzlaşmaları ve kararları etkileyecek oy hakları bulunmuyor. 
     
     Amaç 
     Üye sayısını 2004 yılında 15'ten 25'e çıkarma planları yapan AB, yapısal ve kurumsal reformları gerçekleştirmediği takdirde, yeni katılımların ardından ''felç olacağı'' endişesini yaşıyor. 
     Amsterdam'da 1997 ve Nice'te 2000 yaptığı reform hamleleri başarısız kalan AB, 2004'te yeni ve kapsamlı bir reform hareketi planlıyor. 
     ''AB'nin geleceğinin belirlenmesinde söz hakkı olan üyeleri ve adayları'' bir araya getiren Konvansiyon'un, ''temel sorulara ve sorunlara, çok alternatifli öneriler sunarak yanıt getirmesi'' isteniyor. 
     ''Yarının Avrupa'sını belirleyecek olan'' Konvansiyon'da alınacak kararların ve sunulacak önerilerin hiçbir yaptırım gücü bulunmayacak. 
     Bu öneri ve kararlar, 2004'te toplanacak olan Hükümetlerarası Konferans için temel oluşturacak. 
     AB'nin bazı ülkelerinde, hiçbir yetkisi bulunmayan Konvansiyon'un ''gereksiz ve yararsız'' olduğu görüşü savunuluyor. Konvansiyon oluşturulması fikrine baştan beri soğuk bakan İngiltere, bu çalışmalar sonunda ''aşırı federal'' öneriler gelmesi, ''Konvansiyon'un kontroldan çıkması'' endişesini saklamıyor. 
     Konvansiyon toplantılarının büyük bir bölümünün basına ve kamuoyuna kapalı yapılacak olması da eleştiriliyor. 
     ''Teoride, yararlı olabilecek bir girişim'' şeklinde nitelendirilen Konvansiyon'un, ''pratikte'', ''fiyasko'' haline dönüşeceği ve ''altından kalkılması zor karmaşa yaratacağı'' iddiaları da Avrupa basınına yansıyor. 
     Konvansiyon'un resmi açılışı, önümüzdeki saatlerde, Avrupa Parlamentosu salonunda gerçekleşecek. 
     






</TEXT>
</DOC>
