<DOC>
<DOCNO> 65906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sontur20.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet üzerinden kadın pazarlayan şebekeye dava açıldı 
</HEADLINE>
<TEXT>

     ''İnternet sitesinden tanıtımını yaptıkları yabancı uyruklu kadınların, para karşılığı erkeklerle birlikte olmalarını sağladıkları'' öne sürülen 5 kişi hakkında, 6 ay ile 10 yıl 6'şar ay arasında hapis cezası istemiyle dava açıldı. 
     İstanbul Cumhuriyet Savcısı Hüseyin Yıldız tarafından hazırlanan iddianamede, Türkiye'ye ''Davit Czaczawa'' adına düzenlenmiş sahte kimlikle giren Ukrayna uyruklu Vasly Glinsky'nin, sahte kimlikle ''fuhuşa aracılık etmek'' suçundan yakalandığı ve İstanbul 1. Asliye Ceza Mahkemesi'nde yargılandığı anlatıldı. 
     Glinsky'nin, daha sonra Svitlana Bukhtyeyeva ile teşekkül oluşturduğu, birlikte internet sitesi açtıkları ve bu sitede fuhuş yapmak için yurtdışından gelen kadınların çıplak fotoğraflarını yayınladıkları ifade edilen iddianamede, bu kişilerin, kadınları Beşiktaş ile Şişli'de tuttukları evlere gruplar halinde yerleştirdikleri ve kullanmaları için firari sanık Hakan Tosun vasıtasıyla cep telefonu sağladıkları belirtildi. 
     İddianamede, sanıklardan Hakkı Öter ve Hüseyin Çorum'un da kadınları müşteri adreslerine götürüp, getirdikleri bildirildi. 
     İddianamede, sanıklardan Vasly Glinsky ve Svitlana Bukhtyeyeva'nın ''cürüm işlemek için teşekkül oluşturmak'', ''reşit olmayan kızın ırzına geçmek suçuna iştirak'', ''21 yaşını bitirmemiş birçok kadına kendi rızasıyla fuhuş yaptırmak'', ''fuhuşla mücadele tüzüğüne aykırılık'' ve ''kimliği hakkında yalan beyanda bulunmak'' suçlarından 1 yıl 10 ay ile 10 yıl 6 ay arasında çeşitli ağır hapis cezalarına 
     çarptırılmaları istendi. 
     İddianamede, Hasan Çorum, Hakkı Öter ve Hakan Tosun'un da ''cürüm işlemek amacıyla oluşturulan teşekküle yardım ve yataklık etmek'' suçundan 6 ay ile 1'er yıl arasında ağır hapis cezasına çarptırılmaları talep edildi. 
     Sanıkların yargılanmasına, önümüzdeki günlerde İstanbul 7. Ağır Ceza Mahkemesi'nde başlanacak. 
     






</TEXT>
</DOC>
