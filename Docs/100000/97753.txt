<DOC>
<DOCNO> 97753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo11.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray eski koçu Mincinozoğlu'ndan yönetime suçlama.. 
</HEADLINE>
<TEXT>

     Fenerbahçe, Galatasaray ve Beşiktaş'ın bünyelerinde faaliyet gösteren amatör spor branşlarını kapatma kararını ilk uygulayan kulüp Galatasaray olurken, konu ile ilgili olarak konuşan Galatasaray Basketbol Takımı'nın Eski Antrenörü Koray Mincinozlu, ''Basketbol şubesi, yönetimde bulunan ihtiraslı kişiler yüzünden bu duruma gelmiştir'' dedi. 
     Yıllardır, Galatasaray basketbol camiasının içinde yer aldığını ifade eden Koray Mincinozlu, şöyle konuştu 
     ''Şubenin kapatılmasında ihtiraslı kişilerin rolü büyük. Günü kurtarmak için kestirmeden çözüm üretmek şubelere hiçbir fayda getirmeyecektir. Kulüpte bulunan ve isim yapma peşinde olan ihtiraslı kişiler yüzünden şube bu duruma geldi. Basketbol dünyanın en zevkli sporudur. Galatasaray ismi de dünyada yükselen bir isimdir. Kulübün basketbol şubesinin kapatılıyor olması, halkalardan birinin eksik olmasına bağlıyorum. Bu da yönetim halkasıdır. Akıl ve bilimsellik halkasıdır. Kulübü borca sokan ihtiraslı zihniyetlerden kurtulmak gerekir. Ben basketbol şubesinin kendi kendine ayakta durabileceğini düşünüyorum. Dışarıdan yardım alınmamalıdır. Bu zor durumdan kurtulmak için yardım alınacaksa da, bu yardımlar bir iki sene için lokomotif güç olarak, doğru ve kontrollü kullanılmalıdır. Aslında bu sistem şubeler için çok tehlikelidir. Şubeleri bir canlı organizma olarak düşünürsek şubeler bu sisteme alışır ve devamlı yardıma muhtaç olur.'' 
     
     GALATASARAY'IN GELİRLERİ YETER 
     Galatasaray basketbol okullarının Türkiye'nin en gelişmiş ve yaygın okulları olduğunu da belirten Mincinozlu, ''Galatasaray basketbol okullarından yıllık 200 bin ile 300 bin dolar arası gelir geliyor. Buna yayın haklarından gelecek olan en az 300 bin dolarlık geliri de eklediğinizde ve bu gelirler doğru olarak kullanıldığında, şube kendi kendini ayakta tutar. İyi bir planın ilk aşaması budur'' diye konuştu. 
     
     "HER ZAMAN GÖREVE HAZIRIM'' 
     Genç nesile güvendiğini belirten Mincinozlu, yavaş yavaş antrenörlükten elini çektiğini söyledi. 
     Mincinozlu, ''Galatasaray için her zaman görev yapmaya hazırım ve bundan sonra işimi danışman olarak sürdürmeyi düşünüyorum. Bu kararın bu sezon için geçici olacağına inanıyorum'' dedi. 
     Mincinozlu, şunları söyledi 
     ''Basketbol 3 büyüklersiz, 3 büyükler de, basketbolsuz yaşayamaz. Neden derseniz, bu kulüplerin geçmişinde bir tarih yatıyor ve göz ardı edilemeyecek gerçekler var. Galatasaray Başkanı da bu gerçeklerin farkında. Olanlara müsaade etmeyecektir. Akıl bir an önce devreye girmeli ve kulüp ihtiraslı yöneticilerden kurtulmalıdır. Tek çözüm budur.'' 
     
     VOLEYBOL ŞUBE YÖNETMENİ KIYAK ''RESMİ BİR KARAR YOK'' 
     Galatasaray Voleybol Şube Yönetmeni Üstün Kıyak da, yönetim kurulu tarafından alınmış resmi bir karar olmadığını söyledi. Şubenin resmen kapatılmadığını belirten Kıyak, sadece şubede çalışan bütün personelin işten çıkarıldığını ifade etti. 
     Kıyak, ''Zannedersem alt yapılar devam edecek. Üst yapı konusunda ise herhangi bir fikrim yok. Benim düşüncem üst takımda da genç takımla temsil edilmeye devam etmek yönünde'' dedi. 
     





</TEXT>
</DOC>
