<DOC>
<DOCNO> 85696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/soneko08.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
F1 pilotu Coulthard'ın "yat" iddialarına yalanlama... 
</HEADLINE>
<TEXT>

     Avrupa ve ABD'de ünlü işadamları ve iş çevrelerine lüks yat yapan L. Notika Yatçılık Limited Şirketi Genel Müdürü Pierre Luneau, Formula 1 pilotu David Coulthard'ın ''teknesinin zamanında yapılmadığına'' ilişkin iddialarının doğru olmadığını söyledi. 
     Antalya Serbest Bölge Müdürlüğü'nde 2.5 yıl önce kurulan L. Notika Yatçılık Limited Şirketi'nin Fransız Genel Müdürü Pierre Luneau, Formula 1 pilotu Coulthard'ın Alman Focus Dergisi'ne açıklama yaparak, sipariş verdiği yatın Antalya'daki tersanede yapılmadığı yönündeki açıklamalarının gerçeği yansıtmadığını belirtti. Luneau, şunları kaydetti 
     ''Sayın Coulthard'ın şirketimizle ilgili sözde yaptığı açıklamalarda, adı geçen şirket ismi ve ödenen para miktarı doğru değil. Coulthard, Türkiye'de yat yaptırdığını, bundan hoşnut olmadığını bildirmişti, ancak bu başka yönlere çekilmek istendi. L. Notika Limited Şirketi olarak, Coulthard'la bir sözleşmemiz yok. Bizim şirketin sözleşmesi, Saltire şirketi iledir. 32 metrelik bir yat olacaktı. Yat yapımıyla ilgili proje çalışmaları Ocak 2002'ye kadar devam etti. Bu şirketin Antalya'daki tersanemizde görevlendirdiği proje müdürü, ödenen paranın nereye harcandığını, tekne üzerinde nelerin yapıldığını kontrol etti. Yapılan iş için bir ödemede bulundular ama yat üzerinde yapılan harcamalar, ödenen paradan daha fazlaydı.'' David Coulthard'ın yat yapımı için anlaştığı şirketin, L. Notika Limited Şirketi ile yaptığı sözleşmeyi geçen Şubat ayında durdurma kararı aldığını anlatan Pierre Luneau, ''Ne sebepten durdurduklarını bilmiyorum. Belki kendi iç sorunlarından olabilir. Bizimle ilgisi yok. Belki de bu sezona yetişmeyeceği için de durdurmuş olabilirler. Hali hazırda bazı teknik kararlar vermeleri gerekiyor'' dedi. 
     Luneau, 10 gün önce bu şirketin yöneticileriyle görüştüklerini ve yat ile ilgili çalışmaların Haziran ayından itibaren devam edeceği yönünde kendilerine görüş bildirdiklerini kaydetti. 
     Daha yeni kurulan bir şirket olduklarını, insanları ya da şirketleri dolandırmadıklarını ve sahte davranışlarda bulunmadıklarını anlatan Luenau, ''Biz Avrupa ve ABD'den tanınmış işdamlarına lüks yatlar yapıyoruz. Yanlış bir davranış göstermemiz mümkün olamaz. Focus Dergisi'ne yapılan açıklamaların Coulthard tarafından yapıldığına inanmıyorum'' diye konuştu. 
     
     COULTHARD'IN İDDİALARI NELERDİ 
     Geçen hafta sonu bazı gazetelerde, Coulthard'ın Alman Focus Dergisi'ne yaptığı açıklamalara yer verilmiş ve Formula 1 pilotu İskoçyalı David Coulthard'ın, 2 yıl önce Antalya'da Orhan Çelikkol'un Legend Notica şirketiyle, lüks yat yapımı için 3.5 milyon dolara anlaştığı, ancak 2.4 milyon dolar peşin para ödemesine rağmen yatının yapılmadığı iddia edilmişti. 
     Habere göre Coulthard, Antalya'daki yat üretim şirketi tarafından dolandırıldığını iddia ederken, ''Türkiye ve Türklerle ilgili kötü deneyimleri olduğunu söylemiş ve Formula 1 yarışlarının Türkiye'de yapılmasına sıcak bakmadığını'' ifade etmişti. 
     





</TEXT>
</DOC>
