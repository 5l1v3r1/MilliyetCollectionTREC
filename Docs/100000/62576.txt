<DOC>
<DOCNO> 62576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/soneko11.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Danıştay, Okan Yatırım Bankası ile ilgili kararı durdurdu 
</HEADLINE>
<TEXT>

     Danıştay 10. Dairesi, Bankacılık Düzenleme ve Denetleme Kurulu'nun BDDK , Okan Yatırım Bankası A.Ş'nin bankacılık işlemleri yapma iznini kaldıran kararının yürütmesini durdurdu. 
     BDDK'nın 10 Temmuz 2001 tarihli kararının iptali ve yürütmenin durdurulması istemiyle açılan davanın ilk aşaması sonuçlandı. 
     Danıştay 10. Dairesi, söz konusu BDDK kararının yürütmesini durdurmayı kararlaştırdı. BDDK'nın bu karara yapacağı itirazı, bir üst kurul olarak Danıştay İdari Dava Daireleri Genel Kurulu görüşecek. 
     BDDK, 10 Temmuz 2001'de ''yapılan uyarılara karşın Kanun'da belirtilen tedbirleri almadığı, yükümlülüklerini vadesinde yerine getirmediği ve yükümlülüklerinin toplam değeri varlıklarının toplam değerini aştığı'' gerekçesiyle Okan Yatırım Bankası A.Ş'nin bankacılık işlemleri yapma iznini kaldırmıştı. 
     BDDK, mevduat kabul etmeyen bu bankanın genel hükümler çerçevesinde tasfiye olacağını bildirmişti. 
     






</TEXT>
</DOC>
