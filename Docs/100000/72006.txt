<DOC>
<DOCNO> 72006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sontur01.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş ''Amirim Başbakan'' 
</HEADLINE>
<TEXT>

     Devlet Bakanı Kemal Derviş, muhalefetin "Dünya Bankası'nın temsilcisi" şeklindeki eleştirilerini yanıtlarken, Türkiye'ye gelirken Dünya Bankası'yla ilişkisini kestiğini ve görevine başladığında başka hiçbir kurum ya da kuruluşla "profesyonel ilişkisi kalmadığını" belirterek, "Devletin bir bakanı olarak amirim Sayın Başbakandır" dedi. 
     Kemal Derviş, MHP'den istifa ettikten sonra AKP'ye katılan Kayseri Milletvekili Sadık Yakut'un, "Kemal Derviş halen Dünya Bankası'nın bürokratı mıdır Türkiye'ye geçici izinle mi gelmiştir" şeklinde ağır ifadeler içeren yazılı soru önergesini yanıtladı. 
     Derviş, Devlet Bakanlığına atanmasına ilişkin kararın Resmi Gazete'de yayımlandığını ve TBMM'de yemin ederek "bakan" sıfatıyla devletteki görevine başladığını anımsattı. 
     Derviş, yazılı yanıtında, "Devletin bir bakanı olarak Derviş'in amiri sayın Başbakan'dır" derken Türkiye'ye gelirken Dünya Bankası ile ilişkisini kestiğini ve görevine başladığında hiçbir kurum ya da kuruluşla "profesyonel ilişkisi kalmadığını" bildirdi. 
     Derviş, "bürokrat" olduğu yönünde bir açıklamasının bulunmadığını, sadece geçmişteki bazı açıklamalarında, "geçmişte hiç bir siyasi deneyimi bulunmadığını, Dünya Bankası'nda ve bazı akademik çalışmalar yaptığını, ayrıca mevcut durumda da hiç bir siyasi partinin üyesi olmadığını" anımsatan ifadeler kullandığını anlattı. Kemal Derviş, "herkes için geçerli olabileceği gibi", uzun yıllar Türkiye'den ayrı olmasından kaynaklanan kısa dönemli bir uyum süreci geçirdiğini, ancak yurt dışındayken Türkiye'yi yakından izlemesinin de katkısıyla "çok hızlı bir şekilde Türkiye'nin gündemine ve koşullarına intibak ettiğini" kaydetti. 
     






</TEXT>
</DOC>
