<DOC>
<DOCNO> 90048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sontur01.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Adapazarı'nda sismik deney başladı 
</HEADLINE>
<TEXT>

     Tübitak Marmara Araştırma Merkezi MAM Yer ve Deniz Bilimleri Araştırma Enstitüsü ile Tokyo Teknoloji Enstitüsü tarafından Adapazarı'nda yapılması planlanan sismik deney başladı. 
     ''Adapazarı Baseninde Geniş Açılı Sismik Kırılma ve Yansıma Profili'' adı verilen deney için ilk dinamit, Sakarya Nehri kıyısındaki Çelebiler Köyü'nde daha önce hazırlanan 50 metre derinliğindeki kuyuda saat 00.33'de patlatıldı. 
     Uzmanların gerekli çalışmaları tamamlamasının ardından patlatılan dinamit, Richter ölçeğine göre 0.37 şiddetinde sarsıntı yarattı. 2 saniyelik sarsıntı hissedilen deneyi, çevredeki köylerden gelen halk merakla izledi. 
     Deneyde oluşacak sarsıntıyı, 350'şer metrelik aralarla yerleştirilen 80 cihaz ölçecek. 
     Kuzey Anadolu Fay Hattı'nı tetiklemek için herhangi bir mekanizma oluşturması beklenmeyen deney, bu cihazlar aracılığıyla olası bir depremin zamanı ve büyüklüğü ölçüsünde veri elde edilmesini sağlayacak. 
     Adapazarı'nın jeolojik yapısının ortaya çıkmasında önemli rol oynayacak deneyle, Kuzey Anadolu Fay Hattı'nın Adapazarı bölümünün, 17 Ağustos depreminden sonraki durumu hakkında ayrıntılı bilgiler elde edilebilecek. 
     Bu tür deneylerin, geçmiş yıllarda Türkiye'nin değişik bölgelerinde yapıldığı da bildirildi. 
     
     İKİNCİ BÖLÜMÜ BU GECE 

     Sismik deneyin ikinci bölümü bu geceye bırakıldı. 
     Yer ve Deniz Bilimleri Araştırma Enstitüsü öğretim üyesi Doç. Dr. 
     Oğuz Selvi, ''Adapazarı Baseninde Geniş Açılı Sismik Kırılma ve Yansıma Profili'' adı verilen deney için ilk dinamitin Sakarya Nehri kıyısındaki Çelebiler Köyü'nde, daha önce hazırlanan 50 metre derinliğindeki kuyuda saat 00.33'de patlatıldığını belirtti. 
     Deneyin, Richter ölçeğine göre 0.37'lik sarsıntı yarattığını ve 2 saniyelik sürede hissedildiğini belirten Selvi, ''Deneyin ilk bölümü başarıyla tamamlandı, istediğimiz gibi oldu. Kumbaşı Köyü'ndeki deney ise zaman darlığı dolayısıyla bu geceye ertelendi. Bunu da başarıyla tamamlayacağımıza inanıyoruz'' dedi. 
     Oğuz Selvi, jeolojik yapının ortaya çıkmasında önemli rol oynayacak deney sonucunda, Kuzey Anadolu Fay Hattı'nın Adapazarı bölümünün, 17 Ağustos depreminden sonraki durumu hakkında ayrıntılı bilgi elde edilebileceğini kaydetti. 
     Mollaköy ile Budaklar Köyü arasındaki 16 kilometrelik alanı kapsayan deneydeki dinamit patlamalarında oluşacak sarsıntı, 350'şer metrelik aralarla yerleştirilen 80 cihazla ölçülecek. Kuzey Anadolu Fay Hattı'nı tetiklemek için herhangi bir mekanizma oluşturması beklenmeyen deney, bu cihazlar aracılığıyla olası bir depremin zamanı ve büyüklüğü ölçüsünde veri elde edilmesini sağlayacak. 
     





</TEXT>
</DOC>
