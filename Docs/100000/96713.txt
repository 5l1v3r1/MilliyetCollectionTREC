<DOC>
<DOCNO> 96713 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/spor/yozer.html </URL>
<DATE> 2002/07/19/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Hafif kıvılcımlar 
</HEADLINE>
<TEXT>

     Galatasaray, belli ki henüz Fatih Terim’in sezon başı yüklemelerini kaldıracak durumda değil. Ağır idmanların, futbolcuların üzerine kabus gibi çöktüğü ve adale yorgunu oldukları her hallerinden belli. Hele bir de dün rakipleri Slavia Prag gibi diri bir takım olunca Galatasaray’ın işi çok zordu. 
     Bu maçta alınan sonuç hiç önemli değil. Ama Teknik Direktör Fatiuh Terim şunu gördü ki, bazı futbolculardan asla vazgeçemeyecek. Örneğin savunmada ne kadar arayışa girersen gir, Emre ve Bülent bu sene yine kemik olurlar. Sarr iyi, hoş, sakin ama henüz yetersiz. Vedat ise eskiye nazaran biraz daha diri. Orta alanda özellikle kanatlarda Duro ve Murat gibi oyuncular, henüz bu formayı kaldıracak ağırlıkta değil. Sanıyoruz, Terim en büyük zorluğu da bu bölgelerde yaşayacak ve zorunlu olarak Ümit Davala ile Ergün’ü bu bölgelerde kullanacak. Orta sahaya bu oyuncuları çekemeyecek. O yüzden orada bir eksiklik duyacak. Felipe milimetrelik pasları ile çok asist yaratır. Ancak fizik gücünü biraz daha güçlendirmesi lazım. Çok teknik bir oyuncu, ama onu bir de sıkı markaj altında görmek gerek. Suat yetersizliğiyle, Ayhan gereksiz top tutmalar nedeniyle takıma zarar veren oyunuyla, ayrıca forvette henüz hazır olmayan Ümit Karan ve Serkan, dünkü Galatasaray’ın zaaflarıydı. Yeni santrfor adayı Eloi, aranılan kan değil. Bu maç gösterdi ki Galatasaray’a kesinlikle hava toplarına hakim, yırtıcı ve golcü bir santrfor lazım. Yoksa ağır sezonda işler zor. 
     Terim yeniden Amerika’yı keşfetmek istemiyor. Oyun sistemi belli. Bilenler biliyor. Bilmeyenlerin daha çok çaba göstermesi lazım. Şu anda Galatasaray hazır değil. Ama oyun içindeki hafif kıvılcımlar bile ilerisi için bazı umutlar verdi. 
     



 SPOR 



























</TEXT>
</DOC>
