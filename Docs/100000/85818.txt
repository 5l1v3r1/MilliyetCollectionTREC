<DOC>
<DOCNO> 85818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/spor/spo03.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan'dan son hamle 
</HEADLINE>
<TEXT>

Galatasaray, Beşiktaş’ın ne Metz ne de Mondragon ile imza attığını iddia etti. Fransız Kulübü’ne son dakikada ezeli rakibin vereceği paranın aynısı önerildi 
     Masaya oturdular 
     GALATASARAY, Beşiktaş’ın Metz ile el sıkışmasına rağmen Mondragon transferinde pes etmedi. Paris’de bulunan Başkan Özhan Canaydın dün İkinci Başkan Ali Dürüst ile birlikte Metz Başkanı ile masaya oturdu. Akşam saatlerine kadar pazarlık sürerken Sarı - Kırmızılı yöneticiler, Fransız Kulübü’ne Beşiktaş’ın verdiği paranın aynısını teklif etti. Canaydın, Fransa’da yaşayan ünlü iş adamları devreye sokup, Metz’e baskı yapmaya başladı. 
     
     "Tatile yolladık" 
     TRANSFERİ onur meselesi haline getiren Sarı-Kırmızılılar, Beşiktaş’ın, Metz ile el sıkışmanın dışında, herhangi bir imza atmadığını belirttiler. Mondragon ile Paris’te yaptıkları görüşmelerde, bu oyuncunun kesinlikle Galatasaray’da oynamak istediğini belirten yöneticiler, bu oyuncuyu Beşiktaş’ın aksine Miami’ye kendilerinin gönderdiğini iddia ettiler. Kolombiyalı kalecinin dönüş zamanı konusunda açıklama yapmadılar. 
     
     Gece zirvesi 
     İKİ kulüp yöneticileri gece geç saatlerde de biraraya geldi. Metz Kulübü Başkanı Carlos Molinari, Sarı - Kırmızılılar’ın önerileri karşısında Beşiktaş’a verdiği sözden dönmemek için uzun süre direndi. Ancak Cim - Bomlu yöneticilerin teklifleri üzerine kulübün yönetim kurulunu toplantıya çağırdı ve Galatasaray’dan süre istedi. Sarı - Kırmızılılar’ın son gelişmelerden oldukça memnun oldukları öğrenilirken Mondrogon’un transferinin bugün netlik kazanması bekleniyor. 
     
Okan iddiası      "Cim-Bom’a döndü" 
     İTALYA’NIN Tutto Sport Gazetesi, Inter’de forma giyen Okan Buruk’un Galatasaray ile anlaştığını iddia etti. Gazetede yer alan habere göre Sarı - Kırmızılı kulübün, Interli yöneticilerle masaya oturup, el sıkıştığı belirtildi. "Okan Galatasaray’da" başlığının kullanıldığı haberde, yıldız futbolcunun da dönmeye sıcak baktığı vurgulandı. 
     
     Emre’ye iki talip 
     INTER’DEKİ diğer temsilcimiz Emre Belözoğlu’nu ise İngiltere’nin Arsenal Takımı’nın yanısıra İspanya’nın Barcelona ekibinin de listesine aldığı öne sürüldü. Gazetede, Emre’nin ancak takas yoluyla Inter’den ayrılma ihtimalinin söz konusu olduğu vurgulandı. Ayrıca İtalyan gazetelerinde Fenerbahçeli Rüştü ile Brescia’nın ilgilendiği iddia edildi. 
     
Taraftar Kürsüsü      Mondragon transferinde yaşanan gelişmeler, Galatasaraylı taraftarları şoke etti. Taraftarların görüş belirtmek üzere bir araya geldiği internet sitelerinde Özhan Canaydın Yönetimi’ne biraz kırgınlık, biraz da kızgınlık hakimdi. 
     

</TEXT>
</DOC>
