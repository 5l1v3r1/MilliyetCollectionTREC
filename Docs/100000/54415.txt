<DOC>
<DOCNO> 54415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sontur16.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkan Şoray film çekip evine kavuşmak istiyor 
</HEADLINE>
<TEXT>

     Sinema sanatçısı Türkan Şoray'ın Bebek'te oturduğu evin miras yoluyla yüzde 25'inin sahibi olan 2 kardeşin açtığı ''işgal tazminatı'' istemli davaya devam edildi. 
     İstanbul 3. Asliye Hukuk Mahkemesi'ndeki duruşmaya, davacı Faruk Rüçhan Adlığ ve Mustafa Gökhan Adlığ ile davalı Türkan Şoray katılmadı. 
     Duruşmada tanık olarak dinlenen davacıların üvey babası Orhan Akyüz, Türkan Şoray'ın davacılara kira bedelini ödeyeceğini, ancak film çekimi gibi gelir kaynağı beklediğini bildiğini anlattı. 
     Şoray'ın avukatı Teoman Değer, Orhan Akyüz'ün davada taraf durumuna geldiğini belirterek, bu nedenle tanık olarak ifadesini kabul etmediklerini söyledi. 
     Duruşma, aralarında Nazan Şoray'ın da bulunduğu diğer tanıkların dinlenmesi amacıyla ertelendi. 
     Davaya konu Bebek'teki evin bir bölüm hissesi, Rüçhan Adlığ'dan oğlu Şevket Yıldıran Adlığ'a, O'nun 1999 yılında ölümünden sonra da Rüçhan Adlığ'ın torunlarına geçmişti. 
     Adlığ'ın torunları Faruk Rüçhan Adlığ ile Mustafa Gökhan Adlığ, evin 1 Ocak 1996 ile 1 Ocak 2001 tarihleri arasında 60 ay boyunca Türkan Şoray tarafından kullanıldığını ve kira bedelinin aylık 10 bin ABD doları olduğunu ifade ederek, ''işgal tazminatı'' istemiyle dava açmıştı. 
     Evin davalılara ait yüzde 25'lik hissesine düşen kiranın 2 bin 500 dolar olduğu belirtilen dilekçede, 60 aylık kullanım nedeniyle, Türkan Şoray'dan 150 bin ABD Doları ''işgal tazminatı'' istenmişti. 
     Türkan Şoray'ın avukatı Teoman Değer'in, dava dilekçesine verdiği cevapta ise bahse konu evin kira bedelinin 650-700 milyon lira olduğu belirtilerek, fahiş işgal tazminatı istemli davanın reddedilmesi istenmişti. 
     Cevap yazısında, davanın reddedilmemesi halinde ise dava açıldığı tarihten itibaren Türkan Şoray'ın aylık 150-175 milyon liralık kira bedelini ödeyebileceği bildirilmişti. 
     Bu arada, evin satışına ilişkin Şevket Yıldıran Adlığ'ın ikinci eşi Nalan Adlığ tarafından açılan davada da, satışa karar verilmişti. 
     






</TEXT>
</DOC>
