<DOC>
<DOCNO> 73410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun09.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Korgeneral Turgut "Avrupa terörizme verdiği desteği çeksin" 
</HEADLINE>
<TEXT>

     Genelkurmay Plan ve Prensipler Başkanı Korgeneral Reşat Turgut, Avrupa'yı, terörizme verdiği destekten elini çekmeye çağırdı ve Müslüman, laik, demokratik bir ülke olarak Avrupa Birliği'ne AB üyeliğin sadece Türkiye için değil, batının çıkarları için de büyük önem taşıdığı mesajını verdi. 
     Korgeneral Turgut, Washington'da düzenlenen Amerikan Türk Konseyi'nin ATC 21'inci konferansında yaptığı konuşmasında, Avrupa'ya önemli uyarılarda bulundu. 
     Turgut, 11 Eylül terörist saldırıları sonrasında Türkiye'nin model olma özelliğinin ön plana çıktığını belirterek, batının, ''bütün insanlığın iyiliği için'' ihtiyaç duyduğu şeyin, nüfusu ağırlıklı olarak Müslüman, modern, laik, demokratik, Avrasyalı özellikleriyle eşsiz konumdaki Türkiye olduğunu vurguladı. 
     Korgeneral Reşat Turgut, ''Eğer diğer İslam ülkeleri, batıdan Türkiye için olumlu destek geldiğini görürlerse ülkelerini ve kültürlerini, Türkiye ile benzer yolda, evrensel olarak kabul edilmiş bir değerler seviyesine doğru yükseltebilirler. Eğer batı gerçekleri görmezden gelmeye devam ederse belki Huntington'ın öngördüğü gibi büyük bir medeniyetler çatışması olmaz ama, 11 Eylül gibi bireysel terörist saldırı ihtimali baki kalır'' diye konuştu. 
     Korgeneral Turgut, ABD'nin terörist örgütler listesinde yer almasına karşın, Avrupa'nın, PKK, DHKP-C ve Hizbullah gibi terörist örgütlerin dışlanmasında yeterli destek vermediğini de vurguladı. 
     Korgeneral Turgut, ''Batının ödevi, bu noktada Türkiye'yi desteklemek ve diğer İslam ülkelerine, Türkiye'nin bir model olduğunu göstermek olmalıdır. Ne yazık ki Türkiye bunun yerine çifte standartla yüz yüze kalmıştır. Türkiye, herkes için tehdit olan ve yıllardır mücadele ettiğimiz terörizm konusunu batının dikkatine getirmek için sürekli çabalamıştır. Buna karşın Türkiye, uluslararası platformlarda aradığı desteği bulamamıştır ve hatta komşularının önderliğinde bazı batılı devletlerin Türkiye'de terörü bir dış politika aracı olarak kullandığına tanık olmuştur'' dedi. 
     Korgeneral Turgut, bu çerçevede PKK ve Ermeni terörüne de değindi. 
     
     Yunanistan PKK'ya eğitim sağladı 
     PKK'nın 1984'ten beri bazı komşu ülkeler ve Avrupalı devletlerin desteğiyle silahlı faaliyetler yürüttüğünü söyleyen Korgeneral Turgut, PKK teröründe 1984'ten beri 30 bin insanın öldüğünü, yaklaşık 100 milyar dolarlık ekonomik kaybın oluştuğunu anlattı. 
     Korgeneral Turgut, ''Yunanistan, NATO'daki müttefikimiz, PKK militanlarına eğitim sağladı. Terör örgütünün başı Abdullah Öcalan, Yunan parlamentosu tarafından Yunanistan'a davet edildi. Öcalan, Suriye'yi terk ettikten sonra Rusya, İtalya, Yunanistan ve Kenya'daki Yunan Büyükelçiliğinde ağırlandı. Dahası, Kenya'da yakalandığında, üzerinde Güney Kıbrıs yönetiminin çıkardığı bir pasaport bulundu'' dedi. 
     Korgeneral Reşat Turgut, bütün bu gerçeklere ek olarak bazı Avrupa ülkelerinin, resmen PKK'nın faaliyetlerini yasaklamalarına karşın, çeşitli biçimlerde PKK'ya destek sağlamaya devam ettiklerini de söyledi. 
     
     Ermeni terörizmi 
     Korgeneral Turgut, Ermeni terör örgütü ASALA'nın, 1974 ile 1984 yılları arasında 1 ayrı terörist saldırıda 34 Türk diplomatını öldürdüğünü ve batının, özellikle de Avrupa'nın, bu terörist saldırılara tepki vermediğini hatırlattı. 
     Korgeneral Turgut, halen bu teröristleri motive eden, destek verenlerin, temelsiz iddiaları gerekçe gösterdiklerinin üzülerek izlendiğini söyledi. 
     Korgeneral Turgut, Avrupa Parlamentosu'nun kabul ettiği Kafkasya raporunda, Türkiye sözde Ermeni soykırımını tanımaya çağrılarak, AB'ye katılma sürecindeki Türkiye'ye karşı bu konunun kullanılmasının Türk hükümeti ve halkında hayal kırıklığıyla karşılandığını belirtti. 
     Korgeneral Turgut, bu konunun tarihçilere bırakılması gerektiğini hatırlatarak, ''Avrupa Parlamentosu böyle bir belgeyi onaylamadan önce gerçekleri bulmak üzere uzmanlar topluluğu atamalıydı'' dedi. 
     Bu tür davranışların, yeni terörist saldırıları destekleyebileceğine dikkati çeken Korgeneral Turgut, tarih tarafsız bir şekilde incelenirse soykırım iddialarının temelsizliğinin kolayca görüleceğini, Ermenilerin Birinci Dünya Savaşı sırasında Türkiye ile Rusya arasında savaş devam ederken, bağımsızlık için Türklere karşı Ruslar ile savaştığını söyledi. 
     Bölgede o dönemde yaşayan Ermenilerin Türk köylerine saldırılar düzenlediğini ve lojistik destek yollarını kestiklerini belirten Korgeneral Turgut, Osmanlı hükümetinin, buna karşılık olarak Ermenileri imparatorluğun bir parçası olan ve savaştan henüz etkilenmemiş bulunan Lübnan'a yerleştirme kararını aldığını anlattı. 
     Korgeneral Turgut, bu mesafenin yaklaşık 800-1000 kilometre olduğunu belirterek, devam eden savaş çerçevesinde ve yer değiştirme esnasında bazı ölümlerin olduğunu kaydetti. 
     Korgeneral Turgut, ancak bu temele dayanarak soykırım iddialarında bulunmanın, soykırım sözcüğünün neyi ifade ettiğini anlamamak olduğunu söyledi. 
     
     Türkiye için AB üyeliğinin önemi 
     Korgeneral Turgut, yeni dünya düzeninde çok boyutlu tehditler ve riskler bulunduğunu belirtti ve bunları terörizm, mikro milliyetçilik, kitle imha silahlarının yayılması, çevre problemleri, köktendincilik, organize suç ve uyuşturucu trafiği olarak sıraladı. 
     Korgeneral Turgut, özellikle terörizm konusunun, tek tehdidi, klasik askeri tehdit olarak gören batı tarafından yeterince anlaşılmadığını kaydetti ve ''Güç dengesini kendi yararına çevirmek için zayıflar tarafından uygulan terörizm, savaş taktikleriyle yer değiştirdi'' dedi. 
     Bu çerçevede sıradan insanların, fakir ve cahillerin, İslam dinini alet edenler tarafından batıyı düşman olarak algılamaya itildiğini söyleyen Korgeneral Reşat Turgut, demokrasi ve laik hükümete sahip Türkiye'nin, bu noktada önemli rol oynayabileceğini hatırlattı. 
     Korgeneral Turgut, ''batı, özellikle de Avrupa, Türkiye'nin bu rolünü anlamış olsaydı, Türkiye'ye özgü demokratik ihtiyaçlarının bu derece sert eleştirilmeyeceğini'' de söyledi. 
     Korgeneral Turgut, ''Dahası, Avrupa terörist örgütlere dolaylı destek vermeyecek veya Türkiye'nin AB'ye katılması yolunu bloke etmeyecekti. Halbuki Türkiye'nin istikrarını koruması ve ekonomik gelişmesini tamamlaması batının da çıkarınadır. Türkiye'nin AB üyeliği, çok özel bir önem taşıyor. Ancak üzüntüyle gözlemliyoruz ki Avrupalı dostlarımız bu gerçeğin farkında değil'' diye konuştu. 
     Sefaletin hakim olduğu coğrafyada dinin bir araç olarak kullanıldığına dikkati çeken Korgeneral Turgut, ''Bu çerçevede batı ben merkezci yaklaşımını bırakmalı'' dedi. 
     Korgeneral Reşat Turgut konuşmasında, ''Temel bir soru soruyorum, 50'den fazla İslam ülkesi arasında hangisi, batıyla tam entegrasyon 
     için gerekli özelliklere sahiptir '' diyerek Türkiye'ye işaret etti. 
     






</TEXT>
</DOC>
