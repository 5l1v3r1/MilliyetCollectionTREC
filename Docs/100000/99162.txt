<DOC>
<DOCNO> 99162 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sonspo06.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de akşam idmanı iptal edildi... 
</HEADLINE>
<TEXT>

     A Milli Futbol Takımı kampında olmaları nedeniyle Fenerbahçe'nin yeni sezon öncesinde yapılan sağlık kontrollerine katılamayan futbolcular, bugün kontrolden geçti. 
     Özel Acıbadem Hastanesi'nde gerçekleştirilen kontrollerde, milli takım kamplarında bulunan Rüştü, Abdullah, Ümit, Fatih, Serhat, Rapaiç ve daha önce kontrolü yapılmayan Johnson, bir dizi muayenden geçti. 
     Sağlık kontrolünden geçen futbolcular, sarı-lacivertli takımın sabah basına kapalı olarak gerçekleştirdiği antrenmana katılmadı. 
     Dünkü antrenmanda sağ elinden hafif bir sakatlık geçirdiği öğrenilen, Rüştü'nün sağ elinin sarılı olması dikkati çekti. Deneyimli kalecinin durumunun ciddi olmadığı kaydedildi. 
     
     SEZON HAZIRLIKLARI 
     Fenerbahçeli futbolcular, yeni sezon hazırlıklarını bu sabah yaptıkları çalışmayla sürdürdüler. 
     Teknik direktör Werner Lorant yönetiminde gerçekleştirilen antrenmanda, futbolcuların kondisyon çalışmalarının ardından taktik ağırlıklı antrenman yaptıkları öğrenildi. 
     Teknik direktör Werner Lorant, ligin ilk haftasında deplasmanda karşılaşacakları Trabzonspor'un, Samsunspor ile yapacağı hazırlık maçını izlemek için akşam saatlerinde Trabzon'a gidecek. 
     Alman çalıştırıcı, zorlu deplasman maçı öncesi rakip takımın oyuncularını tek tek inceleyerek, çeşitli önlemler alacak. 
     Lorant, Avrupa Şampiyonlar Ligi 3. ön eleme turundaki rakipleri Feyenoord Rotterdam'ın, 4 Ağustos'ta İngiliz kulübü Tottenham Hotspur ile yapacağı sezon açılış maçını izlemek için de önümüzdeki günlerde Hollanda'ya gidecek. 
     
     AKŞAM İDMANI İPTAL EDİLDİ 
     Sarı-lacivertli takımın akşam yapacağı antrenmanın, hava sıcaklığının yüksek olması nedeniyle iptal edildiği bildirildi. 
     Günü tek antrenman yaparak tamamlayan futbolcular, yarın sabah yapacakları çalışmayla yeni sezon hazırlıklarını sürdürecek. 
     





</TEXT>
</DOC>
