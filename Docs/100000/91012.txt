<DOC>
<DOCNO> 91012 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo08.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını "Erzik ve Chung Dünya Kupası'nın mafya babaları" 
</HEADLINE>
<TEXT>

     17. Dünya Kupası'na 2. turda veda eden İtalya, bu kez hedef olarak UEFA Asbaşkanı ve FIFA İcra Komitesi Üyesi Şenes Erzik'i seçti. 
     Ülkenin en yüksek tirajlı gazetesi Corriere della Sera, ''FIFA Başkanı Joseph Blatter, İtalyan karşıtı çetenin rehinesi'' başlığı altında verdiği haberinde, FIFA Hakem Komitesi Başkanı da olan Şenes Erzik ile FIFA Asbaşkanı Güney Koreli Chung Mong-Joon'un aralarında büyük anlaşmanın olduğunu ve FIFA'yı birlikte yönettiklerini savundu. 
     ''FIFA Başkanı Joseph Blatter, Erzik ve Chung'un her seçimine onay vermeye zorunlu'' denilen haberde, Erzik ve Chung'tan ''Dünya Kupası'nın mafya babaları'' diye söz edildi. 
     FIFA'nın bütçesinde açık olduğu iddiasıyla 500 milyon Euro civarında deniliyor yapılan soruşturma sonrasında Blatter'ın tüm karizmasını yitirdiğini ileri süren Corriere della Sera, İsviçreli başkanın FIFA içindeki güçlü bir grup tarafından yönetilmeye başlandığını savundu. 
     Haberde, bu grubun başında Erzik'in olduğu ve Blatter'e ''boyun eğdirdiği'' öne sürülüp, kendisine ''düzenbazlar takımının başı, mafya babası, çete başı'' suçlamaları yapıldı. 
     Erzik'in bir ilaç firmasında yönetici olduğu ve başta Güney Kore olmak üzere Asya kıtasının sorumlusu olduğu söylenirken, FIFA Asbaşkanı Güney Koreli Chung ile de buradan daha büyük bir yakınlığının bulunduğu ileri sürüldü. 
     Erzik'in Blatter'ın çok üzerinde olduğu ve FIFA içindeki kararları 11 kişilik icra komitesi üyeleriyle birlikte aldığı savunuldu. 
     
     DÜNYA KUPASI KABUSU FİNAL TÜRKİYE-GÜNEY KORE 
     Öte yandan Il Giornale Gazetesi de ''Dünya Kupası kabusu final Türkiye-Güney Kore'' başlığı altında verdiği haberinde, çeyrek finale kalan takımlar arasında olasılık dahilinde Türkiye ile Güney Kore'nin final maçına çıkmasının kabullenemez bir olay olacağını ileri sürdü. 
     





</TEXT>
</DOC>
