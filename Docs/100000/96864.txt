<DOC>
<DOCNO> 96864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur28.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan bağımsız milletvekili adayı olmaya hazırlanıyor 
</HEADLINE>
<TEXT>

     Kapatılan Refah Partisi'nin RP 
     Genel Başkanı Necmettin Erbakan, seçimlere bağımsız aday olarak girmesinde hukuki hiçbir engel bulunmadığını savundu. 
     Erbakan, yaz tatilini geçirmekte olduğu Balıkesir'in Edremit İlçesi'ne bağlı Altınoluk Beldesi'nde, Ayvalıburun Camii'nde kıldığı Cuma Namazı'nın ardından, artık geleneksel hale gelen sohbet toplantısına katıldı. 
     Vatandaşlar ve gazetecilerin katıldığı toplantıya, ''Önce bu seçimler münasebetiyle haber vermek istiyorum'' sözleriyle başlayan Erbakan, gazetelerde kendisi ve isim vermeden AK Parti Genel Başkanı Recep Tayyip Erdoğan hakkında çıkan haberleri hatırlatarak, ''Bizler hakkında ortalıkta dolaşan bazı sözler, hukuki bakımdan incelendiği zaman gerçek olamadığı görülür. Bizim bağımsız aday olmamız için hiçbir hukuki engel yoktur'' dedi. 
     Erbakan, Anayasa ve Siyasi Partiler Kanunu'nun son derece açık olduğunu ifade ederek şöyle konuştu 
     ''Benim için konmuş kısıtlama, sadece 3 maddeden ibarettir. 
     Anayasa'da yazıldığı gibi, siyasi partiye üye olmamak, siyasi partinin kurucu üyesi olmamak ve yöneticisi olmamaktan ibarettir. Bundan dolayıdır ki, herhangi bir siyasi yasaklama söz konusu değil. Sadece siyasi partiye üye olmamak sebebine dayalı bir kısıtlamadan ibarettir. 
     Bu sebepten dolayıdır ki, Anayasa ve yasalar, bağımsız aday olmamıza hiçbir engel taşımamaktadır. Bu hususun, herkes tarafından bilinmesinde yarar vardır. Gazetelerde yazan bizimle ilgili iddialar, hukuki açıdan incelenmeden söylenmiş sözlerdir.'' 
     
     ''FATİH, BÜYÜKLERİNE BİRAZ HİZMET ETSİN BAKALIM'' 
     Gazetecilerin, ''hangi ilden bağımsız aday olacaksınız'' yönündeki soruya, ''Bu hafta bunu açıklarsak, haftaya burada ne konuşuruz'' yanıtını veren Erbakan, oğlu Fatih Erbakan'ın siyasete girip girmeyeceği yönündeki soru üzerine de, ''Yaşı 18 olan her Türk vatandaşı, siyasete girmekte özgürdür. Fatih, büyüklerine, başta Kutan Bey olmak üzere birazcık hizmet etsin bakalım'' dedi. 
     Aynı yöndeki soruya, Fatih Erbakan da ''Babamın dediği gibi büyüklerimin hizmetinde bir süre çalışayım. Onlar bir görev verirse neden olmasın'' yanıtını verdi. 
     





</TEXT>
</DOC>
