<DOC>
<DOCNO> 63657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur23.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Mehmet Ali Erbil'in oksjien ihtiyacı sürüyor 
</HEADLINE>
<TEXT>

     Alman Hastanesi Yoğun Bakımlar Koordinatörü Prof. Dr. Kutay Akpir, bir süredir tedavi altında bulunan ünlü şovmen Mehmet Ali Erbil'in oksijene olan ihtiyacının devam ettiğini söyledi. 
     Alman Hastanesi'nde bir basın toplantısı düzenleyen Prof. Dr. 
     Akpir, Erbil'in hastaneye yatışından bu yana geçen süre içerisinde uygulanan tedaviler ve sağlık durumuyla ilgili bilgi verdi. 
     Erbil'in, 17 Ocak akşamı saat 20.00'de hastaneye geldiğini ve ortaya çıkan ''şok tablosu'' nedeniyle saat 04.00'te yoğun bakıma alındığını hatırlatan Prof. Dr. Akpir, tedaviyi iki dönem olarak değerlendirdiklerini ifade etti. 
     Birinci dönemin uygulanan tedavi ile atlatıldığını anlatan Prof. 
     Dr. Akpir, ''hastanın kaybedilmesinin an kadar yakın olduğu'' benzetmesini yaptığı bu dönemde, kan plazmasının damar dışına sızdığını ve 5 litre olması gereken kan hacminin 1 litreye düştüğünü söyledi. 
     Erbil'e, yoğun bakıma alınana kadar 5, sonrasında da 14.5 litre sıvı verildiğini kaydeden Prof. Dr. Akpir, ilk evrenin atlatılmasının ardından bu sıvıların geri alındığını vurguladı. 
     Tedavinin ikinci evresinde ''şok tablosundan'' sonra ortaya çıkabilecek geç komplikasyonları gözlemeye başladıklarına işaret eden Prof. Dr. Akpir, hayati organların ciddi bir hasar ortaya koymadığını dile getirdi. 
     
     Oksijen ihtiyacı 
     Prof. Dr. Akpir, ''Ancak Mehmet Ali Bey'in oksijene olan ihtiyacı devam ediyor. Bu da hastanın akciğerinin etkilendiğinin deliliydi'' dedi. 
     Vücudun dengesini kurduğunu ve damar dışına kaçmış sıvıları müdahaleleri olmadan damar içine aldığını vurgulayan Prof. Dr. Akpir, tedavinin her türlü ihtimali içine alacak şekilde planlandığını da dile getirdi. 
     Oksijenin kesilmesiyle, Erbil'in kan oksijen değerlerinin normal sınırların altına düştüğünü ifade eden Prof. Dr. Akpir, hastaya dün çekilen tomografide de, akciğerde vaktiyle damar dışına kaçmış sıvıların görüntülerini tespit ettiklerini belirterek, ''Ne zamanki oksijene olan bağımlılığı bitecek o zaman Mehmet Ali Bey yoğun bakımdan çıkacaktır'' dedi. 
     ''Bir ilaç zehirlenmesi tablosu kesinlikle yoktur'' diyen Prof. 
     Dr. Akpir, hastalığa mide bağırsak sisteminden organizmaya giren bir toksinin neden olduğunu tahmin ettiklerini de sözlerine ekledi. 
     Toplantıya, dahiliyeci Jan Klod Kayuka ile anesteziyologlar Ahmet Seran Şimşir ve Oya Ciğerli de katıldı. 
     






</TEXT>
</DOC>
