<DOC>
<DOCNO> 92135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/spor/spo08.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kazanmak zorundayız" 
</HEADLINE>
<TEXT>

A Milli Takım’ın iki yıldızı Yıldıray ile Ümit Davala, Brezilya’nın gücünü bildiklerini belirttiler, "Ancak ne olursa olsun finale biz çıkacağız. Bunu başaracağımıza inanıyoruz" diye konuştular 
     YILDIRAY Baştürk ile Ümit Davala dün ortak bir basın toplantısı düzenledi. Yıldıray, "Brezilya maçında oyundan alınmasına üzüldüğünü belirterek, "Hocam Şenol Güneş ile uzun uzun görüştük. Defansa dönük oynamamı istediğini anlattı. Takdir hocamızındır. Buna saygı duymak zorundayız. Ama Dünya Kupası’nda iyi futbol oynadığımı düşünüyorum. Brezilya maçı iki tarafın da yetenekli olması nedeniyle çok zevkli geçecek, ancak biz kazanmak zorundayız" dedi. 
     ÜMİT Davala ise her iki takımın da savunmaya önem vermek zorunda olduğunu belirterek, "Eğer bir gol atarsak bizim için daha rahat bir maç olacak. Brezilya maçını kazanarak final oynamak ve kupayı alma mutluluğunu yaşamak istiyoruz. Bunu da başaracak güçteyiz. Rakibimizin de gücünü biliyoruz. Ancak ne olursa olsun hedefe varacağız. İlk maçtaki hataları tekrarlamayacağız. Takım olarak inandık ve yola devam edeceğiz" diye konuştu. 
     
Ümit’in berberi ortaya çıktı      DÜNYA Kupası’nda yeni saç stili ile oldukça dikkat çeken ve hatta babasının bile tepkisini alan Ümit Davala dün berberini açıkladı. Yıldız futbolcu, kendisine yöneltilen bir soru üzerine, "Saçlarımı bu şekilde Hakan Ünsal kesti. Gayet de güzel oldu. Çok memnunum" ifadesini kullandı. 
     
Eşlere özel tribün      MİLLİ Takım oyuncularımızın eşleri ve çocukları, Brezilya ile bugün oynanacak karşılaşmayı özel tribünden izleyecekler. Japonya’nın Osaka kentine önceki gün gelen Ay - Yıldızlı futbolcular ile teknik ve idari kadroda yer alanların eşleri, yarı final maçında Saitama Stadı’nda kendileri için hazırlanan özel tribünde oturacaklar. Bu arada, Federasyon Başkanı Haluk Ulusoy’un, Osaka’da çok lüks bir otele yerleştirilen tüm eşlerin ve çocukların otel masraflarını cebinden karşıladığı öğrenildi. 
     
Oğluna baklava götürdü      TÜRKİYE’YE Senegal karşısında yarı finali getiren İlhan Mansız’ın annesi ile babası dün Brezilya maçını izlemek için Japonya’ya gittiler. Anne Birsen Mansız oğluna baklava ve otomobil dergisi götürürken, "Geçen maç öncesi gol atacağını rüyamda görmüştüm. Bu kez görmedim ama yine atacağına inanıyorum" diye konuştu. 
     
Türkmenistan’ın ayıbı      TÜRKMENİSTAN, Türkiye’nin yarı finalde Brezilya’yı yenmesi durumunda Türk vatandaşlarının tezahürat yapması ve sokaklara bayraklarla çıkmasını yasakladı. Türkmenistan Dışişleri Bakanlığı bu konuda Türkiye’nin Aşkabat Büyükelçiliği’ni uyardı. Büyükelçilik de Aşkabat’ta yaşayan Türk vatandaşlarına tek tek telefonla arayarak bugün Brezilya ile yapılacak maçın ardından Türk bayraklarıyla dolaşılmamasını istedi. 
     
Erzik Tertemiz geldik      MEHMET DEMİRCAN 

     UEFA Asbaşkanı Şenes Erzik dün Milli Takım kampını ziyaret etti, teknik heyete ve futbolculara başarılar diledi. Turnuvada yaşanan hakem hataları sonrası hedef adam haline gelen FIFA Hakem Komitesi başkanlığını da yürüten Erzik, bu eleştirilerden kendine pay çıkarmadığını ve içinin rahat olduğunu söyledi, "Bu koltuğa otururken, böyle durumların olacağını biliyorduk" ifadesini kullandı. 
     TÜRKİYE’NİN yarı finale kadar tertemiz geldiğini sözlerine ekleyen Şenes Erzik, "Bu benim içimi rahatlatıyor. Kimse bu konuda bizi suçlayamaz" dedi. Erzik, Brezilya maçı ile ilgili olarak da, "İlk maçta gergin olan taraf Türkiye’ydi. Bu defa sahaya Brezilya gergin çıkacak. Bizim takımın artık kanıtlayacağı hiç birşey kalmadı. Final için çok umutluyum" diye konuştu. 
     
     



 SPOR 

































</TEXT>
</DOC>
