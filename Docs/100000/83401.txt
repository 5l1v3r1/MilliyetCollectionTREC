<DOC>
<DOCNO> 83401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/yasam/yas03.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Emniyet kemeri takan yaşıyor 
</HEADLINE>
<TEXT>
Hava yastığının havası kaçtı 
Amerika’da 51 bin kazayı inceleyen bilim adamları, hava yastıklarının ölümü sanıldığı kadar büyük oranda engellemediğini ortaya koydu... 
     DIŞ HABERLER SERVİSİ 

     Otomobillerdeki hava yastıklarının, herhangi bir kaza sırasında emniyet kemerlerine oranla daha güvensiz olduğu ortaya çıktı. 
     Washington Üniversitesi bilim adamları tarafından yapılan araştırmada, Amerika’da meydana gelen ve şoför ya da yolculardan birinin öldüğü 51 bin trafik kazasının değerlendirilmesi sonucu, emniyet kemerinin dafa fazla can güvenliği sağladığı belirlendi. 
     
     Fark büyük 
     Sonuçları British Medical Journal adlı tıp dergisinde yayımlanan çalışmada, hava yastıklarının yüzde 8 yaşam kurtardığı buna karşılık emniyet kemerinin yüzde 65 can güvenliği sağlayabildiği açıklandı. Bilim adamlarına göre, hem emniyet kemeri hem de hava yastığı kullanılması halindeyse kazalarda ölümlerin yüzde 68 azaltılabildiği kanıtlandı. 
     
     Yakalanma korkusu yavaşlatıyor 
     Bu arada İngiltere’de sürat kameralarına yakalanma korkusunun, sürücüleri daha yavaş otomobil kullanmaya mecbur ettiği ve kaza sayısında azalma tespit edildiği belirtildi. Uzmanlar, trafikte sağlanan yavaşlamayla bazı yerlerde ölümlü trafik kazalarının 3 kat azaldığını dile getirdi. 
     
     Aman uyuklamayın 
     Yeni Zelanda’daki Auckland Üniversitesi bilim adamlarının yaptıkları bir başka araştırma da, sürücülerin aşırı yorgun ve uykuluyken otomobil kullanmaktan kaçınmalarının, trafik kazalarını yüzde 20 önleyebildiğini ortaya koydu. 
     Bilim adamlarına göre, 5 saat ya da daha az uykuyla direksiyon başına geçenler, sonu ölüm ya da yaralanmayla sonuçlanabilecek kaza riskini 3 kat artırıyor. Uzmanlar, sabaha karşı 02.00 - 05.00 arası direksiyon başında olmanın kaza riskini 5’e, uykuluyken otomobil kullanmanın da 8’e katladığını vurguluyor. 
     



 YAŞAM 
















</TEXT>
</DOC>
