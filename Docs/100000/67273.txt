<DOC>
<DOCNO> 67273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/soneko21.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir Tüketici Mahkemesi güç bedeli alınmasını haklı buldu 
</HEADLINE>
<TEXT>

     İzmir Esnaf ve Sanatkarlar Odası Birliği'nin İESOB , elektrik faturalarındaki güç bedelinin iptali ve alınan ücretlerin geri ödenmesi için açtığı dava reddedildi. 
     İzmir Tüketici Mahkemesi, güç bedelinin iptali ve geri ödenmesine yönelik açılan davayla ilgili verdiği kararda, güç bedeli adı altında, gerek 2001 Bütçe Kanunu ve gerekse 2002 Bütçe Kanunu'yla TEDAŞ'a, bu bedelin alınması yönünde emir ve yetki verildiği belirtildi. 
     TEDAŞ'ın, yasanın emri gereği tarifeleri düzenlemeye, tahsil etmeye ve güç bedelini almaya mecbur edildiği kaydedilen kararda, şöyle denildi 
     ''Dolayısıyla bu uygulama olayını kaldırmak ancak yasanın iptali ile mümkündür. Güç bedeli 4 milyon lira olarak belirlenmiş ve satış tarifelerine açıkça yansıtılmıştır. Bu tarifenin iptali yönünde açılacak dava zaten mahkememizin görev alanı dışındadır. Kaldı ki tarifenin iptali için İzmir İdare Mahkemesi'nde bir davanın açıldığı ve bu davanında Anayasa Mahkemesi'ne götürüldüğü, fakat henüz karara bağlanmadığı bilinmektedir.'' Tüketici Mahkemesi, birbirini doğrulayan bütçe kanunları ve devletin bir bütünlük arzetmesini dikkate alarak, Anayasaya aykırılık iddiasını ciddi bulmayıp, güç bedelinin yasadan kaynaklandığını belirterek, ''davanın reddine'' karar verdi. 
     İESOB, 24 Aralık 2001 tarihinde, alınan güç bedelinin yasal dayanaktan yoksun bulunduğunu belirterek, Bütçe Yasası'nın iptalini istemiş, 1 Ocak 2001 yılından itibaren alınmış bulunan güç bedelinin alınma işleminin kaldırılmasını ve alınmış olan bedellerin yasal faiziyle ödenmesini talep ederek, Tüketici Mahkemesi'ne başvurmuştu. 
     






</TEXT>
</DOC>
