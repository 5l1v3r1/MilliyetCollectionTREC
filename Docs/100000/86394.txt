<DOC>
<DOCNO> 86394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo09.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rüştü "3 - 4 gün içinde sıkıntılı durumumu atlatacağım" 
</HEADLINE>
<TEXT>

     A Milli Futbol Takımı'nın kalecisi Rüştü, 3-4 gün içinde hafif sıkıntılı durumu atlatacağını söyledi. 
     Rüştü, milli takımın diğer kalecisi Ömer ile basın toplantısı düzenledi. 
     Kaleci Rüştü, Brezilya'nın Türkiye'yi küçük görmesinin normal olduğunu belirterek, ''Çünkü onlar gerçekten çok büyük bir takım. Ama bizim bu şampiyonaya bakış açımız çok farklı. Brezilya ile yapacağımız ilk maçı kaybetsek dahi grupta 2 karşılaşma daha olacak. Şansımız devam edecek. Brezilya kaybederse onlar için büyük bir hayal kırıklığı olacak'' dedi. 
     Rüştü, fizik ve kondisyonunun yüzde 60 yerinde olduğunu, sağlık problemi yaşamadığını kaydederek, ''3-4 gün içinde bu hafif sıkıntılı durumu atlatacağım'' dedi. 
     Rüştü Reçber, Ronaldo ve diğer hücum oyuncularıyla ilgili bir soruyu da ''Biz bireysel olarak çalışmıyoruz. Hocamız ne derse onu yapıyoruz. Kimseyi özel olarak izlemiyoruz'' diye yanıtladı. 
     Milli takımın file bekçisi, ''32 kaleci arasında kendinizi nereye koyuyorsunuz'' sorusuna, ''Bu soruyu kendim cevaplandıramam. Bunun için başkaları karar verir. Gazeteciler Cemiyeti'nin zaten özel bir çalışması var'' diye yanıt verdi. 
     Milli takımın diğer kalecisi Ömer de Güney Kore'de Hong Kong'a göre çok daha rahat olduklarını ve iklim koşullarının çok daha iyi olduğunu belirterek, milli takımın şu anda tıpkı Türkiye'deki gibi rahat uyuduğunu söyledi. 
     





</TEXT>
</DOC>
