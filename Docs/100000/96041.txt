<DOC>
<DOCNO> 96041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sondun46.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Batı Şeria'daki saldırıyı El Aksa Şehitleri Tugayı ve FDKC üstlendi 
</HEADLINE>
<TEXT>

     Batı Şeria'nın kuzeyindeki Emmanuel Yahudi yerleşim birimi yakınlarında düzenlenen ve 7 kişinin öldüğü saldırının sorumluluğunu, El Aksa Şehitleri Tugayı ve Filistin Demokratik Kurtuluş Cephesi FDKC üstlendi. 
     Filistin lideri Yaser Arafat'ın liderliğini yaptığı El Fetih hareketine bağlı El Aksa Şehitleri Tugayı adına AFP'ye telefon eden bir kişi, ''Örgütün Kalkilya yakınlarında Siyonist düşmana karşı düzenlenen saldırının sorumlusu olduğunu'' söyledi. 
     Adını açıklamayan kişi, üç saldırganın saldırıdan sonra kaçtığını belirtti. 
     Abu Dabi televizyonuna telefon eden bir kişinin de, saldırının sorumlusunun El Aksa Şehitleri Tugayı olduğunu söylediği bildirildi. 
     FDKC de yayımladığı bildiride saldırının sorumluluğunu üstlendi. 
     Bildiride, ''FDKC'nin silahlı kanadının Kalkilya'da düzenlenen kahramanca saldırının sorumluluğunu üstlendiği'' ifade edildi. 
     İsrail askeri yetkilileri, Filistinlilerin İsrail otobüsüne bombalı ve silahlı saldırı düzenlemesi sonucu 7 kişinin öldüğünü açıklamıştı. 
     





</TEXT>
</DOC>
