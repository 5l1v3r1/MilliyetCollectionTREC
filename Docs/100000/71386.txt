<DOC>
<DOCNO> 71386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/ekonomi/eko01.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TİSK’ten vekillere iş güvencesi tatili 
</HEADLINE>
<TEXT>

TİSK, 9 - 10 Mart’ta Abant’ta milletvekillerine, eşlerinin de katılabileceği iş güvencesiyle ilgili bir toplantı düzenliyor 
     ATİLLA ÖZSEVER 

     Türkiye İşveren Sendikaları Konfederasyonu TİSK , İş Güvencesi Yasa Tasarısı’nın Meclis’de görüşülmesinden önce 9 - 10 Mart tarihlerinde Abant’ta milletvekillerine bir seminer düzenleyecek. TİSK’in milletvekillerine gönderdiği davet metninde, Abant Palas Oteli’ndeki toplantıya eş ve çocuklarının da katılıp katılmayacağı, kaç kişilik oda talep ettiği de yer aldı. 
     Seminer çağrısında, isteyen milletvekillerinin "TİSK yazısı bulunan otobüslerle Meclis’in A kapısı önünden" Abant’a götürülebileceği de belirtildi. DİSK Genel Başkanı Süleyman Çelebi, İş Güvencesi Yasa Tasarısı’nın Meclis’te görüşülmesinden önce TİSK’in milletvekillerine Abant’ta eş ve çocuklarıyla tatil niteliğinde bir toplantı düzenlemesine tepki gösterdi. 
     
     DİSK’ten hediye’ sorusu 
     DİSK Başkanı Çelebi, "Tasarıyı bir yıl Bakanlar Kurulu’nda beklettiğini ileri süren TİSK yöneticileri şimdi de Meclis’te bekletmek için milletvekillerine faturası sonradan kesilecek bir hediye mi sunmaktadır " sorusunu yöneltti. 
     TİSK’in "Çalışma Hayatında Çağa Uyum" başlığını taşıyan seminerde iş güvencesinin yanı sıra Çalışma Hayatında Yeni Yaklaşımlar ve Çözüm Yolları gibi konular da görüşülecek. Seminerde İş Güvencesi Yasa Tasarısı’nın Meclis’te öncelikle görüşüleceği Sağlık ve Sosyal İşler Komisyonu’nun Başkanı DSP’li Ertuğrul Kumcuoğlu ile Plan ve Bütçe Komisyonu üyesi DSP’li Masum Türker de yorumcu olarak söz alacaklar. 
     
     ANAP’lı Kocaoğlu gitmiyor 
     ANAP İstanbul milletvekili Emre Kocaoğlu, bu toplantıya başlangıçta eşiyle birlikte katılmayı düşündüğünü, ancak daha sonra toplantının objektif bir çalışma değil, tek taraflı bir propaganda faaliyeti olduğu izlenimini edindiği için vazgeçtiğini bildirdi. 
     Öte yandan AB’ye sunulan Ulusal Program’ın kısa vadeli hedefleri içinde bulunan İş Güvencesi Yasa Tasarısı, 17 yasalık Uyum Paketi’nde yer almadı. Bu tasarının Meclis’te ayrı ele alınacağı bildirildi. Tasarı, henüz komisyonlara intikal etmiş durumda değil. 
     
İşçiler de piknik yapacak      DİSK Genel Başkanı Süleyman Çelebi, TİSK’in Abant’taki toplantısının kendileri açısından da ilginç olduğunu söyledi. Çelebi, "Sendikalı oldukları için işten çıkartılan Bolu ve çevresindeki maden işçileri bu toplantı sayesinde iş güvencesi yasasının ne kadar gerekli olduğunu kendilerine ve yanılıp da bu toplantıya giden milletvekillerimize birinci elden anlatma olanağı bulacaklardır" dedi. Üç özel maden işletmesinden sendikalı olduğu iddiasıyla çıkarılan 250 kadar işçi aileleriyle birlikte 9 - 10 Mart tarihlerinde TİSK seminerinin yapıldığı Abant Palas Oteli’nin önünde bulunacaklar. 
     



 EKONOMİ 















</TEXT>
</DOC>
