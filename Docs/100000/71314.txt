<DOC>
<DOCNO> 71314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko16.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF temsilcisi Arjantin'de... Protesto gösterileri devam ediyor 
</HEADLINE>
<TEXT>

     Uluslararası Para Fonu'nun IMF 
     Arjantin ile müzakereleri yürüten şefi, Kongre'nin 2002 kemer sıkma bütçesini onaylamasından saatler önce başkent Buenos Aires'e ulaştı. 
     Arjantin Senatosu, IMF'nin talebi doğrultusunda bütçenin geçen yıla göre yüzde 14 kısılmasını onaylayıp, Fon ile müzakerelerin başlatılmasında son engeli kaldırdı. Arjantin'in zayıf bankacılık sisteminin desteklenmesi için IMF'den milyarlarca dolarlık yardım alınması gerekiyor. 
     Arjantin'e Aralık ayından bu yana gelen en üst düzey heyetin başkanı Singh, Endonezya ve Tayland'da 1990'lardaki krizlerinde IMF'nin kurtarma çabalarında önemli rol oynadı. 
     IMF'nin yeni tayin ettiği Özel Operasyonlar Direktörü Anoop Singh başkanlığındaki 14 kişilik IMF heyeti, nüfusun yarısını etkileyen yoksulluk ile mali çöküşün önlenmesi için bankalardaki mevduatların dondurulması kararı aleyhindeki günlük gösterilere şahit oluyor. 
     Protesto göstericileri, Buenos Aires yakınındaki La Plata şehrindeki bir bankaya yangın bombası attı, ''Hırsızlar '' diye bağırıp duvarlara tırmandı ve IMF'yi, Arjantin'i sorumsuzca borçlandırıp batırmakla suçlayan ilanları etrafa dağıttı. 
     Buenos Aires merkezindeki bankalar, daha fazla mudinin pencereleri kırmaması için binalarının cephelerini metal kepenklerle koruma altına aldı. 
     IMF'den acil taze kredi desteği alabilmek için Fon heyetinin övgüsüne, onayına mazhar olmaya çabalanırken, Devlet Başkanı Eduardo Duhalde hükümeti, yardımı alacaklarından emin olduğunu bildirdi. 
     Ekonomi Bakanı Jorge Remes Lenicov, basına açıklamasında, ''IMF ile Arjantin'e güvenin yeniden tesisi ve uluslararası kredilere erişimi sağlayacak bir anlaşmaya varacağımızdan eminiz'' dedi. 
     Arjantin medyasındaki haberlere göre, Lenicov, 50 milyar dolarlık dış borcu ödemek için yabancı kreditörlerle müzakereleri yeniden başlatmanın ilk adımını attı. Dış borç ödemelerini Aralık ayında durduran Arjantin, o zamandan beri kreditörlerle hiç resmi bağlantı kurmamıştı. 
     Lenicov, Arjantin hazine bono ve tahvillerinin yüzde 80'inini elinde tutan Yükselen Piyasalar İşlemcileri Birliği'ne gönderdiği mektubunda, yabancı kreditörlerle diyaloga yeniden girmeyi istediğini ve onların çıkarlarını hayati gördüğünü bildirdi. 
     Duhalde hükümetinin IMF ve diğer kreditörlerden toplam 23 milyar dolar kredi istediği söyleniyor. 
     Bu ülkede kamu harcamalarında yıllardır aşırılık, azalan vergi gelirleri, ekonomik durgunluk nedeniyle bütçe açığı 9.1 milyar dolara çıkınca, 2002 bütçe planında harcamalarda kesintilerle bu açık 1.4 milyar dolara çekildi. Ülke ekonomisinde bu yıl yüzde 4.9 küçülme ve yüzde 15 oranında enflasyon bekleniyor. 
     IMF, Arjantin'den tutarlı ve sürdürülebilir kalkınma planı isterken, Duhalde hükümeti, yeni canlanma planıyla, ülkenin kendi ayakları üzerinde durabilir kılınacağını bildirdi. 
     Peronist muhalefet ise yeni bütçenin sallantılı, kaygan temellere dayandığı ve pesonun Ocak ayında devalüe edilmesi hatalı kararının sonucu olduğunu iddia ediyor. 
     Bu arada, ABD Dışişleri Bakan Yardımcısı Marc Grossman, Arjantin'i iki günlük ziyaretinde ABD'nin bu ülkeye desteğini teyid etti. 
     Grosman, Arjantin'in ekonomik sorunlarının ziyaretinin esas odağı olmadığını, esasen iki ülke arasındaki uzun süreli ilişkilerin altını çizen siyasi nitelikli olduğunu, ekonominin canlanacağını, çok iş yapılması gerektiğini, Arjantin'in sorunlarının üstesinden gelebileceğini belirtip, ''Arjantin yalnız değildir'' dedi. 
     
     Cavallo'ya tepki 
     Öte yandan, Arjantin ekonomisini kurtarmada büyük umutlar bağlanan, ancak, sosyal patlamalar üzerine istifa eden eski Ekonomi Bakanı Domingo Cavallo'nun bir gazete köşesindeki tavsiyesi tepki çekti. 
     Cavallo'nun Sözcüsü Eduardo Amadeo, Cavallo'nun Aralık ayında koyduğu bankalardaki mevduatlara kısıtlamaların sona erdirilmesinin zamanının geldiği çağrısına karşılık, gazetecilere, ''Cavallo Arjantin'e, bize yardıma uzay aracıyla geldiğini sanıyor, Arjantin vatandaşı olarak, artık Cavallo istemiyorum, yeter diyorum'' dedi. 
     






</TEXT>
</DOC>
