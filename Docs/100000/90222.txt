<DOC>
<DOCNO> 90222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/ekonomi/eko01.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hazine bu hafta üç ihale düzenliyor 
</HEADLINE>
<TEXT>
Bankalardan ihale desteği 
Hazine’nin iki hafta içinde yapacağı 8.2 katrilyonluk iç borç ödemesini rahat atlatması için büyük bankalarla destek mutabakatı sağlandı 
     KADİFE ŞAHİN 

     Uzun süredir enflasyon baskısının azalması ve faizlerin aşağı yönde hareket etmesiyle geri ödemelerinde sıkıntı çekmeyen Hazine, önümüzdeki iki hafta içinde yapacağı ödemeler için bankalar ile yeniden diyaloğa geçti. 
     İki hafta içinde 8.2 katrilyon liralık iç borç geri ödemesinde bulunacak olan Hazine, bu ödemeler için bu hafta üç bono ihalesi düzenleyecek. Başbakan Bülent Ecevit’in sağlık sorunlarının gündeme gelmesi ile birlikte yaklaşık bir ayı aşkın süre içinde yüzde 50’lerden yüzde 72’lere tırmanan ikinci el bono faizleri Hazine’nin borçlanmasının önündeki en büyük sıkıntı olarak duruyor. 
     Hazine, bu olumsuz gelişmeleri gözönünde tutarak sektörün önde gelen büyük bankaları ile diyaloğa geçip borçlanmaya destek vermelerini istedi. 
     Borç geri ödemesi için elinde belli miktarda kaynağı da bulunan Hazine, böylece bankalara yaşanmakta olan sürecin önemini hatırlatarak kritik dönemlerdeki faiz artışının borçların çevrilmesi üzerindeki olumsuz etkileri de azaltmaya çalışıyor. 
     
     Son ihalede faiz yüzde 58’di 
     Son olarak düzenlediği ihalede yüzde 58’den borçlanan Hazine, böylece bankalar ile diyalog başlatarak yeniden Piyasa Yapıcıları Sistemi’ni de bir kez daha gündeme getirmiş oldu. 
     Kasım 2000 krizinde gündeme getirilen ve bir süre uygulanan Piyasa Yapıcıları Sistemi’ne önceleri bankalardan büyük bir çoğunluk katılırken daha sonra belli başlı bazı bankaların katılımı ile devam etmişti. Bankalara belli miktarda alış yapma zorunluluğu getirdiği için eleştirilere neden olan sistem daha sonra kaldırılmıştı. 
     
     Diyaloğun tam zamanıydı’ 
     Geçen hafta gerçekleştirdiği euro tahvil satışında da 259 milyon euroluk satış iye istediği ilgiyi bulamayan Hazine, 203 ve 350 günlük ihalerde piyasadan belli oranda talep gelmesini istiyor. 
     Piyasadaki genel beklenti ise bir yandan bankacılık sektöründe yaşanan gelişmeler nedeniyle kamunun elinin güçlü olduğu diğer yandan ise faizlerdeki 20 puanlık artışlara varan tırmanış nedeniyle ilginin sınırlı kalacağı yönünde. 
     Şu an piyasalarda iyimser bir havanın bulunmadığını belirten bir bankacı da diyaloğun tam zamanı olduğunu belirterek borç çevrilmesinde sorun yaşanmasının herkese yük getireceğini söyledi. 
     



 EKONOMİ 





















</TEXT>
</DOC>
