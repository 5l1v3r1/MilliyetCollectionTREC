<DOC>
<DOCNO> 89394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun01.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi Amerikan aşk filmi "Kazablanka" 
</HEADLINE>
<TEXT>

     Film endüstrisi camiası, "Kazablanka"nın en iyi Amerikan aşk filmi olduğuna karar verdi. 
     Merkezi Los Angeles'ta bulunan Amerikan Film Enstitüsü'nün yaptığı araştırmada, yönetmenler, oyuncular, yazarlar ve film yapımcıları, 1942'de çevrilen, başrollerini Humprey Bogart ve İngrid Bergman'ın paylaştığı unutulmaz "Kazablanka" filminin, aşk hikayesinin en iyi anlatıldığı, gelmiş geçmiş en iyi film olduğu konusunda birleştiler. 
     2. sıraya, Clark Gable ile Vivian Leigh'in, uçarı Rhett Butler ve güneyli dilber Scarlett O'Hara'yı canlandırdığı 1939 yapımı "Rüzgar Gibi Geçti" yerleşirken, 3.'lüğü 10 oscar ödüllü 1961 yapımı "Batı Yakası Hikayesi" aldı. 
     Dördüncü sırayı Audrey Hepburn ve Gregory Peck'in 1952'de oynadığı, pek çok Türk filmine de ilham olan romantik komedi filmi "Roma Tatili" alırken, bunu yakışıklı çapkın Nicky Cary Grant ile güzel şarkıcı Terry'nin Deborah Kerr bir gemide tanışıp aşık olması üzerine kurgulanan 1957 yapımı "An Affair to Remember" izledi. 
     Son 40 yılda yapılan hiçbir filmin ilk 5 sıraya yerleşemediği dikkat çekerken, 1973 yapımı "The Way We Were" 6., 1970 yılında çevrilen "Love Story"de 9. sırada ilk onda yer alabildi. 
     7. sırayı "Doktor Jivago" 1965 , 8. sırayı "It's A Wonderful Life" ve 10. sırayı Charlie Chaplin'in 1931 yapımı "City Lights" filmi aldı. 
     Gişe rekorları kıran "Titanic" ancak 37. olurken, başrollerini Julia Roberts ile Richard Gere'ın paylaştığı "Özel Bir Kadın" ise kendine 21. sırada yer bulabildi. 
     





</TEXT>
</DOC>
