<DOC>
<DOCNO> 81776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/siyaset/siy01.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Saç gitti, küpe kaldı 
</HEADLINE>
<TEXT>
Meclis saç kestirdi 
At kuyruğu yaptığı uzun saçları ve küpeleriyle komisyonda oturmasına milletvekillerinin tepki göstermesi üzerine Avukat Oktay, dışarı çıkıp saçlarını kestirmek zorunda kaldı 
     GÜNSELİ ÖNAL Ankara 

     Radyo Televizyon Üst Kurulu RTÜK yasasının görüşülmesi nedeniyle TRT’den sorumlu Devlet Bakanı Karakoyunlu ile birlikte komisyon sıralarında oturan ve TRT Hukuk Müşavirliği’nde çalışan avukat Mehmet Fatih Oktay, at kuyruğu yaptığı uzun saçları ve küpeleri nedeniyle vekillerden tepki görünce, Bakan tarafından Genel Kurul salonundan çıkartıldı. 
     Oktay’ın at kuyruğuna ve küpesine tepki gösteren milletvekilleri Başkanlık Divanı’na pusula göndererek dışarı çıkarılmasını istedi. Oturumu yöneten Başkanvekili Murat Sökmenoğlu, o sırada oturum gerginleştiğinden pusulaları okumadan k tip üye Sabahattin Karakelle’ye uzattı. Karakelle Milliyet’e şunları söyledi "Onun yanında oturan başka bir memuru yanıma çağırarak, O at kuyruklu olan 657’ye tabi devlet memuru mu " diye sordum. Evet’ dedi. Devlet memuru ise bu kılık kıyafetle, bu saçla buraya giremez’ dedim. İsmini aldım. İlgili Sayın Bakan’a Genel Kurul’a gelen memurlarınızın kıyafetini niye denetlemiyorsunuz ’ diye soracaktım. Ama o sırada Divan’daki müdür yardımcısı arkadaşımız, ANAP Grup Başkanvekili Yaşar Dedelek’e haber verdi, memur dışarı çıkarıldı." 
     Karakelle, "Genel Kurul’a gelecek olan bürokratların da milletvekillerinin içtüzükle belirlenmiş kılık ve kıyafet kurallarına uyması gerekir. O örgülü saçlarıyla devlet memurluğu yapmasına kimler izin veriyor anlamıyorum" diye konuştu. Halen komisyondaki görevini sürdürdüğünü kaydeden Oktay, akupuktur tedavisi nedeniyle taktığı gümüş küpesini çıkarmadığını belirtti. 
     Meclis’in kurallarına herkesin uyması gerektiğini kaydeden Oktay, "İnsanlar bugüne kadar kafamın içiyle ilgilenmişti, dış görünüşümle değil. Bir hukukçu olarak görünüşle ilgili bir kural varsa benim için de uygulanmalı, kara çarşaf giyene de uygulanması gerektiğini düşünüyorum" dedi. 45 yaşındaki Oktay, Karakoyunlu’nun kendisini kibarca bilgi almak üzere komisyon dışına gönderdiğini ve durumu fark ettiği için saçını kestirmeye gittiğini söyledi. Bu arada erkeklerde küpe takma geleneği olmadığından bu konu yönetmelikte yer almıyor. 
     



 SİYASET 
















</TEXT>
</DOC>
