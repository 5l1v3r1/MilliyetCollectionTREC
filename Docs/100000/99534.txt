<DOC>
<DOCNO> 99534 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/siyaset/siyz1.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     ABD’li generaller Ankara turunda 
     ANKARA Milliyet 

     Irak lideri Saddam Hüseyin’i devirmek için askeri operasyon hazırlıklarını sürdüren ABD’den 15 subay Ankara’ya geldi. ABD Savunma Akademisi üst düzey subaylarından oluşan heyet, Ankara’daki temasları çerçevesinde Dışişleri Bakanlığı Müsteşar Yardımcısı Büyükelçi Ali Tuygan ile görüştü. Büyükelçi Tuygan’dan brifing alan generaller, Genelkurmay Başkanlığı, Kara ve Hava Kuvvetleri, Savunma İşbirliği Bürosu ve Dışişleri Bakanlığı’nda da görüşmeler yaptı. 
     
     Savcı Yüksel’den AKP’ye suç duyurusu 
     ANKARA Milliyet 

     Ankara DGM Cumhuriyet Savcısı Nuh Mete Yüksel, AKP hakkında Yargıtay Cumhuriyet Başsavcılığı’na suç duyurusunda bulundu. Yüksel, AKP Genel Başkanı Recep Tayyip Erdoğan ile AKP Grup Başkanı Bülent Arınç hakkında yürüttüğü soruşturmalarda elde ettiği bilgi ve belgeleri, dün bir "ihbar yazısıyla" Yargıtay Cumhuriyet Başsavcılığı’na gönderdi. Yargıtay Cumhuriyet Başsavcılığı, bu bilgi ve belgeleri inceleyip yeterli görürse parti hakkında kapatma davası açabiliyor. 
     
     Ecevit Evimin önünde beklemeyin 
     ANKARA Milliyet 

     Başbakan Bülent Ecevit, Başbakanlık muhabirlerine, "Lütfen artık Oran’daki evin önünde beklemeyin, komşular rahatsız oluyor" dedi. TBMM’deki makamından Genel Kurul Salonu’na geçerken, Başbakanlık muhabirlerine, "Niye bekliyorsunuz " diye soran Ecevit, gazetecilerden, "Biz hep sizi takip ediyoruz" yanıtını aldı. Ecevit, bunun üzerine, "Burası hadi neyse de, lütfen artık Oran’daki evin önünde beklemeyin komşular rahatsız oluyor" dedi. 
     
     Demirel Seçim hayırlı olsun 
     ANKARA Milliyet 

     Dokuzuncu Cumhurbaşkanı Süleyman Demirel, seçimin millet ve memleket için hayırlı olmasını diledi. Demokrat Türkiye Partisi DTP Genel Başkanı Mehmet Ali Bayar, dün Demirel’i Kuleli Sokak’taki çalışma ofisinde ziyaret etti. Basına kapalı olarak yapılan ve yaklaşık 45 dakika süren görüşmenin ardından Süleyman Demirel, "Çok önemli karar verilmiştir. Seçime giren herkese başarı diliyorum" dedi. 
     
     Çiller, iki turlu seçimde ısrarlı 
     ANKARA Milliyet 

     3 Kasım’da yapılması planlanan erken genel seçimlere, siyasi partiler ve seçim yasalarında değişiklik yapılarak gidilmesini isteyen Doğru Yol Partisi DYP Genel Başkanı Tansu Çiller, AB Paketi’nin Meclis’ten çıkmasının ardından, siyasi sistemde köklü değişiklik yapacak yasal değişikliklerin de ele alınması üzerinde duruyor. Çiller’in bu çerçevede yeniden bir liderler turuna çıkmayı planladığı belirtildi. 
     
     Bahçeli, Erciyes’te seçim şovu yapacak 
     ÖNDER YILMAZ Ankara 

     MHP Genel Başkanı Devlet Bahçeli, Meclis’te erken seçim kararının alınmasının ardından ilk gövde gösterisini Kayseri Tekir Yaylası’ndaki 13. Erciyes Zafer Kurultayı’nda gerçekleştirecek. Ferdi Tayfur’un sahne alacağı kurultayda Bahçeli, ortaklarını da halka şik yet edecek. Tekir Yaylası’na 5000 kadar çadır kuran MHP’liler, Bahçeli’nin çok sevdiği Tayfur’la eğlenecek. Kurultayda ayrıca Grup Laçin, Ahmet Şafak gibi sanatçılar da sahne alacak. 
     
     YSK’dan Erbakan’a müjde gelmedi 
     ERSAN ATAR Ankara 

     RP’nin kapatılmasıyla 5 yıl siyasi yasaklı duruma düşen Necmettin Erbakan, erken seçimlerde milletvekili adayı olup olamayacağını öğrenebilmek için SP’li kurmayları Yüksek Seçim Kurulu’na YSK gönderdi. SP’nin hukukçu milletvekillerinden Şeref Malkoç, geçen hafta YSK’ya giderek, Başkan Tufan Algan’la görüştü. Algan’ın Malkoç’a, "Şu anda bir değerlendirmede bulunmak doğru olmaz, önümüze gelince kurul olarak bir karar alırız" yanıtını verdi. 
     



 SİYASET 




















</TEXT>
</DOC>
