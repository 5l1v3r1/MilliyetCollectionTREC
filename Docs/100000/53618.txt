<DOC>
<DOCNO> 53618 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur03.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl kış sert geçiyor... Güneydoğu böyle soğuk görmedi 
</HEADLINE>
<TEXT>

     Güneydoğu Anadolu Bölgesi'ne bu yıl kış erken geldi. 
     Genellikle ocak aylarında yaşanan kış mevsiminin bu yıl erken geldiği Diyarbakır'da, dün öğlen saatlerinde başlayan ve aralıksız olarak gece yarısına kadar yağan kar, yaklaşık 20 santimetreye ulaştı. 
     Meteroloji Bölge Müdürlüğü yetkilileri, A.A muhabirine yaptıkları açıklamada, Diyarbakır'a 45 yıl aradan sonra ilk kez kasım ayında kar yağdığını belirterek, sıcaklıkların mevsim normallerinin altında olduğunu söylediler. 
     Diyarbakır'da uzun yıllar kasım ayı en düşük sıcaklık ortalamasının 4.3 olduğunu ifade eden yetkililer, dün gece kent merkezinde en düşük sıcaklığın -4 olarak ölçüldüğünü kaydettiler. 
     Yağışlı havanın bugün bölgenin doğusuna kaydığını bildiren yetkililer, bölgenin batısından itibaren sıcaklıkta yükselme olacağını belirtiler. 
     
     Ulaşımı etkiledi 
     Yoğun kar nedeniyle Elazığ-Arıcak ve Arıcak-Palu karayolu ulaşıma kapanırken, Diyarbakır, Şırnak, Siirt, Malatya ve Elazığ'da binin üzerinde köy yolu ulaşıma kapandı. Ekipler, kapalı yolların açılması için çalışmalarını sürdürüyorlar. 
     Türk Hava Yolları'nın bugün saat 07.55'te yapılması gereken Ankara-Diyarbakır seferi, kötü hava koşulları nedeniyle rötarlı yapılacak. THY yetkilileri, Diyarbakır Havaalanı'ndaki pistte kar nedeniyle uçağın Ankara'dan rötarlı kalkacağını belirterek, ''Şu anda pisteki kar temizleme çalışmaları sürüyor. Kısa zamanda tamamlayacağız. Uçağın gelişinde 1,5 saatlik aksama olacak'' dediler. 
     






</TEXT>
</DOC>
