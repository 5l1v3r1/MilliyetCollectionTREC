<DOC>
<DOCNO> 53552 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/yazar/sazak.html </URL>
<DATE> 2001/11/22/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Afgan hattı 2015'e 
</HEADLINE>
<TEXT>

     ABD Başkanı Bush'un Ulusal Güvenlik Danışmanı Condoleezza Rice'ın Saddam Hüseyin'i dünya barışı açısından "tehdit" olarak görmeye devam ettiklerine ilişkin sözleri, Afganistan'dan sonraki hedefin Irak olacağına yönelik senaryoları güçlendiriyor. 
     Rice bu açıklamayı, Bush - Putin'in Teksas'ta geçirdiği hafta sonunun ardından NBC televizyonunda katıldığı bir programda yaptı. 
     Başkan'ın danışmanı şunu söylüyor 
     "Kitlesel imha silahları elde etmekte kararlı olan Saddam Hüseyin, kendi halkı, bölge ve bizim için tehdit oluşturmaya devam etmektedir." 
     Rice'ın sözleri Saddam'a yönelik ciddi bir "gözdağı" olmakla birlikte Beyaz Saray'ın Afganistan harekatı devam ederken "koalisyon"u bölme pahasına cepheyi Irak'a doğru genişletmesi kolay gözükmüyor. İngiltere ve Fransa'nın tereddütleri var ABD ve müttefiklere üs kolaylığı sağlayan Türkiye'nin de Körfez Savaşı'ndan kalan çekinceleri bulunuyor. Ecevit ve Genelkurmay'ın gündeminde şu sıra Irak'ın olmadığı kesin. Başkentteki diplomatik çevreler, Afganistan harekatının ikinci aşamasında Irak'ın hedef alınmasında daha çok Beyaz Saray yönetiminde İsrail lobisine yakın Paul Wolfowitz ekibinin etkisine dikkat çekiyorlar. 
     Körfez krizinde Wolfowitz Powell - Schwarzkopf'un geliştirdiği Ortadoğu planını Dick Cheney'in oluruyla Başkan Bush'a kabul ettiren kadronun en etkili ismiydi. 
     Baba Bush'tan emanet Körfez Savaşı kadrosunun, Saddam'la rövanş isteyecekleri kesin. Ancak bu o kadar kolay değil. Irak'ın hala düzenli ordusu var ve Bağdat'ı Kabil gibi haftalarca bombaladıktan sonra kara savaşı yapmadan işgal olası gözükmüyor. 
     William Safire gibi senaryo yazarlarının "Günde 2 milyon varil petrolle köşeyi dönersiniz" diye Türkiye'yi kuzeyden Irak'a sokma tuzağına da Ankara düşmez. 
     Büyükelçi Nüzhet Kandemir, bu tür savaşları sadece petrole dayalı bir çıkar olarak görmenin yanlış olacağını vurgularken CERA gibi uluslararası enerji ajanslarının raporlarına bakıldığında, örneğin Afganistan üzerinden Hint Okyanusu'na doğalgaz ve petrol taşımacılığına 2015 yılına kadar ihtiyaç duyulmayacağının görüleceğini anlattı. 
     Dolayısıyla ilk hedef petrol olamaz. Üstelik Türkmen doğalgazının Rusya ve Ukrayna üzerinden taşınması konusunda Putin ile Türkmenbaşı anlaşmış durumdalar. Bakü - Ceyhan hattı da stratejik önemini koruyor. Orta Asya'daki enerji hatları trafiği Rusya ile ABD arasında çözüme bağlanmış gözüküyor. 
     ABD Afganistan'da Usame bin Ladin'i ve El Kaide örgütü yöneticilerini ele geçirmek üzere bulunuyorsa, "terörle mücadele" temelindeki operasyonun birinci aşamasını tamamlarken, dünyaya 11 Eylül saldırısıyla ilgili kanıtları sunmak zorundadır. 
     Rice'ın sözleri, Irak'la mutlaka savaş anlamına geliyorsa, ayıkla pirincin taşını. 
     
     







'Millet' olmak 


Bomba fosladı... 


Köy - kent ile tatil köyü 


İstikrar yakalamak için yenilenmek 


Bakanlık skoru 


Cimbom'un otobüsünü kim çaldı 


Döviz kuru ne olacak 


Terörle savaşın bedeli 


Ben değilsem kim, şimdi değilse ne zaman 


Uyuşturucu Türkiye'nin en büyük sorunu 


Demokrasinin ilk yılları "ŞELLALE " 


Afgan hattı 2015'e 


Bakanların tane ile azaltılması 


Piyasa için bayram ve yılbaşı fırsatı 


Türkiye’ye rağmen Mersin kalkınır mı 


</TEXT>
</DOC>
