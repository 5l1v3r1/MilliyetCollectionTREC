<DOC>
<DOCNO> 96075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/soneko31.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Para piyasalarında bugün 
</HEADLINE>
<TEXT>

     Piyasalar bugün, Devlet Bakanı ve Başbakan Yardımcısı Devlet Bahçeli'nin yaptığı açıklamaların olumlu havasının yanında, öğleden sonra toplanan liderler zirvesinin muhtemel beklentileriyle hareket etti. 
     Güne alıcılı başlayan borsada, 9,600-9,650 direncinin kırılamadığı ancak şartlardaki belirsizliğe rağmen AB konusundaki olumlu demeçler ve partilerin erken seçim konusundaki fikir birliğinin olumlu etki yaptığı gözlendi. İkinci seansta, DSP'de gerçekleşen yeni istifaların ardından hükümetin 276'nın altına inmesi bir miktar satış getirdi, ancak son dakika alımlarıyla endeks seansı artıda kapattı. 
     Uzmanlar, piyasaların yarın da siyasi gelişmelere ve özellikle koalisyonu oluşturan partilerin genel başkanlarının, 3 Kasım 2002 tarihinde erken seçim yapılması konusunda görüş birliğine varmalarının ardından ortaya çıkacak gelişmelere odaklanacağını savunuyorlar. 
     İlk seansı 135.27 puan ve yüzde 1.44'lük artışla kapatan endeks, ikinci seansta yaklaşık 200 puanlık bir bantta dalgalandı ve son dakika alımlarıyla ilk seansa göre sadece 23.70 puanlık bir artış kaydetti. Endeks 9,555.65 puandan günü tamamlarken, hisse senetlerinin ikinci seanstaki ortalama değer artışı yüzde 0.25'te kaldı. Günlük bazdaki ortalama değer artışı ise yüzde 1.69 oldu. 
     Borsada günlük işlem hacmi 361 trilyon 509 milyar 796 milyon lira olarak kaydedildi. 
     Merkez Bankası, doların bugünkü efektif kurunu alışta 1 milyon 677 bin 583 lira, satışta ise 1 milyon 689 bin 385 lira olarak belirledi. 
     Böylece Merkez Bankası'nın dün açıkladığı kurlara göre dolar, alışta bin 601 lira, satışta ise bin 612 lira yükseldi. 
     Kapalıçarşı'da dün 1 milyon 692 bin liradan kapanan dolar, güne 1 milyon 677 bin liradan, 1 milyon 696 bin liradan kapanan Euro ise 1 milyon 687 liradan başladı. 
     Piyasa kapanışında doların satış fiyatı 1 milyon 698 bin liraya, Euro'nun satış fiyatı da 1 milyon 716 bin liraya yükseldi. 
     Böylece serbest piyasada Euro'nun Türk Lirası karşısında yılbaşından bu yana kaydettiği artış yüzde 36.30'a ulaşırken, ABD Doları'ndaki artış yüzde 16.78'de kaldı. 
     Euro'nun haftanın ilk iki gününde Türk Lirası karşısında gerçekleştirdiği artış yüzde 4.0'ü bulurken, ABD Doları'nın ilk iki gündeki değer artışı yüzde 1.68 olarak gerçekleşti. 
     İstanbul Menkul Kıymetler Borsası İMKB Tahvil ve Bono Piyasası Repo Pazarı'nda gecelik faiz, ortalama yüzde 47.97'den kapandı. 
     İMKB Tahvil ve Bono Piyasası verilerine göre, gecelik günlük faizde en düşük oran yüzde 44.50, en yüksek oran ise yüzde 48.10 olarak belirlendi. 
     Bankalararası TL interbankı'nda da gecelik faiz oranı yüzde 48.07'den gerçekleşti. 
     İstanbul Menkul Kıymetler Borsası İMKB tahvil ve bono piyasasında en çok işlem gören 5 Mart 2003 tarihli, bugün valörlü bononun basit getirisi yüzde 69.17, bileşik getirisi ise yüzde 77.41'den kapandı. 
     Bononun bileşik getirisindeki artış yüzde 0.14 oldu. 
     





</TEXT>
</DOC>
