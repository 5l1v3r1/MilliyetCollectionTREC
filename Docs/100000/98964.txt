<DOC>
<DOCNO> 98964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur23.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa komisyonu 3 Kasım'da erken seçimi kabul etti 
</HEADLINE>
<TEXT>

     TBMM Anayasa Komisyonu, DYP, MHP ve AKP'nin erken seçimlerin 3 Kasım Pazar günü yapılmasına ilişkin önergelerini oy çokluğuyla kabul etti. Komisyon'un seçim tarihine ilişkin raporu hazırlandıktan sonra yarın TBMM Genel Kurulu'nda oylanacak. Büyük olasılıkla benimsenmesi beklenen seçime ilişkin Meclis Kararı'nın kabul edilmesiyle 22'nci dönem parlamentoyu belirleyecek seçim için start verilmiş olacak. 
     Anayasa Komisyonu'nun iki saat süren toplantısının sonunda yapılan oylamada, MHP, DYP, AKP, ANAP, YTP ve SP'ye üye 22 milletvekili evet, DSP'ye üye 3 milletvekili ise ret oyu kullandı. 
     ANAP Bursa Milletvekili Turhan Tayan başkanlığında toplanan Anayasa Komisyonu'nda önergeler üzerinde yapılan görüşmelerde DYP Antalya Milletvekili Salih Çelen "Erken seçimi ertelemek vatana ihanetle eşdeğerdir" dedi. Çelen'in sözleri tepki toplarken Komisyon Başkanı Turhan Tayan milletvekillerini karşılık vermemeleri ve son toplantının uyum içinde bitmesi konusunda uyardı. SP'li Mustafa Kamalak ise Çelen'e, "Sözlerini süz de kullan" dedi. 
     DSP'li Osman Kılıç ise 3 Kasım'da seçimin AB sürecini sabote etmekle eşanlamlı olduğunu söylerken "En büyük partimizin 3 Kasım dayatması, AB yasalarının çıkmasını olanaksız hale sokmaktadır, Din duygularını, etnik kökeni takiyeyle istismar edenler her zaman olmuştur, seçim sonucunda ortaya çıkacak sakınca, risk, gerilimleri tahmin etmek zor olmasa da Türkiye'nin ödemek durumunda kalacağı faturalar belli değildir. Ancak 3 Kasım seçileri böyle bir risk her zaman taşımaktadır" dedi. Osman Kılıç, "DSP, böyle bir seçimin sonuçlarına ortak olmayacaktır. Tarihi sorumluluk ve vebal, ülkeyi bu maceraya sürükleyenlerin olacaktır" şeklinde konuştu. 
     MHP İstanbul Milletvekili Mustafa Verkaya "Seçim olursa iktidar partileri yanar" söylemi bulunduğunu belirterek, "İktidar partileri yanarmış varsın yansın, yeterki Türk Milleti yanmasın" diye konuştu. Hükümeti bozmak isteyen "siyaset terzilerinin" oyunlarını bozduklarını söyleyen Mustafa Verkaya, Türkiye'nin AB'yle olan ilişkilerinin seçimlerin gündemini belirleyeceğini kaydetti. 
     SP Milletvekili Mustafa Kamalak, erken seçimin 3 Kasım'da yapılması durumunda Türkiye'nin bütçesiz kalacağını öne sürdü. Seçim durumunda bıçak sırtında bulunan Türk ekonomisinin daha vahim hallere sürükleneceğini kaydeden Kamalak, olası bir Irak operasyonuna da Türkiye'nin fiilen hükümetsiz yakalanmış olacağını söyledi. Yurtdışındaki seçmenlerin bu seçimde de oy kullanamayacaklarını belirten Kamalak, "Yiğitlik yarışı gibi, yani nasıl ifade edeyim bilmiyorum, hani seçime gidersin, gidemezsin gibi seçim kararı alınıyor. Böyle sonuçsuz seçimler yapılırsa seçim müessesesi yıpranır" diye konuştu. Kamalak, güvenilirlik sıralamasında birinci sırada bulunan Meclis'in alt sıralarda yeraldığını kaydetti. 
     SP'li Kamalak'ın bir alt komisyon kurularak seçimlerin 10 Kasım'da yapılması önerisi kabul görmedi. 
     DYP'li Ayvaz Gökdemir ise seçimin milletvekilleri için çok keyifli bir mesele olmadığını belirtirken, "Ancak seçim anaforu görünmüştür. Gitmek var, dönmemek var, seçim kararını alıp bir hayırlısıyla helalleşelim" diye konuştu. 
     
     YSK "SÜRE BİZİM İÇİN YETERLİ" 

     Yüksek Seçim Kurulu Başkanı Tufan Algan, seçim kararının 3 Kasım tarihli olarak belirlenmesi halinde sürenin kendileri için yeterli olacağını bildirdi. 
     TBMM Anayasa Komisyonu'nda seçim önerileri ele alındı. 
     ANAP'lı Turhan Tayan'ın başkanlığında toplanan komisyonda ilk olarak DYP, MHP ve AKP'nin 3 Kasım'da seçim kararı alınmasına ilişkin önergeleri okundu. Başkan Tayan, bu sırada komisyon üyesi milletvekillerini ve basın mensuplarını tutanak cihazının etkilenmemesi ve toplantının akışının bozulmaması için cep telefonlarını kapatmaları uyarısında bulundu. 
     Söz konusu önergelerin okunmasının ardından söz alan Yüksek Seçim Kurulu Başkanı Tufan Algan, olası bir seçim öncesinde kendilerine 2 aylık bir sürenin neden yeterli olmayacağına yönelik görüşlerini anlattı. Bu sürenin seçmen kütüklerinin güncelleştirilmemesi nedeniyle kendileri tarafından benimsenmediğini vurgulayan Algan, konunun Ağustos ayına çekilmesi ile birlikte kendileri için bir sorun kalmadığını bildirdi. Algan, "Şimdi Meclis 3 Kasım olarak kabul ederse bizim için bu süre yeterlidir. Seçimi 3 Kasım'da yapmamız konusunda engel yoktur" dedi. 
     
     FLAMA VE BAYRAK YASAĞI 

     Daha sonra olası bir seçime yönelik isteklerini de sıralayan Algan, sandık kurulu başkan ve üyeleri konusunda yasal düzenlemeye ihtiyaç bulunduğunu kaydetti. Algan, ayrıca bin 500 hakim ve savcının atama kararnamesi ile yer değiştirdiğini, adli tatil nedeniyle de 700 hakim ve savcının izinli bulunduğuna dikkat çekti. Algan, seçimin başlaması ile birlikte bunların göreve çağrılmasını istedi. 
     Algan, 18 Nisan 1999 seçim yasası ile sokaklara propaganda içerikli flama, bayrak asılamadığına dikkat çekerken, bu konuda bir düzenleme yapılması mesajı vererek, bunda kamu faydası bulunduğunu kaydetti. 
     
     TÜRK "HAKİMLER TATİLLERİNDEN DÖNER" 

     Adalet Bakanı Hikmet Sami Türk ise Anayasa Komisyonu'nda yaptığı konuşmada Algan'ın atamalara ilişkin açıklamasına yanıt verdi. Türk, her Temmuz veya Haziran ayında atama kararnamesi çıkarıldığını anımsatırken, "O zaman seçim gündemde değildi" dedi. 
     Türk, Algan'ın adli tatil konusundaki görüşleri konusunda ise "Hakimler tatillerini keserek görevlerinin başına dönerler. Biz de gerekli çağrıyı yaparız" diye konuştu. Türk propaganda malzemelerine sınırlama konusunda da 1999 seçimleri öncesinde bu çeşit hüküm konduğunu anımsatırken, yasa tekliflerinin önergelerle gözden geçirilebeleceğini bildirdi. Türk, ANAP'lı Işın Çelebi'nin "Eksiklikler önergeler ile doldurulabilir mi" demesi üzerine ise "Yarım saat ara verilebilir, bunlar görüşülebilir" yanıtını verdi. 
     Komisyonda üyelerin sorularını da yanıtlandıran YSK Başkanı Algan, sandık kurulu başkan ve üyelerinin görev başına gelmesi konusunda alınabilecek önlemlere ilişkin görüşlerini de açıkladı. Algan, yasalarda 5-25 bin lira arasında olan para cezasının yükseltilebileceğini veya bir aydan 2 aya kadar bir hapis cezası getirilmesinin görevliler üzerinde caydırıcı etki yapacağını bildirdi. 
     Algan, bir soru üzerine de yeni oluşan partilerin temsilcileri için sandık kurullarında düzenleme yapılabileceğini sözlerine ekledi. Yurt dışındaki Türk vatandaşlarının oy kullanmaları konusunda ise Algan, seçimden bir ay önce 16 gümrük kapısında oy kullandırma işleminin başlayacağını kaydetti. 
     Komisyonda önerge sahipleri AKP'li Bülent Arınç, MHP'li Mehmet Nacar karar alınması yönünde görüş bildirirken, DSP'li Rahmi Sezgin, olası bir seçim kararından sonra AB yasaları için Meclis'te çoğunluk sağlanamayacağına inandığını vurguladı. ANAP'lı Işın Çelebi ise komisyonda siyasi partiler ve seçim yasalarında değişiklik yapılmasını içeren yaklaşık 20 teklifin beklediğini anımsatırken, "Bunlar ele alınmadan eski alışkanlıkla seçime gidiyoruz. Bu nedenle meşruiyet krizinin 4 Kasım'dan sonra derinleşeceği konusunda kamuoyunda endişe var" dedi. Çelebi, alt komisyon oluşturularak konunun tartışılmasını önerdi. DYP'li Ayvaz Gökdemir ise Çelebi'nin "meşruiyet krizi" açıklamasına tepki göstererek, "Türkiye'de 1946 seçiminden sonra hiçbir seçimin meşruiyeti tartışılmamıştır" dedi. 
     





</TEXT>
</DOC>
