<DOC>
<DOCNO> 95956 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/spor/spo03.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Diplomat Terim 
</HEADLINE>
<TEXT>

Galatasaray Teknik Direktörü, Hasan Şaş ve Ergün’ün sözleşme yenilemesi için devreye girecek. Fatih Terim, yönetimin isteğiyle İsviçre’deki kampta iki yıldızla görüşerek, ikna etmeye çalışacak 
     HALİL ÖZER 

     Kampta pazarlık 
     SARI - Kırmızılı kulüpte dananın kuyruğu bir hafta içinde kopacak. Yönetim, bugün başlayacak olan İsviçre kampında Hasan Şaş ve Ergün’ün sözleşmelerini uzatmayı hedefliyor. Ancak yönetimin isteği üzerine, masaya oturulmadan önce Teknik Direktör Fatih Terim iki yıldızla bir ön görüşme yapacak. Avrupa konusundaki düşüncelerini sorup, fikirlerini öğrenecek. Yönetimin yükünü hafifletip, yıldızları ikna etmeye çalışacak. 
     
     Talipler beklemede 
     GALATASARAYLI yöneticiler de, başarılı hocanın vereceği rapor doğrultusunda hemen kampa gidip, Ergün ve Hasan Şaş’la yeni sözleşme imzalama yolunu arayacaklar. İki futbolcunun durumu belirsizliğini korurken, kendilerine ciddi transfer tekliflerinin gelmeye devam ettiği bildirildi. Menajerler teklifleri değerlendirirken, yıldızlara talip olan kulüplerin de Galatasaray ile yapılacak görüşmenin sonucunu bekledikleri bildirildi. 
     
     Yönetim sıkıntıda 
     HASAN Şaş ve Ergün’ün yurt dışında oynamaya sıcak baktıkları, Fatih Terim’le yapılan görüşmede bu yöndeki kararlarını iletecekleri öğrenildi. Bu durum Hasan ve Ergün ile yapılacak pazarlıkların yönetim adına kolay geçmeyeceğinin en büyük işareti olarak gösterildi. Ayrıca Galatasaray, takımdaki dengeyi korumak için yüksek ücret vermeyi düşünmüyor. Ancak Emre ve Okan’daki bonservis şokunu yaşama korkusu da yönetimi tedirgin ediyor. 
     
Victoria’nın bileti kesildi      ERHAN TELLİ 

     FATİH Terim, İsviçre kampının 25 kişilik kadrosunu açıkladı. Erhan Namlı ve Faruk’tan kulüp bulmaları istenirken, İlhan, Sabri ve Sedat ise tekrar PAF takımına gönderildi. Başarılı hoca, Kolombiyalı Victoria’yı da gözden çıkardı. 600 bin dolara kulübü Cortuval’dan bonservisi alınan genç oyuncunun kiraya verilmesi veya satılması bekleniyor. 
     GALATASARAY’DA forvet arayışları sonuç vermezse, golcü sorununa takımdan çare bulunması planlanıyor. Terim, ilk etapta Dünya Kupası’nda attığı gollerle dikkati çeken Ümit Davala’yı bu bölgeye sürecek. İsviçre’deki kampta Ümit Davala - Ümit Karan ikilisi yan yana forma giyecek. Bu arada sakat olan Pinto’nun iki hafta takımdan ayrı kalacağı açıklandı. 
     
İsviçre seferi      Galatasaray, 12 günlük ikinci etap kampı için bu sabah İsviçre’ye gidecek. İdmana sabah kondisyon testinden geçen milliler Ümit Davala, Arif, Hasan, Ergün, Emre, Cihan da katıldı. Bülent ise akşam çalışmaya çıktı. Çift kalede çarpışan Ümit Karan ile Serkan bir süre tedavi gördü. 
     



 SPOR 

























</TEXT>
</DOC>
