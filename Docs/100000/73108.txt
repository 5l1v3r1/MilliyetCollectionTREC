<DOC>
<DOCNO> 73108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/son/soneko02.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF heyeti, çalışmalarını tamamladı 
</HEADLINE>
<TEXT>

     Türkiye masası şefi Juha Kahkonen başkanlığındaki Uluslararası Para Fonu IMF heyetinin, Türkiye'deki çalışmalarını tamamladığı öğrenildi. 
     Edinilen bilgiye göre, Niyet Mektubu'nun da yazımının bitirildiği ve IMF tarafıyla bu konuda karşılıklı mutabakata varıldığı belirtiliyor. 
     IMF heyetinin, hafta başında Türkiye'den ayrılması beklenirken, IMF heyeti ayrılmadan önce, Juha Kahkonen'in, bir basın toplantısı yapacağı da öğrenildi. 
     
     Gerçekleştirilen çalışmalar 
     Birinci Gözden Geçirme ziyareti içinde, 2004 yılına kadar sürecek olan Stand-By programı çerçevesinde, makro ekonomik politikalarla yapısal programların uygulanmasındaki ilerleme incelendi. 
     Birinci Gözden Geçirmenin ana hatları içinde yer alan Bütçe Performansı ve Reformlar ana başlığı altında, vergi reformu, kamu sektöründeki istihdam konusu ve Kamu İhale Yasası yer aldı. 
     Para Politikası başlığı altında ise Enflasyon Hedeflemesi politikası için gerekli altyapının oluşturulmasındaki ilerleme ile Türk Para ve Döviz Piyasası'nın fonksiyonel olarak geliştirilmesi, Bankacılık Sektörü Reformu başlığı altında ise özel sektör bankalarının sermaye açısından desteklenmesi, kamu bankalarının işletme yönetimi açısından yeniden yapılandırılmaları yer aldı. 
     Heyetin İstanbul'u da kapsayan incelemeleri çerçevesinde, ayrıca, iş ortamının geliştirilmesi ve kamu varlıklarının satışının özelleştirilmesindeki ilerleme de inceleme konusu oldu. 
     IMF heyeti, Dördüncü Madde Konsültasyon çalışmaları çerçevesinde gerçekleştireceği bu incelemede, Türkiye ekonomisindeki orta vadeli gelişmeler, büyüme, ticaret politikası, istihdam piyasası, Avrupa Birliği'ne giriş müzakereleri süreci, şeffaflık konusundaki gelişmeler, etkin kamu yönetimi, bütçe yönetimi, rüşvetle mücadele, istatistiki verilerin geliştirilmesi gibi konuları da ele aldı. 
     
     Heyet gelişmelerden memnun 
     IMF heyetinin, ekonomi programındaki gelişmelerden genel olarak memnun olduğu öğrenildi. 
     Gerek kamudaki istihdam fazlası, gerekse reel sektörün sorunları konusunda, IMF heyetinin daha dikkatli olunmasını istediği belirtilirken, ayrıca programda gelir azaltıcı ve harcama azaltıcı hiç bir düzenlemeye gidilmemesini istediği de belirtiliyor. 
     IMF'nin, kamu sektöründe, GSMH'nin yüzde 6.5'u oranında faiz dışı fazlayı olumsuz etkileyebilecek hiç bir düzenlemede bulunulmamasını istediği de öğrenildi. 
     IMF'nin, kamuda, aynı işlevi gören genel müdürlüklerin bazılarının birleştirilmesini de önerdiği ifade ediliyor. 
     






</TEXT>
</DOC>
