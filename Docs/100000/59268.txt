<DOC>
<DOCNO> 59268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/son/sondun09.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere Müslümanları hükümeti radikal gruplar için uyardı 
</HEADLINE>
<TEXT>

     İngiltere'deki Müslüman toplumun ileri gelenleri, hükümeti uyararak camilerde daha sıkı kontrol uygulanmasını istediler ve ''buralar kontrol dışı kaldıkça, terör yaratmak isteyen radikal grupların amaçları için kullanabilecekleri nitelikte militan avladıkları yerler haline geldiğini'' belirttiler. 
     The Times gazetesine konuyla ilgili görüşlerini açıklayan Müslüman toplum liderlerinden İslam Koleji Rektörü Dr. Zeki Bedevi, İçişleri Bakanlığı'nı uyarırken, Pakistan gibi ülkelerden gelen, İngilizce bile konuşamayan imamlara öncelikli vizeler verilmesini eleştirdi. Bu uygulamaya hemen son verilmesini isteyen Bedevi, ''zira bu kişiler radikal grupların camilerini ele geçirmelerini engelleyemiyor'' dedi. 
     Bedevi'nin bu suçlaması İçişleri Bakanlığı Vize Dairesi tarafından yalanlanırken, yetkililer bazı imamların ülkeye öncelikli vizeler ve oturma izinleriyle girdiklerini reddetti. 
     Ayakkabısındaki patlayıcıyla bir uçağı bombalamaya hazırlanırken yakalanan John Reid'in Müslümanlığı seçtikten sonra ilk gittiği cami olan Güney Londra'daki bir Cami'nin imamı olan Abdülhak Bekir de, yüzlerce Richard Reid örneği gördüğünü ve tanıdığını bildirdi. 
     Polise, camilerinde Richard Reid gibi gençleri avlayıp teröre yönlendiren radikallerle ilgili yüzlerce kez uyarı yaptıklarını, ancak bu uyarılarının kulak arkası edildiğini belirten Bekir, Ebu Kata'da, Abdullah El Faysal ve Ebu Hamza gibi El Kaide'ye yakınlığıyla bilinen radikaller adına çalışan ajanların camilerde cirit attıklarını doğruladı. 
     Bu ajanların 11 Eylül'den bu yana daha büyük bir çabayla terör ağına yeni militanlar kazandırma çabasına düştüklerini belirten Abdülhak Bekir, bunun için de camiler, üniversiteler ve derneklerin hedef seçildiğini öne sürdü. 
     Bekir, militan avının kontrol dışına çıktığını da belirterek, polisin yeni yeni yapılan uyarı ve ihbarları değerlendirmeye başladığını bildirdi. 
     Dr. Zeki Bedevi ile Abdülhak Bekri, camilerde din eğitimi adı altında yanlış dini doktrinler aşılandığını da vurguladılar. 
     Kimsenin ne öğretildiğini kontrol etmediği 300'e yakın okulun İngiltere'de faaliyet gösterdiğini belirten Bedevi, bu okulların da kapatılması çağrısında bulundu. 
     






</TEXT>
</DOC>
