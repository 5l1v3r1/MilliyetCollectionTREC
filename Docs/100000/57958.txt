<DOC>
<DOCNO> 57958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sonspo08.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de şok....Ceyhun da sakatlandı... 
</HEADLINE>
<TEXT>

     Diyarbakırspor maçı hazırlıklarını sürdüren Fenerbahçe'nin bu sabahki çalışmasında Ceyhun Eriş sakatlandı. 
     İdmanın çift kale maç bölümünde Andersson ile girdiği ikili mücadelede sağ ayak kaval kemiğine darbe alan Ceyhun, çalışmayı yarıda bıraktı. İlk müdahalesi saha içinde yapan Ceyhun, daha sonra görevlilerin kucağında tesislere götürüldü. 
     Kulüp doktoru İsmail Başöz, kaval kemiğine ciddi bir darbe alan Ceyhun'un durumunun daha sonra netlik kazanacağını açıkladı. 
     
     Kar altında idman... 
     Fenerbahçe, Birinci Süper Lig'in ilk yarıdaki son haftasında 21 Aralık Cuma günü deplasmanda yapacağı maçın hazırlıklarını sürdürdü. 
     Teknik direktör Mustafa Denizli yönetiminde, Samandıra Tesisleri'nde gerçekleştirilen idman, zaman zaman kar yağışı altında yapıldı. Saha zeminin karla kaplı olduğu antrenmanda sarı-lacivertli futbolcular serbest çalışmanın ardından, eltopu, koşu ve yarım sahada çift kale maç yaptılar. 
     Gribal enfeksiyon nedeniyle son çalışmalarda yer alamayan Serhat'ın da katıldığı antrenmana, sakatlıkları bulunan Revivo, Mert Meriç, Deniz Uygar ve Ali Akdeniz katılmazken, Ogün ve Rapaiç ise koşu yaptı. 
     Fenerbahçe, yarın sabah basına kapalı yapacağı idmanın ardından akşam saatlerinde Diyarbakır'a gidecek. 
     






</TEXT>
</DOC>
