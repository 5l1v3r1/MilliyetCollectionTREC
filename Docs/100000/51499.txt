<DOC>
<DOCNO> 51499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur13.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş hakkında da gensoru önergesi verildi... 
</HEADLINE>
<TEXT>

     SP Grup Başkanvekili Veysel Candan, Türkiye ekonomisinin bir çıkmaza sürüklendiğini savunarak, ''Derviş, ekonomide ameliyat başladı diyerek kötü bir cerrah rolü oynamaktadır. Oysa hasta ölmüştür'' dedi. 
     Candan, TBMM'de düzenlediği basın toplantısında, Başbakan Bülent Ecevit'in dün yapılan DSP Grup Toplantısı'nda, ''Muhalefetin gensoru vererek İçtüzüğü ihlal ettiğini, devletin işleyişini durdurduğunu'' söylediğini bildirdi. Bülent Ecevit'in bu sözlerinin gerçekleri yansıtmadığını ifade eden Candan, muhalefetin görevini yerine getirdiğini, asıl görevini yerine getirmeyenin de TBMM Başkanı Ömer İzgi olduğunu öne sürdü. Veysel Candan, YÖK Araştırma Komisyonu Raporu'nun 1.5 yıldır TBMM Genel Kurulu gündemine gelmediğini, Anayasa ve İçtüzük ihlali yapıldığını iddia etti. 
     Başbakan Bülent Ecevit'in eskiden ''sayıları ve şehirleri, şimdi ise içtüzüğün neler emrettiğini'' karıştırdığını iddia eden Candan, ''Ecevit, muhalefet gensoru vermesin istiyor, muhalefet konuşmasın istiyor, iktidarın alternatifi yok diyor. Adeta diktatörlüğe hevesleniyor'' dedi. 
     Türkiye büyük bir krizden geçerken Hükümet'in birşey yapmadığını kaydeden Candan, şöyle konuştu 
     ''Kemal Derviş Ekonomide ameliyat başladı diyerek kötü bir cerrah rolü oynamaktadır. Oysa hasta ölmüştür. Türkiye ekonomisi büyük bir çıkmazın içine sürüklenmektedir. Hükümet içinde ekonomiden anlayan kimse de yok. Dünya Bankası'nın memuru olmak ayrı şeydir, Türkiye ekonomisini anlamak, onu yönetmek ayrı şeydir. Bizim hükümetimiz kapıkulu askeri gibi IMF'nin her dediğini yapmaktadır.'' -KIBRIS KONUSU- Veysel Candan, Dışişleri Bakanı İsmail Cem'in ''Türkiye'nin Kıbrıs konusunda bedeli olacak bir karar alabileceğine'' ilişkin sözlerini anımsatarak, şöyle konuştu 
     ''TBMM'de yapılacak gizli bir oturumla Hükümet'in görüşü netleştirilmelidir. Hükümet açık ve net konuşmalıdır. Türkiye'nin ödeyeceği bedelin karşılığı AB ise ondan vazgeçeriz, ancak Kıbrıs'tan vazgeçmemiz sözkonusu olamaz.'' -''ŞARBON, SENARYONUN BİR PARÇASI''- Türkiye'nin Afganistan'a asker gönderme konusunda aceleci davranmaması gerektiğini bildiren Candan, ABD'nin bu ülkeye yaptığı askeri müdahaleyi derhal durdurmasını istedi. 
     Candan, son zamanlarda değişik ülkelerde ortaya çıkan ''mektupla şarbon vakalarına'' da değinerek, ''Bu şarbon olayı da senaryonun bir parçasıdır. Irak'a karşı harekat düzenlemek için altyapı hazırlanıyor'' dedi. 
     -GENSORU ÖNERGESİ- SP Grup Başkanvekili Candan, gensoru önergesiyle ilgili bilgi verirken, Kemal Derviş'in 2002 yılı bütçesini IMF ve Dünya Bankası yetkilileri ile hazırladığını iddia ederek, bu bütçenin hiçbir umut vermediğini savundu. 
     Önergenin genel gerekçesinde de şu görüşlere yer verildi 
     ''Kış aylarına girdiğimiz bu günlerde Türkiye halkı büyük ekonomik sıkıntılar içinde perişandır. Toplumun tüm kesimleri feryat etmektedir. Derviş'i başta alkışlayanlar bile artık ümitlerini kesmişlerdir. 
     Bu durumdan hükümet üyelerinin tamamı sorumludur. Ancak Derviş, Türk Milleti'ne çok pahalıya malolmuştur, açtığı yaraların onarılması için yıllar gerekecektir. Bu nedenler ve önergenin müzakeresi sırasında ayrıntılı bir şekilde ortaya konulacak diğer gerekçelerle Derviş'in bakanlık koltuğundan uzaklaştırılması, ülkemiz çıkarları açısından bir zorunluluk haline gelmiştir.'' 
     






</TEXT>
</DOC>
