<DOC>
<DOCNO> 96975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/son/sondun09.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'den Denktaş'a mesaj "KKTC, barış ve istikrarın simgesi" 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin güvencesi altındaki Kıbrıs Türkü'nün, güven içinde ileri yürüdüğünü belirterek, ''Bölgesinde barış ve istikrarın simgesi durumuna gelen KKTC çatısı altında Kıbrıs Türk halkı huzura ve gönence kavuşmuştur'' dedi. 
     Sezer, 20 Temmuz Barış ve Özgürlük Bayramı'nın 28. yıldönümü dolayısıyla Cumhurbaşkanlığı Genel Sekreteri Kemal Nehrozoğlu aracılığıyla KKTC Cumhurbaşkanı Rauf Denktaş'a gönderdiği kutlama mesajında, Kıbrıs Türk halkının bayramını kutladı. 
     ''Bu mutlu günün, yıllarca çektiği acılara ve zorluklara sabırla yılmadan karşı koymasını bilen Kıbrıs Türkü'nün özgürlük ve bağımsızlığını koruma ve bu değerlere sahip çıkma yönündeki kararlılığını gösterdiğini'' belirten Cumhurbaşkanı Sezer, mesajında şunları kaydetti 
     ''Kıbrıs Türkü'nün eşit statüsünün ve egemen varlığının kabulü, Adada hakça ve kalıcı bir uzlaşıya varılmasını olanaklı kılacaktır. Bu bağlamda, Kıbrıs Türk halkının güvenliğinin ve egemenliğinin güvence altına alınması, Türkiye ve KKTC'nin anlaşmalardan doğan hakları ve stratejik çıkarları ile Ada üzerindeki Türk-Yunan dengesinin korunması esastır. Türkiye bugüne kadar olduğu gibi bundan sonra da haklı savaşımında Kıbrıs Türkü'nün yanında olacaktır.'' Mesajında, Türkiye ve Kıbrıs Türk halkının her zaman barıştan yana olduğuna dikkat çeken Sezer, Cumhurbaşkanı Denktaş'ın girişimiyle başlatılan doğrudan görüşmelerin Adada hakça ve kalıcı bir çözüme varılması çabalarına yardımcı olacağına inandığını belirtti. 
     Cumhurbaşkanı Sezer, ulusal dava uğrunda canlarını veren şehitleri rahmet ve minnetle, gazileri de şükran ve saygıyla andığını dile getirerek, Cumhurbaşkanı Denktaş'ın şahsında, Kıbrıs Türk halkına esenlik ve mutluluklar diledi. 
     





</TEXT>
</DOC>
