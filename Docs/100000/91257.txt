<DOC>
<DOCNO> 91257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sonspo14.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Senegalli Diouf, başarılarının sırrını açıkladı 
</HEADLINE>
<TEXT>

     17. Dünya Kupası çeyrek finalinde yarın A Milli Takım ile karşılaşacak olan Senegal'de, forvet oyuncusu El Hadji Diouf, dikkat çekici başarılarının temelinde, aile değerlerine bağlılık, takım içindeki birlik ve çok çalışmanın olduğunu söyledi. 
     Türkiye maçını otelde eşleri ve aileleriyle birlikte heyecanla bekleyen Senegal Milli Takımı'nın kampında hava ve ortamın oldukça sakin olması dikkati çekti. 
     Diouf, gazetecilere yaptığı açıklamada, ''Burada hepimiz biraradayız, ailelerimizle birlikte yaşıyoruz ve bence bu çok önemli'' dedi. 
     Diouf, şöyle konuştu 
     ''Ailenizin size burada yakın olması çok önemli. Özellikle onları, oynadığınız maçlarda tribünlerde görmek ve onları aldığınız sonuçlarla tatmin etmek mutluluk verici. Başarımızın ilk ve başlıca temeli de çok çalışmak. Birlikte olmak, birbirimizi görmek, birlikte çalışmak ve maçları birlikte kazanmak istiyoruz.'' Fransa'nın RC Lens takımından İngiltere'nin FC Liverpool takımına transfer olan Diouf, teknik direktör Bruno Metsu'nun, yarın Türkiye karşısında gol yollarında en etkili silahı olacak. 
     Afrika'da ''yılın futbolcusu'' seçilen 21 yaşındaki yıldız oyuncu, ''yırtıcı'' forvet özelliği ve attığı goller nedeniyle ülkesinde ''seri katil'' lakabıyla bilinirken, saha dışında da oldukça centilmen tavırlarıyla dikkati çekiyor. 
     





</TEXT>
</DOC>
