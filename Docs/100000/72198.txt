<DOC>
<DOCNO> 72198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo19.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Oktay "3 takımın şampiyonluk şansları eşit" 
</HEADLINE>
<TEXT>

     Fenerbahçe'de Antalyaspor karşısında galibiyet golünü kaydeden Oktay Derelioğlu, ''Galibiyette benim de payım olduğu için çok mutluyum'' dedi. 
     Oktay, Samandıra Tesisleri'nde düzenlediği basın toplantısında formda olduğu bir zamanda uzun süreli bir sakatlık geçirdiğini hatırlatarak, ''Bu sakatlıktan sonra eski formuma tekrar kavuşmam çok zordu. Ancak çok da inatla çalışmak gerekiyordu. Antalyaspor maçında forma giydiğim ve gol attığım için çok mutluyum'' diye konuştu. 
     Takım olarak şu anda çok formda olduklarını ve şampiyon olacaklarına inandığını belirten Oktay, kazandıkları maçlarda golü kimin attığının çok fazla önemli olmadığını kaydetti. 
     Fenerbahçe taraftarının kendisine büyük destek verdiğini ifade eden Oktay, ''Onlara en iyisini vermeye çalışıyorum. Bu da bende baskı yaratıyor. Taraftarımıza daha iyi şeyler yaşatmak istiyorum. 
     Fenerbahçe'de forma giymekten memnunum. Karşı taraf da memnunsa futbolu Fenerbahçe'de bırakmak isterim'' şeklinde konuştu. 
     
     "Avantajımız seyircimiz" 
     Şampiyonluk için üç takımın da şanslarının eşit olduğunu anlatan Oktay, ''İç saha, dış saha önemli değil. Maç günü formda olmak önemli. 
     Ancak bizim en büyük avantajımız, kendi sahamızdaki seyircimiz'' dedi. 
     Oktay, 4 forvetle oynamalarının Lorant'ın sistemi olduğuna dikkat çekerek, konuşmasına şöyle devam etti 
     ''Mustafa Denizli döneminde 4 forvet oynamıyordu. Ancak kazandığımıza göre sorun yoktur. Sahaya kimin çıktığı önemli değil, gol pozisyonları bulduğumuz zaman değerlendiremiyoruz ve geriden de yeterince pas alamıyoruz. Ama bunların zamanla aşılacağını düşünüyorum. Bu sezon az oynadığım için az gol attım. Bir sonraki maçta en iyisini vermeye çalışacağım.'' Tecrübeli futbolcu, Avrupa'ya gidişinin bir hata olduğunu, bundan sonra Fenerbahçe'den daha büyük bir takımdan teklif alması halinde yeniden yurt dışını düşünebileceğini sözlerine ekledi. 
     






</TEXT>
</DOC>
