<DOC>
<DOCNO> 77471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/spor/aspo.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İLK HEDİYE NOUMA 
</HEADLINE>
<TEXT>

Galatasaray’ın yeni yönetimi, eski Beşiktaşlı futbolcu ile gizlice temasa geçti ve olumlu yanıt aldı. Marsilya’ya 1 milyon 750 bin dolar, Fransız oyuncuya maç başı para verilecek 
     Transfer doğrulandı 
     ÖZHAN Canaydın ve yönetimi, ilk bombayı eski Beşiktaşlı Pascal Nouma ile patlatmak üzere bütün hazırlıklarını tamamladı. Şampiyonluk yarışının sürmesi nedeniyle sır gibi saklanan transferle ilgili çalışmalarını da gizlilik içinde yürüten Cim - Bom, Nouma’dan da olumlu yanıt aldı. Sarı - Kırmızılı yöneticilerin, Fransız oyuncunun "Evet" demesi üzerine temasa geçtikleri kulübü Marsilya da "Anlaşmaya hazırız" mesajını yolladı. Cim - Bom yönetimi, Nouma konusunda girişimleri doğruladı. 
     
     Lucescu onayladı 
     SARI - Kırmızılı ekip, kesin anlaşma sağlanması halinde, Nouma’ya transfer ücreti ödenmeyecek, maç başı para verecek. Marsilya’ya bonservis karşılığında 1 milyon 750 bin dolar yaklaşık 2.5 trilyon lira ödeme yapılacak. Yönetimin, şampiyonluk ilan edilmesinden sonra bu transfere noktayı koymayı düşündüğü, Teknik Direktör Lucescu’nun da onay verdiği öğrenildi. Rumen hoca dün gazetemizde yer alan, yeni sezon planlarında da, yırtıcı ve hava toplarına hakim bir santrfor istediğini söylemişti. 
     
     11 maç oynadı 
     BEŞİKTAŞ’TAN, Fransa Ligi’nden Marsilya’ya transfer olan Nouma, parlak bir sezon geçiremedi. Bu sezon başından beri 11 maçta forma giyen Fransız oyuncu, 8 maçta ilk on birde başladı, üç karşılaşmada sonradan oyuna dahil oldu. 656 dakika sahada kalan Nouma, sadece bir gol attı ve iki sarı kart gördü. Nouma, 26 Ocak’taki Troyes - Marsilya maçından bu yana kadroya giremiyor. Marsilya’nın para sıkıntısı çektiği, bu nedenle en pahalı oyuncu olan Nouma ile sorun yaşadığı ileri sürülüyor. 
     
Türkiye’de 16 gol      NOUMA, 2000 - 2001 sezonunda Beşiktaş formasıyla, 18 gol kaydetti. Fransız oyuncu, 34 maçlık lig maratonunda 24 kez oynarken, rakip filelere 16 gol bıraktı. Eski Siyah - Beyazlı futbolcu, Antalyaspor sınavında attığı üç golle dikkat çekti. Ancak Nouma, Beşiktaş’ın Avrupa kupalarındaki maçlarında aynı başarıyı gösteremedi. 
     ŞAMPİYONLAR Ligi ön elemelerinde dört maçta da forma giyen Nouma, Levski Sofya’ya atılan tek golün sahibi oldu. Şampiyonlar Ligi’nde, Beşiktaş’ın Barcelona’yı 3 - 0 yendiği maçta bir gol atan Fransız oyuncu, Leeds United sınavında gördüğü kırmızı kart nedeniyle dört maç ceza aldı ve kalan üç maçta forma giyemedi. 
     



 SPOR 
























</TEXT>
</DOC>
