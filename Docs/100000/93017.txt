<DOC>
<DOCNO> 93017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/son/sonspo26.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar'da Ahmet Taşçı yenilince meydan karıştı.. 
</HEADLINE>
<TEXT>

     641. Tarihi Kırkpınar Yağlı 
     Güreşleri'nde, Ahmet Taşçı'nın, Savaş Yıldırım'a yenilmesi üzerine başpehlivanlık güreşlerinde finale, Yıldırım ile Hasan Tuna kaldı. 
     Sarayiçi Er Meydanı'nda başgüreşleri yarı finallerinde favorilerden Ahmet Taşçı, Savaş Yıldırım ile, Kenan Şimşek de Hasan Tuna ile eşleşti. Yapılan müsabakalarda pehlivanlardan Tuna ve Şimşek'e pasif güreştikleri için ihtar verildi. Daha sonra yapılan karşılaşmalarda Hasan Tuna galip gelerek finale kaldı. 
     Yarı final müsabakalarında pehlivanların yenişememesi üzerine, puanlamaya gidildi. Puanlamada Savaş Yıldırım, Ahmet Taşçı'dan bir puan alarak, finale yükselen ilk güreşçi oldu. Yıldırım, galibiyetin ardından bir süre çimlerde yattı. Yıldırım, daha sonra tribünler çevresinde koşarak galibiyet sevincini seyircilerle paylaştı. 
     Bu sırada yenilgiyi kabul etmeyen Taşçı ve pehlivan arkadaşları, kule önüne gelerek hakemlere itiraz etti. Hakemlerin videodan güreş müsabakasını izledikten sonra yaptıkları değerlendirme sonucu Savaş Yıldırım galip ilan edildi. 
     Sahanın karışması üzerine, güvenlik güçleri, güreşmeyen pehlivanları sahadan çıkarırken, basın mensupları da sahadan uzaklaştırıldı. 
     





</TEXT>
</DOC>
