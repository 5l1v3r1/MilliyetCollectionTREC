<DOC>
<DOCNO> 69913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/28/guncel/gun06.html </URL>
<DATE> 2002/02/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Hemşireleri şehit yapmamaya kararlı 
</HEADLINE>
<TEXT>

1999’da Siirt’te düşen askeri helikopterde ölen 2 hemşire, Sağlık Bakanlığı itiraz ettiği için şehit kabul edilmiyor... 
     SALİHA ÇOLAK Ankara 

     Siirt’te helikopter kazasında üç askerle birlikte yaşamını yitiren iki hemşire, Genelkurmay Başkanlığı’nın, "oluruna" rağmen Sağlık Bakanlığı’nca "şehit" kabul edilmedi. 15 Eylül 1999’da meydana gelen kazada Canan Akkuş ve Tülay Çelik adlı hemşirelerin ölümünün ardından, aileler Sağlık Bakanlığı’na başvurarak kızlarının, "Nakdi Tazminat ve Aylık Bağlanması Hakkındaki Yasa ve Yönetmelik" kapsamına alınmasını istedi. Sağlık Bakanlığı ise helikopterin teknik nedenlerle düşmesini gerekçe gösterip bu isteği reddetti. 
     
     Tutanakta bile şehit yazıyor 
     Olay tutanağında, hemşire Akkuş’un verilen tüm görevleri başarıyla yerine getirdiği, bölge halkına yönelik psikolojik harekat çalışmalarında aktif görev aldığı, bu nedenle görev şehidi olduğu ve Nakdi Tazminat ve Aylık Bağlanması Hakkındaki Kanun kapsamına dahil edilmesinin uygun olacağı bildirildi. Valilik ve İl Sağlık Müdürlüğü de hemşirelere sahip çıktı. Bir sağlık ocağına "Şehit Hemşire Canan Akkuş" adı verildi. Ancak tüm bunlar Sağlık Bakanlığı üzerinde etkili olmadı. Bakanlık yardım sandığından 7 milyar liralık bir yardım yapıp konuyu kapatmak istedi. Canan Akkuş’un babası Şemsettin Akkuş da Çelik’in ailesiyle birlikte Sağlık Bakanlığı’na dava açtı. 
     
Bakanlık yedi milyarı faiziyle geri istedi      Dava sürerken Sağlık Bakanlığı’ndan ilginç bir teklif geldi. Bakanlık, hemşire Akkuş’u yasa kapsamına alabileceğini ancak daha önce yardım sandığından ödenen 7 milyar liranın faiziyle birlikte bakanlığa geri ödenmesini istedi. Tartışma yargıda sürerken baba Akkuş, TBMM Dilekçe Komisyonu’na başvurup, bu tür durumlarla karşılaşan sağlık personelinin de şehit kabul edilerek yasal haklarından yararlandırılmasını istedi. Ancak Meclis, "yapılacak bir şey olmadığını" söyledi. 
     



 GÜNCEL 




















</TEXT>
</DOC>
