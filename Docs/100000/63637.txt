<DOC>
<DOCNO> 63637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sontur03.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Opel Türkiye Genel Müdürü "Tünelin sonundaki ışığı gördük" 
</HEADLINE>
<TEXT>

     Opel Türkiye Genel Müdürü Erhard L. 
     Spranger, ''2002 çok daha iyi bir yıl olacak, çünkü tünelin sonunda bir ışık görmeye başladık'' dedi. 
     Opel Türkiye ile ilgili gelişmeleri anlatmak amacıyla Hilton Oteli'nde sohbet toplantısı düzenleyen Spranger, bir yıl önce 2001 için atılım yılı olacağı yönünde yorumlar yapıldığını hatırlatarak, ''Gerçek sıçramayı yapacağımız bir yıl olacaktı, ancak bu sıçramanın yönü yukarı doğru değil, aşağı doğru oldu'' diye konuştu. 
     2001'i ''çok kötü bir yıl'' olarak niteleyen Spranger, otomotiv 
     sanayinin son yıllarda gördüğü en korkunç krizin oldukça iyi bir şekilde atlatıldığını kaydetti. Opel Türkiye'nin 2002'ye hiçbir şekilde zarar görmemiş bir bayi ağıyla girdiğini, bunun da iyi bir unsur olduğunu vurgulayan Spranger, zorluklara rağmen, bayi ağından kopmalar olmadığını, ayrıca çok sayıda yeni bayi ve plazanın da açılmak üzere olduğunu kaydetti. Spranger, Ankara'da açılmak üzere olan plazaya 16 milyon mark yatırım yapıldığını da hatırlattı. Geçen yıl düzenlediği basın toplantısında kendisine ''Kalıyor musunuz, yoksa bavulu toplayıp gidiyor musunuz '' diye sorulduğunu belirten Spranger, '' Hayır, buradayız demiştik. Hala buradayız ve vaadimizi tuttuk. Şu anda müşteri tercihleri arasında en üstteki 3 şirket arasındayız'' dedi. 2001 yılında, öngörülen pazarın ancak yarısının gerçekleştiğini, kendisinin de tahminlerinde yanıldığını anlatan Erhard L. Spranger, şunları söyledi ''Demek ki Türkiye'de 2 yıl yaşamak Türkiye'yi anlamak için yeterli değilmiş. Ancak, sonuçta bu yıl olmasa, öbür yıl mutlaka araç satışlarında patlama olacak. Pazar 350-400 bin, belki ondan fazlasına ulaşacak.'' Türkiye'de yollarda 4.5 milyon araç bulunduğunu, bunların her yıl yüzde 5'inin bile yenilenmesi durumunda 200-250 bin adetlik pazar oluşacağını dile getiren Spranger, kendilerinin kötü pazar koşullarında pazar payından fedakarlık ederek, zararı asgari seviyede tutmaya çalıştıklarını anlattı. Spranger, artık pazarda rekabet dengelerinin yerine oturduğunu ve pazar paylarını yeni modellerle daha yukarı çekme imkanına sahip olacaklarını da kaydetti. Üretime son verilen İzmir Torbalı'daki montaj tesisinin modern bir depo haline getirildiğini belirten Spranger, son teknolojinin kullanıldığı tesislerin Nisan-Mayıs aylarında açılmasının planlandığını bildirdi. Spranger, ayrıca, 2002 yılının çok daha iyi bir yıl olacağını kaydederek, ''Çünkü tünelin sonunda bir ışık görmeye başladık'' diye konuştu. 
     






</TEXT>
</DOC>
