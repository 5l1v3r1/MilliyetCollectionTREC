<DOC>
<DOCNO> 85599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/spor/spo03.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan vazgeçmiyor 
</HEADLINE>
<TEXT>

Fransız Metz Kulübü’nün Mondragon’un bonservisini Beşiktaş’a vermesiyle şoka giren Sarı-Kırmızılılar, Paris’te Kolombiyalı kaleci ile bir araya geldi. Galatasaray’da kalma sözü aldı 
     HALİL ÖZER 

     BEŞİKTAŞ’IN Mondragon’un bonservisini almasından sonra şoka giren Sarı - Kırmızılılar, dün akşam Paris’te Mondragon ile buluştu. Galatasaraylı yöneticiler, görüşme sonrası Kolombiyalı kalecinin "Beşiktaş’a gitmeyeceğim. Galatasaray’da kalmak istiyorum" dediğini iddia ettiler. Futbol Şube Sorumluları’ndan Burak Elmas, "Biz bu işin bittiğini sanmıyoruz. Beşiktaş’ın elinde herhangi bir kağıt var mı Durum kesinleşmeden yeni kaleci peşine düşmeyeceğiz" diye konuştu. 
     SARI - Kırmızılılar, dünkü gelişmeler sonrası her ihtimale karşılık Parma’da oynayan eski kalecileri Taffarel, Brezilya Milli Takımı’nın kalecisi Dida ve Paris Saint Germain’in file bekçisi Letizzi ile temasa geçtiler. Öte yandan Galatasaray, Metz’in bonservisi Beşiktaş’a vermesine uzun süre inanamadı. Ali Dürüst ile birlikte Fransa’ya uçan Başkan Özhan Canaydın, haberi duyunca şok oldu. İstanbul’dan durumu telefonla öğrenen Fatih Terim ise sessiz kalmayı tercih etti. 
     
Hep geç kaldı      Mondragon’un transferinde hep geç kalan, Beşiktaş’ı iki adım geriden takip eden Galatasaray, son ana kadar yine uyanamadı. 
     Kolombiyalı kalecinin, Fransa’daki mahkemesine güvenen, transferi de alınacak karara bağlayan yönetim, Metz’in oyununa da geldi. Metz ile önceki gece konuşan Başkan Özhan Canaydın dün sabah Ali Dürüst ile gizlice Fransa’ya uçtu. Başkan, transfer görüşmelerine prensip olarak asla katılmayacağını daha önce açıklamasına rağmen, Mondragon’un transferini prestij meselesi yaptı. 
     Ancak Canaydın’ın, Metz Kulübü yerine, Paris’teki mahkemeye gitmesini kimse anlayamadı. Oysa bu transferin mahkeme ile hiçbir ilişkisi yoktu. Ayrıca Metz, Beşiktaş ile işi bitireceğini bile bile bugüne randevu vererek, adeta "fake" attı ve Galatasaraylı yöneticileri şaşkına çevirdi. Fatih Terim’in son çare olarak Milan kulübünü devreye sokması da işe yaramadı. 
     
"Karanölık günler peşini bırakmadı      GALATASARAYLI Ümit Karan sıkıntılı günlerden bir türlü kendini kurtaramadı. Kız kardeşinin ameliyatının ardından, babasının amansız bir hastalığa yakalanmasıyla sarsılan yıldız futbolcu, şimdi de en yakın arkadaşı Levent Mutlu’yu trafik kazasında kaybetti. İki hafta önce de fıtık ameliyatı olan Ümit’in moralinin çok bozuk olduğu açıklandı. n CÜNEYT KARAKAYA 
     
Ortega iddiası      GALATASARAY Futbol Şube Sorumlusu Özer Saraçoğlu, Fenerbahçe’nin anlaştığı Arjantinli Ortega ile ilgili olarak çarpıcı açıklamalar yaptı. Saraçoğlu, Ortega’nın, Galatasaray’a gelmek istediğini, ancak bu transferi kabul etmediklerini vurguladı. Arjantinli futbolcunun, Cansun döneminde 6 ay kapılarını çaldığını da iddia eden Saraçoğlu, "Milanlı Serginho da hep bize gelmek istedi" dedi. 
     
Galatasaray’da kongre kararı      GALATASARAY Yönetim Kurulu, bütçede yeni revizyonlar gerçekleştirebilmek için Olağanüstü Genel Kurul’a gitme kararı aldı. 29 Haziran Cumartesi günü Galatasaray Lisesi Tevfik Fikret Salonu’nda gerçekleştirilecek Genel Kurul Toplantısı, çoğunluk sağlanamazsa 6 Temmuz Cumartesi günü yapılacak. Üyelerin kurula katılabilmek için 2002 yılı aidatlarını en geç 30 Mayıs Perşembe gününe kadar yatırmaları gerekiyor. 
     



 SPOR 






























</TEXT>
</DOC>
