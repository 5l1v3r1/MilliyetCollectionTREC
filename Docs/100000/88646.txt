<DOC>
<DOCNO> 88646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/yaksoy.html </URL>
<DATE> 2002/06/08/ </DATE>
<TIME>  </TIME>
<AUTHOR> FEVZİ AKSOY  </AUTHOR>
<HEADLINE>
Heyecanlarda denge 
</HEADLINE>
<TEXT>

     Başarı sporunda, heyecanların kontrolü için, çeşitli eğitim metodları geliştirilmiştir. 
     Modern mücadele sporlarında, sporcunun sinir sisteminin her türlü dış etkenlere karşı eğitilmesi gereği vardır. 
     Eğer sinir sistemi ve adele sistemi, sportif teknikle parallelik göstermiyorsa, bu takdirde panik sendromları ortaya çıkmaktadır. Bu da sporcunun ve takım halinde sporcuların, davranışlarını etkilemekte ve ortaya istenmeyen olaylar çıkmaktadır. 
     Dengeli bir spor yapısına sahip olmak, daha açık bir deyişle, psikolojik eğitimden geçmek, bilhassa futbol gibi kişi kişiye mücadeleyi gerektiren sporlarda başarı için ön şarttır. Böyle olmadığı takdirde, gergin sinir sistemi, sporcuyu tatsız, anlamsız ataklara götürmekte, sarı veya kırmızı kart görmesine yol açmaktadır. 
     Dünya Kupası karşılaşmalarında, birkaçı hariç, takımların teknik gücü birbirlerine çok yakın görünmektedir ve terazide eşit şartlara sahip ekiplerin kazanma şartı, sinir sistemi dengeli olan tarafa kaymaktadır. 
     Almanya - İrlanda maçı buna bir misaldir. Son dakikalarda, Alman Milli Takımı’nın paniğe kapılması, manasız bir gol yemelerine yol açmıştır. Görülüyor ki, önümüzdeki maçlarda da, sinir sistemenin dengeliliği üstün olan takım, daima kazançlı çıkacaktır. 
     



 SPOR 





































</TEXT>
</DOC>
