<DOC>
<DOCNO> 81127 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/ekonomi/aeko.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal, harika işler yapıyorsun, devam et’ 
</HEADLINE>
<TEXT>

Dünya Bankası Başkanı ve IMF Başkan Yardımcısı, Yılın Bakanı seçilen Derviş’e ilk adıyla seslenerek, Kemal harika işler yapıyorsun, ilkelerinden ödün vermedin, devam et’ dediler 
     İSMAİL ŞAHİN 

     İngiltere’nin önde gelen finans dergilerinden The Banker’ın, 2001 Yılının Ekonomi Bakanı seçtiği Kemal Derviş’in ödül töreni sürprizlere sahne oldu. 
     Derviş, kürsüye çıktığında, Dünya Bankası Başkanı James Wolfensohn, IMF Başkan Yardımcısı Anne Krueger ve IMF eski Başkan Yardımcısı Stanley Fischer’la telekonferans bağlıntısı kuruldu. 
     Her üç isim de Derviş’e "Kemal" diyerek seslendi. Wolfensohn, "Muhteşem bir bakan olduğunu biliyorum. Çok zorlu duruma girmiştin ama Türk halkını peşinden götürebildin. Türk halkı da zorlu bir dönemde çok şeyleri kabul etti. Bizim için en önemli olan şeylerden biri de ilkelerini de beraberinde götürüp bir siyasetçi olarak uygulaman" dedi. 
     Krueger de dostluklarının uzun yıllardır sürdüğünü belirttiği Derviş’i "Muhteşem bir ekonomist, büyük saygı duyduğum bir isim" diye tanımladı. Krueger, Derviş’e "Kemal harika işler yapıyorsun, bu işleri sürdür" diye seslendi. Fischer ise "Kemal, bu ödülü dünyada senden fazla hak eden bir isim düşünemiyorum. Türkiye son 15 ayda çok büyük adımlar attı. Bu adımlar pekçok şüpheciyi şaşırttı" dedi. 
     Derviş ise Türk toplumunun yaşadığı krizi yeniden yapılanma için fırsat olarak değerlendirdiğini belirterek, muhalefetin de desteğiyle 21 raformun Meclis’ten geçtiğini vurguladı ve şöyle dedi "Güvenin yeniden gelmesinde toplum dayanışmasının, Meclis’in ve ekonomi yönetiminin çok büyük payı var. Ancak mali sistemdeki yangının bitmesi en büyük acıyı çeken dar gelirliler için henüz somut bir iyileşme getirmedi. İnşaallah önümüzdeki aylarda bu iyileşmeyi göreceğiz. Türkiye düşük enflasyonla sürdürülebilir büyüme yoluna girecek. Bu toplumda, özellikle gençlerde bu bilgi ve bilinç var." 
     İş dünyasının önde gelene isimlerinin katıldığı ödül töreninde konuşan The Banker dergisi editörü Stephen Timewell ise açılış konuşmasında Türkiye ile Arjantin’i karşılaştırdı. 
     
     Ders kitaplarına girecek’ 
     Timewell, Türkiye’nin borçlarının Arjantin’den kötü durumda olduğunu, bunun reformları engellemediğini belirterek, şöyle dedi "Arjantin altı ekonomi bakanı değiştirdi, sonuç elde edemedi. Derviş altı bakanının yapamadığını 15 ayda tek başına yaptı. Derviş’in başarısı siyasi arenayı harmanlaması ve hükümetle birlikte reformları yapmasında saklı. Yaptıkları ders kitaplarına girecek." 
     
Ödül gecesinden notlar...      Oya da ben de kura üzülüyoruz’ 
     Ödül töreninden önce basın mensuplarından uzaklaşmak için Balo Salonu’na giren Bakan Derviş’i gören davetliler de salona girdi. Ancak, tören henüz başlamadığı için yetkililer, Derviş dahil herkesi salondan çıkarttı. Törenden önce işadamları ile Bakan Derviş arasında renkli diyaloglar geçti. 
     Derviş, Türkiye İhracatçılar Meclisi Başkanı Oğuz Satıcı’ya, "Beni her gördüğünde kuru şikayet ediyorsun, bıkmadın mı " dedi. Satıcı ise "Kur bizi perişan etti. Sürekli sanayi odalarını geziyorsunuz, gelin bir de ihracatçıların halini görün. Kur halimizi harap etti. Ne olacak bizim bu halimiz " diye sordu. Derviş ise Satıcı’ya, "Piyasada döviz çok, yapacak bir şeyimiz yok. Bu saatten sonra da kur rejimini değiştiremeyiz" dedi. 
     Derviş, danışmanı Oya Ünlü’nün kur 1 milyon 600 bin lira olduğu sırada kendisine sürekli kızdığını ve kurun aşağı inmesi için bir şeyler yapmasını istediğini de anlatarak, şöyle konuştu "Kurun 1 milyon 390 bin liraya indiği zaman ben ihracatçıyı düşündüm ve üzüldüm. O zaman Oya hanım sevindi. Kurun 1 milyon 350 bin liralara gelmesinden sonra hem ben hem de Oya hanım üzülüyor. Umarım kur gerçek değerini bulur." 
     
     Faiz daha düşük olmalı’ 
     Tören öncesinde işadamlarıyla yaptığı sohbette faiz konusuna da değinen Derviş, şunları söyledi "Faizin daha düşük olmasını istiyorum. Ancak bu benim isteğimle olmuyor. Eğer ben istiyorum diye bu yapılırsa Merkez Bankası’na müdahale etmiş oluruz. Paramız zaten darbe üzerine darbe yedi. Faizsiz de bu paranın değeri olmaz. Bu saatten sonra faizi değil, Türk Lirası’nı nasıl adam akıllı hale getireceğimizi düşünmemiz gerekiyor. Çünkü gelecekte euro’ya geçişte zorluk çekmememiz lazım." Derviş, ayrıca enflasyonun belinin kırıldığını ve son aylarda iç piyasada da canlanmanın başladığını belirtti. 
     
     Tek başına siyaset çok zor’ 
     Bakan Derviş’le işadamları arasındaki konuşmalarda siyaset de gündeme geldi. "Ben zamanında Adnan Menderes’e de danışmanlık yaptım. Bence siz sayesete tek başınıza girmelisiniz" diyen Selahattin Beyazıt’a Bakan Derviş’in yanıtı "Bu çok zor" oldu. 
     
     Eskiden üçüncü yolcuydum’ 
     Devlet Bakanı Kemal Derviş, kapitalist düzenin gelir dağılımında sorun yaratabildiğini, ancak bunu düzeltmenin yolunun sermaye piyasasını ortadan kaldırmak değil, devletin eğitim, sağlık, vergi politikası gibi araçları kullanması olduğunu söyledi. 
     Derviş, "Türkiye’de de bu yolda ilerliyoruz. Sermaye piyasasına gerçekten ihtiyacımız var" dedi. İMKB’de düzenlenen "Sermaye Piyasasının Geliştirilmesinde Vergi Politikalarının Rolü" panelinde konuşan Derviş, eskiden "üçüncü yola" inandığını belirterek şöyle dedi 
     
     Yugoslavya modeli 
     "Doğu Avrupa’da 20 - 25 yıl önce şöyle bir 3. yol gelişmişti Mal ve hizmetlerin nereye gideceği, kaça satılacağını piyasa belirlesin, ama sermaye piyasası olmasın, üretim araçlarında kamu mülkiyeti korunsun. 25 yaşlarındayken 3. yol modeline çok sıcak bakıyordum. Bu model Yugoslavya’da, Polonya’da denendi, fakat olmadı.’’ Derviş, kaynakların dağılımında sermaye piyasası olmaması durumunda, gidişatı belirleyen esas yatırım kararlarında piyasanın işlemediğini kaydederek, şöyle devam etti "Maalesef piyasa ekonomisi, sermaye piyasası olmadan işleyemiyor. Ve bu gerçeği artık bütün dünya kabul etmiş durumda." 
     Panelde söz alan Sermaye Piyasası Kurumu Başkanı Doğan Cansızlar da sermaye piyasasının geliştirilmesi için teşvikler getirilmesi gerektiğini söyledi. Cansızlar, halen yüzde 30 olan Kurumlar Vergisi oranının halka açık şirketlerde yüzde 10’lar seviyesine indirilmesinin halka açılmayı özendireceğini söyledi. 
     Eczacıbaşı Holding Başkanı Bülent Eczacıbaşı tasarruf sahiplerinin alışkanlıklarını değiştirip, sermaye piyasasına yönlendirmeleri için, A Tipi fonlarda vergi muafiyetinın uzatılması, emeklilik fonlarının vergi avantajının daha net ve büyük olması, sigorta fonlarının sermaye piyasalarına daha çok yatırım yapması için vergi avantajı sağlanmasını istedi. 
     
     Aşırı borçtan kurtuluyoruz’ 
     Bakan Derviş, İMKB’deki panelde yaptığı konuşmada, büyüme ve sermaye piyasalarının sağlıklı gelişmesini önleyen aşırı borç yükünden kurtulma yoluna girildiğini belirtti. 
     Bakan Kemal Derviş, "90’ların başında milli gelirin borca oranı yüzde 25’ken, 2001’in üçüncü çeyreğinde yüzde 94 ile doruğa ulaştı. Şu anda yüzde 85’e yaklaştı. Borçta sağlıklı iniş başladı. Bundan sonra borç milli gelir oranını düşürmemiz gerekir." 
     AB’de standart milli gelir borç oranın yüzde 60 olduğunu kaydeden Derviş, "Üç, dört yıl içinde yüzde 60’a ulaşmamız, büyümemiz açısından zorunlu" dedi. Derviş, "Devleti ne kadar etkin küçültürsek vergi yükünü de azaltabiliriz" diye konuştu. 
     



 EKONOMİ 















</TEXT>
</DOC>
