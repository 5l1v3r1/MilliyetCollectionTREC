<DOC>
<DOCNO> 67699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur27.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergeugen "Tüm üyelik görüşmesi için tarih veremem" 
</HEADLINE>
<TEXT>

     AB'nin Genişlemeden Sorumlusu Üyesi Günter Verheugen, Türkiye ile tam üyelik müzakerelerinin ne zaman başlayacağı konusunda tarih veremeyeceğini belirterek, ''Tarih, Türkiye'nin hazırlıklarına ve taahhütlerini yerine getirmesine göre belirlenecek'' dedi. 
     Verheugen, TBMM Dışişleri Komisyonu Başkanı Kamran İnan ve üyelerle 1 saat süren bir görüşme yaptı. 
     Görüşmede, ''tam üyelik müzakere takvimi'' ile insan hakları konusu tartışıldı. Komisyon Başkanı İnan'ın, ''Türk halkı, müzakerelerin ne zaman başlayacağı konusunda sizden bir tarih bekliyor. Bunun gecikmesi toplumu AB üyelik isteğinden uzaklaştırıyor'' sözlerine, ''Müzakere için tarih veremem. 
     Bu, Türkiye'ye bağlıdır'' diyen Verheugen, şunları söyledi 
     ''Türkiye, ilk kez diğer aday ülkeler gibi kabul edilmeye başlandı. Müzakere için tarih vermem yanlış olur. Bu tamamen Türkiye'nin hazırlığına ve taahhütlerini yerine getirmesine bağlıdır. 
     Ne zaman o noktaya gelirse, kriterleri yerine getirirse, biz de müzakerelerin başlatılmasını öneririz. Bize göre Türkiye, diğer aday ülkelerden farklı değil. Onlarla aynı statüye sahiptir.'' Görüşmede Kıbrıs konusu da ele alındı. Kıbrıs Rum Kesimi'nin AB'ye üye olmasının hatalı olacağını belirten İnan, bu durumun Kıbrıs'ta çözümsüzlüğü güçlendireceğini ifade etti. İnan, ''Bu konuda izlenecek başka yollar var Ya Güney Kıbrıs'tan önce Türkiye'yi alın ya da Güney Kıbrıs'ın üyeliğini askıya alın. Aksi halde, şimdi Yunanistan'ın veto hakkına bir de Güney Kıbrıs'ın veto hakkı eklenir. 
     Çözüm zorlaşır'' dedi. 
     Verheugen, İnan'ın sözleri üzerine, Güney Kıbrıs'ın üyeliği konusunda tavırlarının açık ve net olduğunu, bunun değişmesinin mümkün olmadığını kaydetti. 
     
     İnsan hakları 
     Verheugen'in, insan hakları konusunu gündeme getirmesi üzerine söz alan Komisyon Başkanı İnan, ''Strasbourg ile Brüksel arasında koordinasyon eksikliği'' olduğunu belirterek, Türkiye'nin insan hakları konusundaki eksikliklerini gidermek için çalıştığını ve bu alanda süratle mesafe alındığını kaydetti. 
     ''Bizim de eksikliklerimiz var ama insan hakları alanında hiçbir ülke ideal değil' diyen İnan, İşkence ve Kötü Muameleyi Önleme Komitesi'nin son yıllarda Türkiye hakkındaki raporlarının olumlu olduğuna işaret ederek, Verheugen'e, ''Eleştirileriniz için bunlara bakın'' dedi. 
     Türkiye'nin 1 yıldan beri ekonomik krizden çıkmaya çalıştığını anlatan İnan, AB ile Türkiye arasında, ''Türkiye aleyhine gelişen'' ticari ilişkileri gündeme getirerek, ''AB üyesi ülkelerin Türkiye'ye sattığı mal, yılda yüzde 20-30 artarken, bizimki yüzde 3-4 artıyor. Bu yükü, bir gün AB üyesi olacağız diye çekiyoruz. Eğer umut olmazsa, bu yüke katlanmamız zor olur'' dedi. 
     






</TEXT>
</DOC>
