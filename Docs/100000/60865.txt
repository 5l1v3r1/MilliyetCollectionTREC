<DOC>
<DOCNO> 60865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/soneko06.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin "devalüsasyon"a doğru gidiyor 
</HEADLINE>
<TEXT>

     Arjantin'in yasama organı Kongre'nin alt organı Temsilciler Meclisi, devalüasyon ve Devlet Başkanı Eduardo Duhalde'ye ekonomiyi düzeltmesi için geniş yetkiler tanıyan acil ekonomi planını dün gece geç saatlerde onayladı. 
     Temsilciler Meclisi acil ekonomik planı önce genel hatlarıyla oy çokluğuyla onayladı, daha sonra planı madde madde incelemeye alıp, Devlet Başkanı Duhalde'nin Peronist partisinin çoğunluğu oluşturduğu Senato'ya sunmak üzere hazırladı. Acil ekonomi planının Senato tarafından onaylanmasına kesin gözüyle bakılıyor. 
     Planda, Devlet Başkanı Duhalde'ye peso-dolar paritesinde birebir denkliği gevşetmesi, bankacılık sistemini reformdan geçirmesi, fiyatların kontrolü, yerli sanayii ve istihdamı koruyucu özel yetkiler tanınıyor. 
     Ekonomi politikasında büyük değişim getirecek planla, Arjantin sabit döviz kuru ve kontrolsüz serbest pazar ekonomisi uygulamalarını terkedecek. 
     Planda, yeni peso-dolar kuru belirtilmese de, hükümet yetkililerine göre, mali ve şirketlerin işlemlerinde 1 dolar 1.40 peso sabit kuru uygulanacak. Sıradan Arjantinli vatandaşlar ise dövizi muhtemelen bu kurdan daha yükseğine serbest piyasadan temin etmek zorunda kalacak. 
     Planın belki de en tartışmalı kısmı Arjantin'deki banka hesaplarında kısmi dondurmanın uzatılması, çünkü, vatandaşların döviz cinsinden tasarruf mevduatları geçici rezerv yedeği olarak kullanılacak. 
     Temsilciler Meclisi'nin dün gece boyunca süren görüşmelerinde, Arjantin'in kamu finansmanının zor durumu gözler önüne serildi ve 2001 yılı bütçe açığının, Uluslararası Para Fonu IMF ile geçen yıl belirlenen düzeyinin yaklaşık iki katına, 11 milyar dolara çıkacağı anlaşıldı. 
     Arjantin hükümeti Kabine Şefi Jorge Capitanich'in yerel bir radyoya verdiği bilgiye göre, durgunluk içindeki ekonomide vergi gelirlerinin azalması, bütçe açığında bu şok rakama neden oldu. Bazı ekonomistlere göre, bu miktardaki bütçe açığıyla, IMF'den yardım alınması gerekecek. 
     Ekonomik, mali ve kambiyo politikalarında ülke çapında acil durum ilan edilip, sürdürülebilir ekonomik büyümenin şartları yaratılacak ve Arjantin'in 141 milyar dolarlık borçlarının yeniden müzakeresine girişilecek. 
     Acil ekonomik planla, devalüasyonun acısı ekonominin bütün sektörlerine yayılıp paylaştırılacak. Devlet Başkanı Duhalde, borçlu Arjantinli aileleri korumak için 100 bin dolara kadar olan kredi borçlarının eski kur, yani dolar-peso denkliği üzerinden pesoya çevrilmesini istiyor. Duhalde, ayrıca, ailelerin elektrik, su ve gaz faturalarını ödeyebilmesi için de halen dolar cinsinden olan bu borçların da peso-dolar denkliği kurundan pesoya çevrilmesinden yana. 
     Planda, işçi, personel çıkarmaların 180 gün süreyle dondurulması ve bu sürede eleman çıkartan şirketlere iki katı tazminat cezası verilmesi öngörülüyor. 
     Devalüasyonla dolar cinsinden kredileri pesoya çevrilince dolar bazında büyük kayba uğrayacak bankaların zararları döviz cinsinden Hazine bono ve tahvilleriyle karşılanacak, petrol ihracatına vergi konulacak. 
     






</TEXT>
</DOC>
