<DOC>
<DOCNO> 63627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sonspo15.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Gaziantep'e gitti 
</HEADLINE>
<TEXT>

     Trabzonspor, yarın deplasmanda Gaziantepspor ile yapacağı lig maçının hazırlıklarını tamamlayarak, Gaziantep'e gitti. Bir grup taraftar, havaalanında futbolculara çiçek verdi. 
     Bordo-mavili kafileyi, moral vermek amacıyla Trabzon Valisi Adil Yazar uğurlarken, Belediye Başkanı Asım Aykan da takımla birlikte Gaziantep'e gitti. 
     Vali Yazar, Kulüp başkanı Özkan Sümer'e, ''Yüksek moralle gidiniz ve maçı alınız'' dedi. 
     Yazar, Trabzonspor ile birlikte Gaziantep'e gitmek istediğini, ancak yoğun programı nedeniyle bu kente gidemediğini belirterek, ''Trabzonspor'un bu karşılaşma ile birlikte yeniden yükselişe geçeceğini umuyorum. Çıkan olaylar artık geride kalmıştır. Artık önümüze bakmalıyız. Taraftarlar da bundan sonra daha dikkatli olacaklardır'' diye konuştu. 
     
     Sümer "Hasar giderme maçı" 
     Trabzonspor Kulübü Başkanı Özkan Sümer de Gaziantepspor maçı öncesi kendilerine verilen destekten dolayı mutluluk duyduklarını belirterek, ''Biz bu karşılaşmaya hasar giderme maçı olarak bakıyoruz. 
     İhtiyaçlarımız ve hedeflerimiz ortada. Maç öncesi, iyi bir dayanışma örneği verildi. Bunu da bir moral desteği olarak görüyoruz. Herkese çok teşekkür ediyorum'' dedi. 
     Asbaşkan Ömer Gürsoy ise Beşiktaş maçında çıkan olaylar nedeniyle Trabzonspor'a saha kapama cezası gibi bir cezanın verileceğini düşünmediklerini söyledi. 
     Gürsoy, Trabzonspor'un sahasının 3-5 maç kapatılacağını veya kulübe büyük cezalar gelmesini beklemediklerini de ifade ederek, ''Bu olaylar sonucunda gelebilecek en büyük cezanın seyircisiz maç olacağını düşünüyoruz'' diye konuştu. 
     Maçta çıkan olaylardan rakip takım futbolcularının etkilenmediğini de savunan Gürsoy, ''Bu olaylardan etkilenen yine bizim taraftarımız oldu. Kendimize zarar verdik. Beşiktaş'a da daha önce verilen 1 maç seyircisiz oynama cezası da gözönünde bulundurulmalı' dedi. 
     






</TEXT>
</DOC>
