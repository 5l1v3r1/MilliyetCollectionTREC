<DOC>
<DOCNO> 90780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo05.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Bulgar basını "Türkiye, Brezilya ile rövanşa hazır" 
</HEADLINE>
<TEXT>

     A Milli Futbol Takımı'nın, 17. Dünya Kupası'nın 2. turunda ev sahibi Japonya'yı 1-0 yenerek çeyrek finale yükselmesi, Bulgaristan'da da büyük yankı buldu. 
     Bulgar gazeteleri, bugünkü sayılarında Türkiye'nin çeyrek finale çıkmasına geniş yer verirken, ''Komşumuz tarihsel bir zafer elde etti'' başlığında birleşti. 
     Ülkenin en yüksek trajlı gazetelerinden ''Trud'', Türk milli takımının tarihinde ilk kez çeyrek finale yükselerek büyük bir başarı elde ettiğini belirterek, ''Türkler, Japonya'da güneşi batırdı'' yorumunu yaptı. Gazete, tarihsel başarının Türkiye'de insanları sokaklara döktüğünü ve kutlamaların sabaha dek sürdüğünü duyurdu. 
     ''24 Saat'' gazetesinde yer alan bir yorumda da Türk Milli Takımı'nın, Japonya'nın futbol samuraylarını haklı bir biçimde yendiği ifade edilerek, ''Sırada Senegal var. Komşumuz, Senegal'i de geçerek Brezilya ile rövanş yapmak istiyor. Çünkü grup maçında Türkiye, Rivaldo'nun muhteşem tiyatro yeteneği ve hakemin yarattığı bir haksız penaltıyla Brezilya'ya 2-1 yenilmişti. Bu adaletsizliğin düzeltimesi gerekiyor'' denildi. 
     ''Novinar'' gazetesi de maçla ilgili yorumunda, Ümit Davala'nın golünün Japonya'yı devirdiğini yazdı. 
     Yorumda, şu görüşlere yer verildi 
     ''Türkiye, tarihinde ilk kez Dünya Kupası'nda böylesine görkemli bir başarıya imza attı. Dünyanın en iyi 8 takımı arasına giren komşular, yarı finali Brezilya ile oynamak istiyor. Türk Milli Takımı, disiplinli oyunuyla Senegal'i kolaylıkla geçebilir.'' Bu arada Türk Milli Takımı'nın çeyrek finale çıkması Bulgaristan'da yaşayan Türkler arasında da büyük sevince neden oldu. Japonya karşılaşmasının ardından, Türkler'in yoğunlukta yaşadığı bölgelerde kutlamalar yapıldı. 
     





</TEXT>
</DOC>
