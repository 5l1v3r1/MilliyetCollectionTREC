<DOC>
<DOCNO> 74252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/ekonomi/eko03.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlanma için yeşil ışık 
</HEADLINE>
<TEXT>

Merkez Bankası yönetimi dövizden çözülen paranın tüketim ve yatırıma yöneleceği ve enflasyonist etki yapmayacağı görüşünde. Bu nedenle döviz satışıyla piyasaya çıkan paraya müdahale edilmesi düşünülmüyor 
     HARUN GÜREK ANKARA 

     Temel görevini enflasyonu düşürmek’ olarak açıklayan Merkez Bankası MB , ekonomideki canlanmaya dolaylı’ destek verecek. MB Başkanı Süreyya Serdengeçti, İzmit Ticaret Odası’nda yaptığı konuşmada, "MB nominal çapa olarak para tabanını kullanmasına karşın, enflasyon iyi gittiği sürece çapadan sapma olabilir" dedi. Buna göre MB, kendisine ne kadar döviz getirilirse getirilsin gereken nakdi verecek ve piyasada oluşacak TL fazlalığını çekmeyecek. 
     
     Çözülen para yatırıma 
     IMF’ye verilen taahhüt, parasal tabanın 2002’de yüzde 40 artmasını öngörüyor. Dövizde çözülme parasal tabanın yüzde 40’ın üzerinde artması sonucunu doğuracak. MB, dövizde çözülme sonucu piyasaya çıkacak parayı çekmemek için söz konusu taahhütte yer alan sınırı değiştirerek, para tabanını artıracak. 
     Vatandaşın elindeki dövizi satması ya da döviz tevdiat hesaplarının çözülmesi sonucu piyasaya çıkacak paranın tüketim ve yatırıma gideceğini dile getiren MB yetkilileri, bu gelişmenin hem büyümeye geçişi hızlandıracağını hem de enflasyonist etki yapmayacağını düşündüklerini kaydetti. 
     
     B planı yok çünkü... 
     Parasını dövizde tutan işadamı, yatırımcı ve tasarruf sahibinin TL’ye geçmesinin, ekonomideki zor dönemin kısa sürede atlatılmasına yardımcı olacağını da kaydeden yetkililer, enflasyonla mücadelede B planının bulunmadığını da belirtti. Yetkililer, "B planı demek enflasyonla mücadeleyi bırakmaktır. Dolayısıyla böyle bir plan yok" diyerek görüşlerini dile getirdi. 
     
Derviş Kalkınma planı yapılmalı      Devlet Bakanı Kemal Derviş, serbest ticarete hizmet edecek yeni sürdürülebilir kalkınma modelleri için planlama yaklaşımlarına ihtiyaç olduğunu söyledi. Meksika’nın Monterrey kentindeki Birleşmiş Milletler’in BM Uluslararası Kalkınma Finansmanı konferansında yaptığı konuşmada, kalkınma planlarının önemine değinen Derviş, konuyla ilgili önerilerini şöyle sıraladı 
     "Hükümetler, günlük piyasa fonksiyonlarının dışında kalarak, mikro düzeyde rehberlik yapmalı. Öncelik, ulusal düzeyde daha etkin bir yönetim olmalı. Gelişmekte olan ülkeler için açık ticari piyasalara yönelik olarak özel politikalar oluşturulmalı." 
     



 EKONOMİ 
















</TEXT>
</DOC>
