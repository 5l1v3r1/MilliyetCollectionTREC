<DOC>
<DOCNO> 68462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sondun22.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Komisyonu "E-mail güvenliğini alın yada biz alırız" 
</HEADLINE>
<TEXT>

     Avrupa Birliği AB Komisyonu sözcüleri, günlük olağan basın toplantısında bir açıklama yaparak, Türkiye'deki AB Temsilciliği'nin ''fiziki ve iletişim güvenliğinin sağlamasını istediklerini'' söylediler. 
     AB Komisyonu Sözcüsü Jonathan Faull, hiçbir soru olmadan yaptığı açıklamaya, ''Türkiye'deki görevlilerimizin çevresinde olup bitenleri yorumlamak istiyorum'' diyerek başladı. 
     AB Temsilcisi Karen Fogg'un elektronik posta mesajlarının ele geçirilmesini eleştiren sözcü, AB Komisyonu'nun genişlemeden sorumlu üyesi Günter Verheugen'in bu sabah, Türkiye'nin AB Daimi Temsilcisi Büyükelçi Nihat Akyol ile biraraya geldiğini bildirdi. 
     ''Bu, Türk yetkililere iletilen 4 sözlü not ile Komisyon ve AB Dönem Başkanlığı'nın Ankara nezdindeki daha önceki girişimlerinin devamıdır'' diyen Faull, Verheugen'in bu konuyu Dışişleri Bakanı İsmail Cem ile de görüştüğünü, ''gereğinde, AB Komisyonu Başkanı Romano Prodi'nin Başbakan Bülent Ecevit ile konuşacağını'' söyledi. 
     ''Türkiye'den, bu ülkedeki personelimizin fiziki güvenliğini sağlamasını istiyoruz. Görevlilerimizin haberleşme güvenliğinin sağlanmasını istiyoruz'' diyen sözcü, ''Gerektiği takdirde, delegasyonumuzun ve Türkiye'de çalışan personelimizin güvenliğini bizzat sağlamak için her türlü önlemi alacağız'' diye konuştu. 
     Verheugen'in sözcüsü Jean-Christophe Flori de, bir ekleme yaparak, ''Türk makamlarından sadece delegasyonumuzun güvenliğinin sağlanmasını istemekle kalmıyoruz, korsan yollarla ele geçirilen elektronik posta mesajlarının yayımlanmasını adli yollardan önlemesini de istiyoruz'' dedi. 
     Flori, Türkiye'ye, Viyana Sözleşmesi'nin, diplomatik temsilciliklerin haberleşmesini koruma altına aldığının belirtildiğini söyledi. 
     AB Komisyonu sözcüleri, Fogg'un mesajlarının içeriği hakkında bir yorum yapmayı reddediyorlar, ancak bu mesajlarının içeriğinin kamuoyuna yansıtılmasının sürmesinden duydukları ''büyük rahatsızlığı ve endişeyi'' saklamıyorlar. 
     Türkiye'nin AB Daimi Temsilcisi Büyükelçi Nihat Akyol, AB Komisyonu'nun bu açıklamasından sonra basına ayrıntılı bilgi vermedi. 
     Verheugen ile bu sabah görüştüğünü doğrulayan Akyol, ''Söylediklerini Ankara'ya intikal ettirdim. Bu aşamada yapacak başka bir açıklama yok'' dedi. 
     AB Komisyonu kulislerinde, bu sabahki görüşmede Türk Büyükelçi'nin Verheugen'e, ''Karen Fogg'un bir an önce geri çekilmesinin yararlı olacağı mesajı verdiği'' iddia ediliyor. 
     Büyükelçi Akyol, kendisine iletilen bu iddiaları doğrulamak veya yalanlamak istemeyerek, ''Verheugen'in söylediklerini Ankara'ya intikal ettirdiğini, yapacak başka bir açıklama olmadığını'' tekrarlamakla yetindi. 
     Diplomatik kaynaklar, bu konuda değerlendirmelerin ve Ankara'nın tavrının ne olacağına ilişkin açıklamaların başkentten gelebileceğini ifade ediyorlar. 
     






</TEXT>
</DOC>
