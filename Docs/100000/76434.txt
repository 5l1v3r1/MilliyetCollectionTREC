<DOC>
<DOCNO> 76434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sonspo07.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa futbolunun "devleri" mali krizle boğuşuyor.. 
</HEADLINE>
<TEXT>

     Avrupa'nın en büyük kulüpleri, mali sıkıntı nedeniyle zor günler geçiriyor. 
     Belçika'nın Het Laatse Nieuws Gazetesi'nde yer alan bir haberde, tüm Avrupa ülkelerinde futbol kulüplerinin mali sorunlar yaşadığı belirtildi. 
     İngiltere İkinci, Üçüncü ve Dördüncü Liglerinin yayın hakkını elinde bulunduran ITV Televizyonu'nun, kulüplere 165 milyon dolarlık ödemeyi yapamadığı ve bu yüzden 30 kulübün kapanma tehlikesiyle karşı karşıya olduğunu yazan gazete, Premier Lig'deki kulüplerin de ödemelerini düşürmek için çareler aradığını savundu. Gazete ayrıca İngiltere'de sendika üyesi 3 bin 500 futbolcudan 3 bininin gelecek sezon işsiz kalabileceğini savundu. 
     İspanya Birinci ve İkinci Lig kulüplerinin toplam 450 milyon dolar borcunun bulunduğu belirten gazete, FC Barcelona'nın 160, Real Madrid'in ise 280 milyon dolar borçlu olduğunu, Real Madrid'in bu yüzden çalışma sahasını dahi Madrid Büyükşehir Belediyesi'ne satmak zorunda kaldığını yazdı. 
     Gazeteye göre Almanya'da ise Bundesliga'da yer alan kulüplerin bütçelerine yüzde 25 oranında katkısı bulunan Leo Kirch adlı medya grubu, yaklaşık 6.3 milyar dolarlık borcu nedeniyle iflasın eşiğinde bulunuyor. 
     İtalya'nın büyük kulüplerinin de ünlü futbolcularını satmak zorunda kaldıklarına değinilen haberde, çok zengin olan SS Lazio Kulübü Başkanı Cragnotti'nin bu sezon 43 milyon dolar kaybının olduğunu, Nedved, Salas ve Veron gibi oyuncuların ayrılmasından sonra Nesta ve Crespo'nun da satılmasının beklediği bildirildi. Bu arada AC Fiorentina Kulübü'nün de 140 milyon dolarlık açığı nedeniyle iflas etmesi bekleniyor. 
     Fransa'da Birinci Lig kulüplerinin geçen yıl toplam 50 milyon dolar kaybı, Hollanda'da ise geçen sezon toplam 36 kulübün 26 milyon dolar zarar ettiği belirtildi. Hollanda Milli Takımı'nda dahi, Dünya Kupası'ndan elendikten sonra büyük maddi sıkıntı yaşandığı vurgulandı. 
     Bu arada gazeteye açıklamada bulunan RSC Anderlecht Kulübü Menajeri Michel Verschuerer, uluslararası futbol pazarının yakın gelecekte tamamıyla çökmesinin kendisini şaşırtmayacağını söyledi. 
     Futbolcuların yıllardır çok yüksek miktarda para kazandığını ve kulüplerin gelirlerinin yüzde 80'ini futbolculara ayırdığını belirten Verschuerer, şöyle devam etti 
     ''Birçok kulüp televizyon yayın haklarıyla büyük avantajlar sağlayacaklarını sanmışlardı. Ancak görüyoruz ki bu tamamıyla yanlış. 
     Bana göre kulüpler, gelirlerinin en fazla yüzde 50'sini futbolculara ayırmalı. Bu uygulamayı yaparsak 3 yıl içinde yeniden sağlıklı bir yönetime dönebiliriz. Yalnız futbolcuların maaşlarının aşağı çekilmesi yeterli değil. Kulüplerin geniş futbolcu kadrolarını da azaltılması gerekir.'' 
     






</TEXT>
</DOC>
