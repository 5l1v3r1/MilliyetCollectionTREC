<DOC>
<DOCNO> 77704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/spor/spo04.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’a teselli 
</HEADLINE>
<TEXT>

Ligde ve ekonomisinde zor günler yaşayan Karadeniz ekibi, Aurelio ile Sommers’e gelen tekliflerle moral kazandı. Aurelio’ya İspanyol ve İtalyan kulüpleri talip oldu 
     BORDO - Mavili ekibin bu sezon transfer ettiği Aurelio’ya, İspanya’dan Deportivo ve Valencia, İtalya’dan da Parma’nın talip olduğu ortaya çıktı. Belçikalı Sommers için de Brugges’ün teklif getirdiği öğrenildi. Başkan Yardımcısı Ahmet Ağaoğlu, "Aurelio için ödediğimiz paranın üç - dört katını öneriyorlar. Biz satmak istediğimiz anda, Aurelio’dan büyük para kazanırız. Ama satmaya niyetimiz yok" diye konuştu. Ağaoğlu’nun bu sözlerine karşın, ekonomik sıkıntı çeken Trabzon’un sezon sonunda fikrini değiştirebileceği bildirildi. 
     ALMAN menajer ve kulüplerinin de yakın takibe aldıkları belirtilen Brezilyalı oyuncu, "Sözleşmem sürüyor. Ancak yönetim, gitmemden yana tavır koyarsa da, İtalya veya İspanya’da oynamak isterim" dedi. Sommers için Brugges ile yapılan pazarlıklarda Belçika kulübünün 3 milyon mark önerdiği, Bordo - Mavililer’in ise 5 milyon mark istediği öğrenildi. Brugges’ün, Lange davasının çekilmesi halinde bu transferi düşündüğü mesajını yolladığı, Trabzonspor’un "Çekeriz, ama Sommers’i 5 milyon marka veririz" yanıtını verdiği bildirildi. 
     
     Uyumsuzluk 
     Briegel’le, yardımcıları Ahmet Akcan ve İhsan Derelioğlu’nun sahaya çıkarılacak on bir, oyundaki değişiklikler ve taktik konusunda uyumsuzluk yaşadığından aralarının soğuduğu öne sürüldü. Akcan’la Derelioğlu’nun zaman zaman yaptıkları uyarılara Briegel’in tepki gösterdiği iddia edildi. 
     
     Kart sorunu bitti 
     BORDO-Mavili ekibin, Antalya maçında Kaptan Hami’ye gösterilen sarı kartın hakem raporuna işlenmediği iddiasının doğru olmadığı ortaya çıktı. Hakem Kadir Tozlu, Hami’nin kartını raporunda yazdığını belirtirken, Trabzonsporlu yöneticilerin konuyla ilgili açıklamalarını federasyonun resmi internet sitesi de doğrulamadı. Kartların işlendiği bölümde Hami’nin 39. dakikada aldığı ihtar kayıtlara geçti. 
     
     Cem’e af umudu 
     GALATASARAY maçından sonra Ayhan’ın formasını aldığı için 20 milyar lira para cezası verilip, süresiz kadro dışı bırakılan Cem’in affedileceği ileri sürüldü. Cem’le görüşen yöneticiler, "Malatya maçından sonra affedilip, takımla birlikte çalışmalara başlayacaksın. Ama para cezası konusunda bir gelişme söz konusu değil. Belki, o da zaman içinde kaldırılabilir" dediler. Cem de affedilmesi halinde tüm gücüyle mücadele edeceğini söyledi. 
     



 SPOR 


























</TEXT>
</DOC>
