<DOC>
<DOCNO> 55259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/siyaset/siy01.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
BM temsilcisi De Soto Milliyet’e konuştu 
</HEADLINE>
<TEXT>
Kıbrıs’ta umut 
De Soto, Denktaş ve Klerides buluşması için, Kıbrıs’ta BM gözetimindeki müzakerelerin ciddi biçimde yeniden başlamasına yol açmasını umuyoruz’ dedi 
     SEMA EMİROĞLU - New York 

     Birleşmiş Milletler BM , KKTC Cumhurbaşkanı Rauf Denktaş’la Rum Yönetimi lideri Glafkos Klerides arasında dört yıl aradan sonra yarın ilk kez yapılacak yüzyüze görüşme için büyük umutlar besliyor. BM Genel Sekreteri Kofi Annan’ı yarın Lefkoşa’da yapılacak buluşmada temsil edecek ve not tutacak olan BM Kıbrıs Özel Danışmanı Alvaro De Soto, görüşmeyi "harika bir fırsat" olarak tanımladı ve "Gelecek vaat eden" bu fırsatın kaçırılmamasını istedi. Türk tarafının, not tutulması için adadaki BM temsilcisini tercih etmesine ve "siyasi bir şahsiyet olduğu" için kendisini istemediğini belli etmesine rağmen Annan tarafından adaya gönderilen De Soto, görüşmedeki rolü ve beklentilerini New York’ta Milliyet’e anlattı. 
     İki liderin ilk kez dört yıl sonra yeniden yüzyüze görüşme üzerinde anlaşmasının büyük beklentiler yarattığını ve bu toplantıdan herhangi bir ilerleme sağlanamaması halinde bugünkü çıkmaz noktasına geri dönüleceğini belirten De Soto, bunun ise iki lider açısından da kötü gözükeceğine dikkat çekti. De Soto, "Bu buluşmanın, BM gözetimindeki müzakerelerin ciddi biçimde yeniden başlamasına yol açmasını içtenlikle umuyoruz" dedi. "Kıbrıs’a ilişkin çözümün, Kıbrıs’lı Türkler ve Rumlar arasında müzakere edilmesi ve bulunması gerektiğine" dikkat çeken De Soto, şunları kaydetti 
     "Anladığım kadarıyla Sayın Denktaş ve Sayın Klerides, herhangi bir gündem ya da ön koşul olmaksızın BM Genel Sekreteri’nin temsilcisinin de bulunacağı bir toplantıda yüz yüze görüşmeyi kabul etmiştir. Genel Sekreter, benden onu temsil etmemi istedi. Her zaman olduğu gibi orada bulunacağım ve iki tarafa, uygun gördükleri her biçimde yardıma hazır olacağım. Onların emrindeyim. Kıbrıs sorununda bir çözüme ulaşmak zorunda olanlar, Kıbrıs Türkleri ve Rumlarıdır. BM, olabileceği her şekilde yardımcı olmayı arzu etmektedir." 
     



 SİYASET 










</TEXT>
</DOC>
