<DOC>
<DOCNO> 60096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/guncel/gun06.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ah bir kamera olsa 
</HEADLINE>
<TEXT>

Karakollardaki intiharların hatırlatılması üzerine İçişleri Bakan Yücelen, Karakollara kamera koyup nezarethaneyi gözleyebilsek kimse ölmez’ dedi 
     BELMA AKÇURA İstanbul 

     İçişleri Bakanı Rüştü Kazım Yücelen, Ankara Emniyeti ile İstanbul Emniyeti arasında yaşanan dosyalar savaşı ve polis içindeki kamplaşma olduğu iddialarını reddetti. "Türkiye'nin polisi bir bütündür" diyen Yücelen, "Eğer polis içerisinde kendine göre böyle bir ayrım yapan varsa bunu affetmem, cezalandırırım" diye konuştu. 
     Karakolların ve polisin denetime açık olduğunu ifade eden Yücelen, "Açık çek veriyorum, istediğiniz karakola, istediğiniz zaman baskın yapalım" diyerek insan hakları konusunda herkesi göreve çağırdı. 
     Geçtiğimiz yıl, kötü muamele ve işkenceden 5 bine yakın polis hakkında kovuşturma yaptıklarını, adaletin 162'sini suçlu bulduğunu kaydeden Yücelen, "Polisin insan haklarını ihlal ettiği tespit edildiğinde meslekten çıkarma dahil her türlü cezayı veriyoruz" diye konuştu. 
     
     Ölümler soruşturuluyor 
     Karakolların ve polisin yasalar ile basının denetimine açık olduğunu söyleyen Yücelen, beş yılda 62 kişinin karakollarda intihar ettiğinin hatırlatılması üzerine de şunları kaydetti 
     "Karakollarda şüpheli ölüm olayları olmuşsa mutlaka soruşturuluyor. 2002 yılında bütün karakollarımıza kamera koyabilsek, görüntülü sistemden nöbetçi arkadaşlarımız devamlı nezarethaneyi gözleyeceği için orada herhangi bir kimsenin şu veya bu şekilde ölümüne müsaade edilmez." 
     Teknolojiyi kullanan Türk polisinin başarısına da değinen Yücelen, "Bunun son örneğini çocuk pornosu olayında yaşadık. Olay internet üzerinden 'mail'leşen bir vatandaşın IP numarası tespit edilerek ortaya çıkarılmıştır" dedi. 
     
Kamera olsaydı ölmeyecekti      SERHAT ÜNAL İstanbul 

     Vize süresinin bitmesi nedeniyle kaçak duruma düştüğü için eşiyle birlikte gözaltına alınan Moldovalı Varvara Savastin 46 , sınırdışı edilmek üzere getirildiği emniyette geçirdiği kalp krizi sonucu öldü. 
     Yabancılar Şube Müdürlüğü'nün operasyonunda yakalanan İvan Anghelcev ile karısı Varvara Savastin'in sınırdışı işlemleri tamamlanarak, bugün kalkacak gemiye biletleri alındı. Çift daha sonra Yabancılar Şube Müdürlüğü'nün misafirhanesine yerleştirildi. 52 kadının kaldığı misafirhanede dün 06.30'a kadar televizyon seyreden Savastin, arkadaşlarının yeni yılını kutlayarak yattı. Sabah 10.30 sıralarında kalkan kadınlar, Savastin'in uyanmadığını ve hareket etmediğini görünce durumu nöbetçi polise bildirdi. Olay yerine gelen 2 doktor da, Moldovalı kadının öldüğünü tespit etti. Anghelcev, eşinin kalp yetmezliği nedeniyle tedavi gördüğünü söyledi. Savastin'in cesedi daha sonra Adli Tıp Kurumu'na kaldırıldı. 
     



 GÜNCEL 
























</TEXT>
</DOC>
