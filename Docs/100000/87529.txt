<DOC>
<DOCNO> 87529 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/soneko03.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaralılar artık "sosyete pazarı"ndan giyiniyor... 
</HEADLINE>
<TEXT>

     İstanbul'dan gelen esnafın, Ankara'nın Çayyolu semtindeki pazar yerinde açtığı tezgahlarda sattıkları ayakkabıdan çantaya, hediyelik eşyadan giyime kadar değişin ürünler büyük ilgi görüyor. 
     İstanbul'un Etiler, Ulus, ve Salı pazarı gibi büyük pazarlarında satış yapan esnafın talep üzerine günübirlik Ankara'ya gelerek, Çayyolu'nda kurdukları pazar, ''sosyete pazarı'' adıyla kısa sürede gencinden yaşlısına oldukça geniş bir müşteri kitlesine hizmet vermeye başladı. 
     Her hafta Cumartesi günleri kurulan ''sosyete pazarı'' için müşteriler ''yok, yok'' tabirini kullanırken, pazarcılar yol masraflarına rağmen talepten memnun olduklarını ifade ediyor. Pazar, mağazalara oranla ucuzluğunun yanı sıra özellikle moda olan ürünlerin satılması nedeniyle de ilgi çekiyor. 
     Alaattin Çetin isimli esnaf Alaattin Çetin, Ankara'da şimdiye kadar bu büyüklükte bir pazarın mevcut olmadığını ve birçok müşterinin pazarın kalıcı olması için talepte bulunması nedeniyle İstanbul'dan günübirlik geldiklerini söyledi. 
     Günlük 300 milyon lira ile 500 milyon lira arası ciro yaptığını kaydeden Çetin, okulların kapanmasıyla talebin hızını kaybedeceğinden korktuklarını ifade etti. 
     Çetin, yol masraflarının fazlalığından ve Belediye'nin düzenli bir pazar yeri yaratamamasından şikayet ederken, talep olduğu sürece pazarın da olacağını söyledi. 
     Ankara'ya gelen birkaç pazarcıdan yoğun taleple karşılaştıklarını öğrendikten sonra buraya geldiğini anlatan Abbas Altuntaş ise Belediye'nin pazarla ilgilenerek, alanın asfaltlanması ve çadırların kurulabileceği bir alan yaratılması gerektiğini kaydetti. 
     Ayakkabı ve terlik satan Mustafa Yaşkın da, İstanbul Etiler pazarında karşılaştıkları ilginin hemen hemen aynısıyla karşılaştıklarını ve sattıkları malın ucuzluğuna ve kalitesine güvendiklerini söyledi. 
     Özellikle İstanbul ürünlerinin satışının başlamasından itibaren pazarın müdavimi olduğunu ve her Cumartesi gelerek alışveriş yaptığını söyleyen Ayla Çakal ise Ankara'da böyle bir uygulamanın başlamasından ve fiyatların uygun olmasından dolayı çok memnun olduğunu ifade etti. 
     Öte yandan, Çayyolu pazarında giyimden, ayakkabıya, süs eşyasından, çantaya, iç giyimden, mayo ve bikiniye kadar her çeşit mal satılıyor. 
     Fiyatlar malın cinsine ve kalitesine göre değişirken, en ucuz ürünleri bluz ve T-shirtler, en pahalı ürünleri ise dantel örtülerle, gece kıyafetleri oluşturuyor. 
     Pazarda giyim eşyaları 2,5 milyon lira ile 55 milyon lira arasında geniş bir fiyat yelpazesiyle müşterilere sunulurken, çanta fiyatları 3-70 milyon lira, mayolar 10-40 milyon lira, güneş gözlükleri 3,5-15 
     milyon lira, masa örtüleri 1-120 milyon lira, iç giyim de 750 bin-12 milyon lira arasında değişen fiyatlardan alıcı buluyor. Bu arada, talep daha çok ayakkabı ve çantalara yönelik olurken, kadınlara hitap eden ürünlerin erkeklere göre daha çok rağbet gördüğü, pazarın giyim ve hediyelik eşya satılan bölümünde kadın ve çocukların yoğunluğu, aynı gün kurulan sebze-meyve pazarında ise erkeklerin fazlalığı dikkat çekiyor. Öte yandan, Çankaya Belediyesi daha önce yaptığı açıklamada, söz konusu pazarın her hafta Çarşamba günü Dikmen Caddesi üzerindeki Ayrancı Pazar Yeri'nde, Perşembe günleri de Sıhhıye'deki Yenişehir Pazarı'nda kurulacağını duyurmuştu. 
     





</TEXT>
</DOC>
