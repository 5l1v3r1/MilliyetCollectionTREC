<DOC>
<DOCNO> 99385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko25.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekmeğe "zam" mı geliyor 
</HEADLINE>
<TEXT>

     Türkiye Fırıncılar Federasyonu Genel Başkanı Halil İbrahim Balcı, un fiyatlarının geçen hafta yüzde 25 düzeyinde artırıldığını belirterek, bu maliyet artışını ekmek fiyatlarına yansıtmamak için büyük fedekarlıkta bulunduklarını söyledi. 
     Balcı, düzenlediği basın toplantısında, ekmeğe en son geçen yıl Ekim ayında zam yapıldığını ve o zamandan beri ekmeğin kilosunun Türkiye genelinde ortalama 1 milyon liradan satıldığını hatırlattı. 
     Fırıncılar olarak, maliyetlerde çok önemli artış olmazsa ekmek fiyatını 1 yıl dolmadan artırmama kararı aldıklarını belirten Balcı, geçen hafta un sanayicilerinin hemen hepsinin, aynı zamanda un fiyatlarını yüzde 25 ve üzerindeki oranlarda artırması nedeniyle zor duruma düştüklerini vurguladı. 
     Daha önce 50 kg'lık torbada 18 milyon-19 milyon liradan satılan unun fiyatının 24 milyon liranın üzerine çıktığına işaret eden Balcı, un fiyatlarındaki artış konusunda Tarım ve Köyişleri Bakanı ile görüşerek önlem alınmasını isteyeceklerini kaydetti. 
     Balcı, bakanlık ve un sanayicileri ile yapılacak görüşmelerin sonucuna göre, gerekirse, birlikte hareket eden un sanayicileri aleyhine Rekabet Kurumu'na başvurabileceklerini belirtti. 
     Son 1 yılda akaryakıta da önemli oranlarda zam yapıldığına işaret eden Balcı, maliyetlerdeki artışı ekmek fiyatına yansıtmamak için hem fırıncı esnafı hem de çalışanları olarak büyük fedakarlıklarda bulunduklarını ifade ederken, ekmek fiyatını bir yıl dolmadan artırmama konusunda ne gerekiyorsa yapacaklarını söyledi. 
     
     UCUZ EKMEK İÇİN BELEDİYELERE ÇAĞRI 
     Bu arada Sakarya'da, dar gelirli vatandaşlara yönelik uygulanan ''ucuz ekmek'' projesinin Ankara'da da uygulanması için Büyükşehir Belediye Başkanı Melih Gökçek'ten 24 Haziran'da talep ettikleri randevuya hala yanıt alamadıklarını açıklayan Balcı, belediyenin fabrikayı fırıncı esnafına devretmesi halinde, dar gelirli vatandaşa daha ucuza, daha kaliteli ekmek verebileceklerini anlattı. 
     Balcı, Gökçek'in ''400 ekmek satış büfesinden 100'ünü vereyim, samimi iseler ucuz ekmek satışına başlasınlar'' açıklaması konusunda da, ekmek fabrikası devredilmeden bu yaklaşımı gerçekçi ve samimi bulmadıklarını söyledi. 
     Ekmek üreten belediyelerin haksız rekabeti nedeniyle fırıncı esnafın zor duruma düştüğünü vurgulayan Halil İbrahim Balcı, belediyelerin ekmek fabrikalarını, fırıncı esnafının kuracağı şirketlere devretmesi çağrısında bulunarak, bu durumda, dar gelirli vatandaşlara, kuyrukta beklemelerine gerek kalmadan ucuza ekmek verebileceklerini kaydetti. 
     Balcı, belediyelere, ekmek üretmek yerine, dar gelirli vatandaşlara daha düşük fiyattan su vermeleri önerisinde bulundu. 
     
     ''MARKETLERDEKİ FIRINLAR TEHLİKELİ'' 
     Fırıncılar Federasyonu Başkanı Balcı, süper ve hipermarketlerde ekmek fırını kurulmasının güvenlik açısından son derece sakıncalı olduğuna dikkati çekerken, bu fırınların gerekli tedbirler alınmazsa ''bomba gibi'' patlayabileceği konusunda uyardı. 
     





</TEXT>
</DOC>
