<DOC>
<DOCNO> 53723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun03.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İttifakı Kunduz'a üç koldan saldırıya geçti 
</HEADLINE>
<TEXT>

     Afganistan'daki Kuzey İttifakı güçleri, kuşatma altında tuttuğu, kuzeyde Taliban'ın son kalesi olan Kunduz'a, Amerikan bombardımanı desteğinde üç cephede birden saldırı başlattı. 
     Afgan İslam Basın Ajansı AIP , İttifak kuvvetlerinin Kunduz'a, 25 kilometre doğusundaki Hanabad, 20 kilometre batısındaki Pul-i-Bengi ve yaklaşık 50 kilometre kuzeydoğusundaki Daşt-i-Arşi'den saldırıya geçtiğini duyurdu. 
     Pakistan'ın başkenti İslamabad'dan yayın yapan AIP, Kunduz'u bir yandan da Amerikan uçaklarının bombaladığını belirtti. 
     Kuzey İttifakı dün, Kunduz'un teslimi hakkında Taliban ile yapılan görüşmelerin başarısız olduğunun açıklanmasının ardından saldırıya geçmişti. 
     Görüşmelerde ana sorunu, Taliban güçlerinin yanında savaşan Pakistanlı, Arap ve Çeçen paralı askerlerin teslimi sorununun olşturduğu kaydediliyor. Taliban saflarında savaşan yabancıların, öldürülme korkusuyla Kuzey İttifakı'na teslim olmayı reddettikleri ve BM eşliğinde Kunduz'dan çıkmak istedikleri belirtilmişti. 
     Bu arada, Kuzey İttifakı'nın saldırılarını sürdürürken, bir yandan da Taliban ile yabancı milislerin akibeti konusundaki görüşmeleri Mezar-ı Şerif'te sürdürdüğü haber veriliyor. 
     






</TEXT>
</DOC>
