<DOC>
<DOCNO> 73941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/spor/spo02.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yepyeni Fener 
</HEADLINE>
<TEXT>

Başkan Aziz Yıldırım, mayıs ayında bambaşka bir kadro kuracaklarını söyledi 
     FENERBAHÇE Başkanı Aziz Yıldırım, İstanbul Üniversitesi Hukuk Fakültesi Pusula Kulübü’nün düzenlediği panele katıldı. "Yaşayan efsaneyi taktim etmek kolay değil" anonsu ile kürsüye çıkan Yıldırım, gelecek sezon için yepyeni bir Fenerbahçe takımı kuracaklarını söyledi, "Aslında kadromuzda kaliteli futbolcular var. Ama başarı takım oyunuyla geliyor. Bizim eksikliğimiz burada. Mayıs ayını bekleyin" dedi. 
     RAPAJC ve Revivo’nun bir yere gitmeyeceğini, çünkü sözleşmelerinin sürdüğünü kaydeden Aziz Yıldırım, transferlerle ilgili görüşlerini şöyle dile getirdi "Rüştü’yü çok seviyorum. Eğer gerekirse onunla uzun bir anlaşma daha yaparız ve futbol hayatını Fenerbahçe’de bitirir. Gerekirse Balic’i de alabiliriz. Mehmet Scholl veya bir başka oyuncu için gelişmeler daha sonra netlik kazanacak. Merak etmeyin." 
     BİR öğrencinin, "Yönetim ve taraftarlar inanılmaz arzulu ve hırslı. Ama futbolcular Fenerbahçelilik ruhuyla oynamıyor" yorumu üzerine Fenerbahçe Başkanı, "Konuştuğumda hepsi bana Fenerbahçelilik ruhunu taşıdıklarını söylüyorlar. Ama görünen o ki, geçen yılki kadroya dişlinin ihtiyacı olan elemanları alamamışız. Ancak Fenerbahçe kısa zamanda Avrupa’da başarıyı yakalayacak. Bunu yapacağım" yanıtını verdi. 
     YILDIRIM, Lorant konusundaki eleştirilere ise, "Neden şikayet ediyorsunuz, anlamıyorum. Elime kızılcık sopası mı alayım Lorant’ın işine karışacak olursam, benim antrenörlük yapmam gerekir. Hocayla gerekli konuşmaları yapıyorum" dedi. Aziz Yıldırım, "Fenerbahçe başkanının istemediği kimse koltukta oturamaz denilir, bu doğru mu " sorusunu ise "Hepimiz herşeyi göreceğiz" diye cevapladı. 
     

</TEXT>
</DOC>
