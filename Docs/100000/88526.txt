<DOC>
<DOCNO> 88526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/soneko22.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Zirve sonrası piyasalar toparlandı... 
</HEADLINE>
<TEXT>

     İstanbul Menkul Kıymetler Borsası İMKB Ulusal 100 Endeksi, Köşk'teki AB zirvesinin sonuçlarının açıklanmasının ardından, 60 puanlık yükselişten sonra yeniden geriledi. 
     2. Seans 18.36 puan artışla 10,199.07 puan seviyesinde başladı. Piyasalar tarafından yakından izlenen AB zirvesinin sonuçlarına ilişkin Cumhurbaşkanlığı Özel Kalem Müdürü ve Dışişleri Başdanışmanı Tacan İldem'in basın toplantısı öncesi 10,258.78 puan olan endeks, ''Anayasa ve yasalarda Avrupa İnsan Hakları Sözleşmesi ve diğer mevzuata uygun açılımların gerçekleştirilmesi için, TBMM'de gerekli çalışmaların ivedilikle sonuçlandırılması'' konusunda mutabakat sağlandığı açıklamasıyla yükseldi. 
     En yüksek 10,319.14 puana kadar çıkan endeks, daha sonra gelen satışlarla gerilemeye başladı. Dalgalı bir seyir izleyen endeks, seansın ilk 45 dakikası geçilirken, 10,077.14 puana kadar düştü. 
     Borsa uzmanları, piyasaların makroekonomideki olumlu gelişmeleri gözardı ederek tamamen Başbakan Bülent Ecevit'in sağlığı ile hükümet içindeki gelişmeler konusuna odaklandığını, bu konuların tedirginlik yaratmaya devam ettiğini vurguladılar. 
     Uzmanlar, zirveden çıkan sonucun etkisinin de sınırlı kaldığını dile getirdiler. 
     Bu arada, serbest piyasada dolar 15 bin liralık bir gerileme kaydetti. Başbakan Ecevit'in zirveye katılamayacağının açıklanmasının ardından 10 bin liralık artışla 1 milyon 465 bin lira seviyesine çıkan dolar, şu sıralarda 1 milyon 450 bin liraya düştü. 
     

     
</TEXT>
</DOC>
