<DOC>
<DOCNO> 71677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sonspo17.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş taraftarları 500 kişilik polis kordonu ile stada geldi 
</HEADLINE>
<TEXT>

     Birinci Süper Futbol Ligi'nde Galatasaray ile Beşiktaş arasında bu akşam yapılacak derbi maç öncesi siyah-beyazlı taraftarlar, geniş güvenlik önlemleri altında Fulya Tesisleri'nden Ali Sami Yen Stadı'na getirildi. 
     Fulya Tesisleri'nin yanındaki parkta toplanan yaklaşık 5 bin Beşiktaş taraftarı, 500 güvenlik görevlisi tarafından çembere alınarak Mecidiyeköy'e yürüyerek götürüldü. 
     Güvenlik güçleri yolun yarısındaki Fulya Yokuşu'nda taraftarları durdurarak, ikinci bir çember oluşturdu. Bu bölgede bilet kontrolü yapan güvenlik güçleri, yalnızca 1600 kişilik biletli taraftarı ikinci bir çembere alırken, biletsiz taraftarları ise dağıttı. 
     Bu arada, güzergah üzerindeki yollarda da çevik kuvvet ekiplerinin önlem aldıları gözlendi. 
     Taraftar grubuyla birlikte Beşiktaş Kulübü Yönetim Kurulu Üyesi Aziz Çankırı da stada dek yürüdü. 
     Diğer yandan yolda meşaleler yakan taraftarlara, güvenlik güçleri izin vermedi. 
     
     Gerginliğe izin yok 
     Ali Sami Yen Stadı yakınında ise Galatasaray taraftarlar, Beşiktaşlı taraftarların yürüyüş güzergahından uzaklaştırıldı. 
     Stat yakınındaki bir ara sokaktan bir grup sarı-kırmızılı taraftarın sözlü sataşmaları güvenlik güçlerinin hemen olaya müdahale etmeleriyle önlendi. 
     Stat girişinde de taraftarlar adeta didik didik aranırken, taşkınlık yapan bazı taraftarlar polis tarafından gözlem altına alındı. 
     Stada giriş sırasında her iki takım taraftarlarının birbirlerine küfür ettikleri gözlendi. 
     
     Galatasaray tribününden bilet alanlar giremedi 
     Galatasaraylı taraftarların bulunduğu tribünlerden bilet aldıkları belirlenen Beşiktaşlı taraftarlar stada sokulmadı. Yaklaşık 3 otobüs dolusu taraftar, güvenlik güçlerince stattan uzaklaştırıldı. 
     Bu arada stada gelen Beşiktaşlı taraftarların bazılarının ellerinde eski maçların biletleri belirlendi. Beşiktaş-İstanbulspor maçı biletinin yanı sıra, basketbol maçı biletiyle stada girmeye çalışan bazı taraftarlar dikkati çekti. 
     Ayrıca, Beşiktaş ile Gaziantepspor arasında yapılan maçta sahaya giren 2 siyah-beyazlı taraftar, derbi maça girmeye çalışırken belirlenerek gözlem altına alındı. 
     






</TEXT>
</DOC>
