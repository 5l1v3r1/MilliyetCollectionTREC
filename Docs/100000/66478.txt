<DOC>
<DOCNO> 66478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur27.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
RP'nin kayıp trilyonları davası karara kaldı 
</HEADLINE>
<TEXT>

     Kapatılan RP'nin Genel Başkanı Necmettin Erbakan, eski Genel Başkan Yardımcıları Şevket Kazan ve Ahmet Tekdal'ın da aralarında bulunduğu 79 kişinin, 1997 yılı Hazine yardımını 71 il teşkilatına makbuz karşılığı dağıtılmış gibi göstererek, ''kamu kurumunu dolandırdıkları ve bu yolla Siyasi Partiler Yasası'na aykırı davrandıkları'' gerekçesiyle yargılandıkları davada, dosya karar hazırlanmak üzere incelemeye alındı. 
     Ankara 9. Ağır Ceza Mahkemesi'nde görülen davanın bugünkü duruşmasına, kapatılan RP'nin 5 eski il başkanı ve sanık avukatları ile müdahil Hazine avukatı katıldı. 
     Sanık avukatları, duruşmada, esas hakkındaki savunmalarını tamamladılar. Yaklaşık 3.5 saat savunma yapan avukatlar, il başkanlarının paraları genel merkez yönetiminden makbuz ve imza karşılığı aldıklarını, belgelerin sahte olmadığını öne sürerek, Maliye Bakanlığı müfettişlerince hazırlanan bilirkişi raporlarını eleştirdiler. Müfettişlerin ''suç ürettiğini'' öne süren avukatlar, iddiaların hukuki dayanaktan yoksun olduğunu, suçun maddi ve manevi unsurlarının oluşmadığını iddia ettiler. 
     Öncelikle davanın düşmesini talep eden avukatlar, Mahkeme Heyeti bu kanaatte değilse, müvekkillerinin beraatına karar verilmesini, ceza verilecekse de Türk Ceza Kanunu'nun sanık lehine indirim öngören maddelerinin uygulanmasını istediler. 
     
     Klasik savunmaları dinlemiyorum 
     Kapatılan RP'nin eski Batman İl Başkanı'nın avukatı İsmail Aydos, davanın nasıl açıldığı ve daha sonra ortaya çıkan gelişmeleri anlattığı sırada, Mahkeme Başkanı Ömer Yılmaz Çamlıbel, müdahale etti. 
     Dava sürecini çok iyi bildiğini, ortaya çıkan gelişmeler konusunda avukatların önceki oturumlarda detaylı açıklamalar yaptığını ifade eden Başkan Çamlıbel, ''Savunmalarınızda çarpıcı yerleri öne çıkarın. 
     Bu söylediklerinizi her oturum dile getirdiniz. Yoksa ben, klasik savunma diyorum, inanın dinlemiyorum'' dedi. 
     Bunun üzerine, Aydos, savunmasını kısaltarak yaptı. 
     Duruşmaya katılan kapatılan RP'nin eski Bolu, Karaman, Çorlu, Isparta ve Ağrı il başkanları da suçlamaları reddederek, beraat isteminde bulundular. 
     Çamlıbel, sanık ve avukatlarına son sözlerini sorduktan sonra, dosyanın karar hazırlanmak üzere incelemeye alındığını açıkladı. 
     Duruşma, 6 Mart 2002 tarihine ertelendi. 
     İddianamede, kapatılan RP'nin Genel Başkanı Necmettin Erbakan, eski Genel Başkan Yardımcıları Şevket Kazan ve Ahmet Tekdal, eski Genel Muhasip Abdurrahim Bezci, 71 eski il başkanı ile 4 ilin eski yönetim kurulu muhasip üyelerinin, TCK'nın ''kamu kurumunu dolandırmak'' fiilini düzenleyen 504 7. maddesi ile 2820 sayılı Siyasi Partiler Yasası'nın ''parti defter ve kayıtlarının tutulmaması, tahrifi, defterlerin yok edilmesi veya gizlenmesi'' hükmünü içeren 113. maddesi gereğince 3'er yıldan 8'er yıla kadar ağır hapis 
     cezalarına çarptırılmaları isteniyor. 
     






</TEXT>
</DOC>
