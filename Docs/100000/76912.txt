<DOC>
<DOCNO> 76912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/siyaset/siy02.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’in planı 
</HEADLINE>
<TEXT>
Seçim istemiyor seçime hazırlanıyor 
Başbakan Ecevit, DSP grubunda, "Türkiye koşullarında her şeyin her an değişebileceğini" anlattı. "Her zaman seçime hazırız" dedi 
     SALİHA ÇOLAK, ELÇİN ERGÜN Ankara 

     DSP, son zamanlarda seçime dönük hazırlıklarına hız veren hükümet ortaklarına karşı taktik geliştirmeye başladı. Başbakan Bülent Ecevit, dün DSP Parti Meclisi PM toplantısında erken seçim istemediğini vurgularken, her olasılığa karşı seçim hazırlıklarını sürdürdüklerini söyledi. 
     PM’nin dünkü toplantısında, bazı üyeler hükümet ortaklarının seçime dönük çalışmalarına dikkat çekerken, PM üyesi Mehmet Canpolat, ANAP Genel Başkanı Mesut Yılmaz’ın AB konusundaki çıkışlarıyla puan kazandığını söyledi. Ecevit, bu görüşlerin dile getirilmesi üzerine şöyle konuştu 
     "Türkiye’de seçim çoğunlukla 3.5, 4 yılda bir, zamanından önce yapılmıştır. Ancak bu kez Türkiye’nin ve bölgenin içinden geçmekte olduğu kriz ortamında, hükümetin uygulamakta olduğu ekonomik programın sonuçları alınmadan seçime gitmek doğru değil. Erken seçim Türkiye’yi sıkıntıya sokar. Bu kez zamanında yapılması gerekiyor, umuyorum ki öyle de olacaktır. Ancak Türkiye koşullarında her an her şey değişebiliyor. Biz yine de çalışmalarımıza devam ediyoruz. Milletvekilimizin olmadığı bölgelerde arkadaşları görevlendirdik. Çalışıyorlar, bilgiler geliyor. Biz her zaman seçime hazırız." 
     
     Bostancıoğlu konuşuldu 
     Toplantıda Milli Eğitim Bakanı Metin Bostancıoğlu hakkında salı günü görüşülecek olan soruşturma önergesini gündeme getiren PM üyesi Hayati Korkmaz ve Osman Kılıç ise MHP Genel Başkanı Devlet Bahçeli’nin Koray Aydın’a, iddialara rağmen sonuna kadar sahip çıktığını anımsatarak, Bostancıoğlu’na tuzak kurulduğunu söyledi. 



 SİYASET 


sitem mektubu .. 












</TEXT>
</DOC>
