<DOC>
<DOCNO> 74737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur07.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baldızına tecavüze kalkışan polis, gözaltına alındı... 
</HEADLINE>
<TEXT>

     Antalya'nın Finike İlçesi'nde bir polis memuru, baldızına ''tecavüz etmeye kalkıştığı'' iddiasıyla gözaltına alındı. 
     Denizli'nin Çivril İlçesi Emniyet Müdürlüğü'nde görev yapan polis memuru Ömer Bahar, izne ayrılarak memleketi Finike İlçesi'nin Turunçova Beldesi'ne geldi. 
     Ömer Bahar, Çavdır Mahallesi'nin arka sokaklarında, daha önceden aralarında husumet bulunduğu bildirilen baldızı Kadriye Boztaş'la karşılaştı. Baldız ve enişte arasında çıkan tartışma kavgaya dönüşürken, olaya şahit olan görgü tanığı bir kadın, bağırarak yardım istedi. 
     Polis Memuru Ömer Bahar olay yerinden kaçarken, jandarmada ifadesi alınan Kadriye Boztaş, eniştesinin kavga sırasında kendisini dövdüğünü ve yanında bulunan 1'i kadın 2 kişinin yardımıyla tecavüz etmeye çalıştığını öne sürdü. Boztaş, olayı gören ve yardım isteyen komşusu sayesinde kurtulduğunu belirtti. 
     Adı açıklanmayan görgü tanığı da jandarmadaki ifadesinde, olay sırasında birkaç kişinin, çalılıklar arasında Kadriye Boztaş'a saldırdığını gördüğünü söyledi. 
     Yapılan sağlık kontrolünde, Kadriye Boztaş'ın vücudunda bazı morluk ve darp izleri tespit edildi. 
     Soruşturmayı sürdüren jandarma ekipleri, polis memuru Ömer Bahar'ı, olayda kendisine yardımcı olduğu bildirilen kardeşi Salih Bahar ve komşusu Zeynep Erdil'i gözaltına aldı. Ömer Bahar, tecavüze kalkıştığı iddialarını yalanlarken, baldızı Kadriye Boztaş'ın, aralarındaki husumut nedeniyle kendisine iftira attığını iddia etti. 
     Polis Memuru Ömer Bahar'ın da aralarında bulunduğu 1'i kadın 3 sanık, sorgularının ardından adliyeye sevk edilecek. 
     






</TEXT>
</DOC>
