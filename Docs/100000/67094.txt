<DOC>
<DOCNO> 67094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo09.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da şok... Sergen 4 ay sahalardan uzak kalacak 
</HEADLINE>
<TEXT>

     Galatasaray'da, Malatyaspor maçında sakatlanan ve sağ ayak diz ön çapraz bağlarında yırtık tespit edilen Sergen Yalçın'ın, 4 ay sahalardan uzak kalacağı açıklandı. 
     Caroussel Acıbadem Hastanesi'nde bu sabah gerçekleştirilen ve yaklaşık 2 saat süren ameliyat sonrası bir açıklama yapan Prof. Dr. Burhan Uslu, yapılan artroskopi sonucunda milli oyuncunun diz ön çapraz bağlarında yırtık tespit ettiklerini söyledi. Prof. Dr. Uslu, ''Sergen dün akşam hastanemize getirildi ve bu sabah da 2 saat süren başarılı bir ameliyat geçirdi. Sağ diz ön çapraz bağlarındaki yırtık bölgeyi yeniledik. Kendisi 4 ay sahalardan uzak kalacak'' dedi. 
     Sergen'in sakatlığının, Galatasaraylı Hakan Ünsal'ın daha önce geçirdiği ve tedavisini ABD'de gerçekleştirdiği sakatlıkla aynı olduğunu vurgulayan Prof. Dr. Uslu, ''Biz ABD'ye gitmesine gerek görmedik ve operasyonu burada yaptık. Türk doktorları bu tür ameliyatları da başarıyla gerçekleştirebiliyor'' diye konuştu. Sergen'in 3 gün hastanede kalacağı açıklandı. 
     Sezonu kapatan milli futbolcu, A Milli Futbol Takımı'nın 2002 Dünya Kupası Finalleri kadrosunda da yer alamayacak. 
     






</TEXT>
</DOC>
