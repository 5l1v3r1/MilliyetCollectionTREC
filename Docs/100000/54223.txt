<DOC>
<DOCNO> 54223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur09.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP'li milletvekili "Kapalı oturumun sonuçları açıklansın" 
</HEADLINE>
<TEXT>

     MHP Aksaray Milletvekili Sadi Somuncuoğlu, TBMM Genel Kurulu'nda yapılan Kıbrıs konulu kapalı oturumun sonuçlarının kamuoyuna açıklanmasını istedi. 
     Somuncuoğlu, yaptığı yazılı açıklamada, kapalı oturum istemine ilişkin önergede imzası bulunan bir milletvekili olarak bazı iddiaların aksine toplantının faydalı olduğunu ve konunun her boyutuyla ele alındığını belirtmekte yarar gördüğünü ifade etti. 
     Bütün siyasi partiler ve Türk Ulusu'nun Kıbrıs konusunda herhangi bir taviz verilemeyeceği şeklindeki ulusal mutabakatının dost, düşman herkes tarafından bilindiğini kaydeden Somuncuoğlu, açıklamasında şu görüşlere yer verdi 
     ''Bu bakımdan, kapalı oturumdaki görüşmelerin sonuçları ile ilgili olarak öne sürülen birtakım iddialar ve yapılan bazı değerlendirmeler gerçekleri yansıtmamaktadır. TBMM'de gerek iktidar gerekse de muhalefetin tam katılımıyla Kıbrıs konusundaki ciddiyetimiz ve kararlı irademiz bir kez daha ortaya konulmuştur. 
     TBMM'deki görüşmelerden bir sonuç çıkmadığı ya da tatmin edici olmadığı yolundaki iddialar politikamızda bir zaafiyet varmış ve bir bütünlük sağlanamamış gibi bir izlenim doğurur ki, bu fevkalade sakıncalı ve yanlıştır.'' Kapalı oturumdaki görüşmelerin açıklanamamasının da bu tür değerlendirmelere fırsat verdiğini bildiren Somuncuoğlu, kamuoyunda yaratılmak istenen ''Belirsizlik ve ilgisizlik'' havasının ortadan kaldırılması için TBMM Başkanı Ömer İzgi'nin, varılan sonucu kamuoyuyla paylaşmasında yarar olduğunu kaydetti. 
     






</TEXT>
</DOC>
