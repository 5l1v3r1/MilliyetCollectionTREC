<DOC>
<DOCNO> 75790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun26.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Operasyon genişliyor, Ortadoğu kan gölü 
</HEADLINE>
<TEXT>

     İsrail'in Filistin lideri Yaser Arafat'ın bulunduğu Ramallah kentini abluka altına almasının üzerinden 4 gün geçerken, İsrail ordusunun operasyon alanına Kalkilya kentini de kattığı bildirildi. 
     İsrail ordusundan üst düzeydeki bir yetkili, Batı Şeria'daki Kalkilya'nın işgal edilmesinden sonra yaptığı açıklamada, operasyon zamanının sınırlı olduğunu belirtirken, bazı askeri kaynaklar Batı Şeria'daki bütün Filistin kentlerine adım adım girilerek militanların aranmasının planlandığını söyledi. 
     Gazze Şeridi'nde de İsrail'in geniş kapsamlı operasyonlar planladığı yolunda haberler gelirken, Gazze'nin güvenlik şefi Abdürrezak El Mecayda, bölgenin İsrail saldırısına uğrayacağı yönünde haberler aldıklarını ve saldırıların yakın zamanda düzenlenebileceğini belirtti. 
     Dörtler Komitesi olarak adlandırılan, ABD, Rusya, AB ve BM temsilcilerinden oluşan ekibin Kudüs'te İsrail Dışişleri Bakanı Şimon Peres ile görüştüğü ileri sürüldü, ancak bu haber henüz bağımsız kaynaklarca doğrulanmadı. 
     Filistinli baş müzakereci Saib Erakat ise Filistin lideri Yaser Arafat'ın da Komite ile görüşmek istediğini bildirdi. Erakat, Arafat'ın İsrail'in işgal ettiği topraklardan geri çekilmesi ve ateşkesi öngören 1402 sayılı BM kararının uygulanması taleplerini dile getirmek istediğini ifade etti. 
     Bu arada, Kalkilya'da arama yapan İsrail askerlerinden 8'inin çatışmalar sırasında yaralandığı, askerlerden birinin durumunun ağır olduğu bildirildi. 
     -2 POLİSİN CESEDİ BULUNDU- Batı Şeria'nın Ramallah kentinde, 2 Filistinli polisin cesedi bulundu. 
     Filistin istihbarat servisi yetkilileri, cesetlerin kent merkezine yakın bir parkta bulunduğunu, bir yaşlı Filistinlinin de öldürüldüğünü söylediler. 
     İsrail ordu kaynakları ise Ramallah'ta araçlarıyla seyir halindeyken açılan ateşte biri ağır 3 İsrailli sivilin yaralandığını açıkladı. 
     Ramallah'ta ayrıca, bugün öğleden sonra 15 ayrı patlama meydana geldiği belirtildi, ancak patlamaların kaynağına ilişkin bilgi verilmedi. 
     Filistinli görgü tanıkları, yaklaşık 40 İsrail tankı ve zırhlı aracının Beytüllahim kentinin kuzeyinde toplandığını söylerken, İsrail güçlerinin El Kader ve Beyt Cala köylerine girdiği bildirildi. 
     İsrail güçlerinin Beyt Cala'da sokağa çıkma yasağı ilan ettiği ve Beytüllahim'i izlemek için köydeki binaları işgal ettiği belirtildi. 
     İsrail ordusu, askerlerin Kalkilya yakınındaki Tulkarim kentine hakim mevzilere yerleştiğini de açıkladı. 
     

     
</TEXT>
</DOC>
