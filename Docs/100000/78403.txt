<DOC>
<DOCNO> 78403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/spor/spo02.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Şaibe var" 
</HEADLINE>
<TEXT>

Fenerbahçe Kulübü Başkanı Aziz Yıldırım, federasyona yaylım ateş açtı, hakem kararlarında standart olmadığını söyledi ve "Bu ligi içimize sindiremiyoruz" dedi 
     FUTBOL Federasyonu’nu ağır bir şekilde eleştiren Fenerbahçe Başkanı Aziz Yıldırım, Beşiktaş maçından önce yaptığı açıklamada, ligi içine sindiremediğini söyledi. Yıldırım, "Her şeyde şaibe var. Şampiyon da şaibeli, düşenler de. Federasyonda keyfiyet hakim. Kurumun saygınlığını devam ettirecek insanlar federasyonda görev yapmalı" dedi. 
     YILDIRIM, bir maçta hakemin kırmızı kart gösterdiği pozisyonu, başka bir maçta hakemlerin devam ettirdiğine de değinerek, Beşiktaş’a verilen 2. yıldızı eleştirdi. Fenerbahçe Başkanı, "Belki de gelecek sezon yıldız takmayacağız. Maç ertelemeler, saatleri değiştirmeler yaşıyoruz. Kupa finalinin saha reklamlarını ihale etmeden bir kuruluşa verdiler. Bu keyfiyet sona ermeli" yorumunu yaptı. 
     
"Kolay olmadı"Fenerbahçe Teknik Direktörü Lorant, müthiş bir mücadele örneği gösterdiklerini söyledi, "Şampiyonluk şansımız devam ediyor" dedi 
     FENERBAHÇE Teknik Direktörü Werner Lorant, Beşiktaş galibiyetiyle şampiyonluk şanslarının sürdüğünü belirtti, "Kalan maçlarımız tam bir final havasında geçecek" diye konuştu. Hafta boyunca Beşiktaş’ı çok iyi analiz ettiklerini söyleyen Alman hoca, "Görev verdiğim oyuncularım düşüncelerimi başarıyla yerine getirdiler. Üç puan kolay olmadı. Biz Daum’u değil, Beşiktaş’ı yendik" dedi. 
     MÜTHİŞ bir mücadele örneği gösterdiklerini de sözlerine ekleyen Lorant, "Yalnız iki oyuncumun kırmızı kart görmesi beni çok üzdü. Özellikle Ceyhun’un atılmasını anlayamadım" ifadelerini kullandı. Ali Güneş’i çok beğendiğini kaydeden Alman hoca, Serhat’a ise övgüler yağdırdı. Lorant, "Çok çalıştı, mükemmel iki gol attı. Bu genç oyuncum ileride büyük işler yapacaktır" diye konuştu. 
     
Lorant sürprizi      FENERBAHÇE Teknik Direktörü Lorant sahaya çıkardığı on bir ile herkesi şaşkına çevirdi. Rüştü ve Oktay’ı kadroya almayan Alman hoca, Abdullah, Fatih ve Andersson’u yedeğe çekerek, Ali Güneş, Mustafa Doğan ve Ceyhun’u sahaya sürdü. Hafta başından beri yaptığı açıklamalarda "Bir sürprizim var" diyen Lorant’ın böylece gizli planı ortaya çıktı. 
     ALMAN Hoca’nın önce çok eleştirilen tertibi, maç sonunda övgüler ile karşılaştı. Adam markajıyla Beşiktaş’ı kilitleyen Lorant, hızlı ataklarla risk alan rakibini iki golle avladı. Özellikle göbeği iyi kapatan, Beşiktaş’ın oyunu kanatlara yaymasını önleyen Lorant, vatandaşı Daum’a karşı da uzun zaman sonra ilk kez maç kazandı. 
     
     



 SPOR 
































</TEXT>
</DOC>
