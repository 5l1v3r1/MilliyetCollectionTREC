<DOC>
<DOCNO> 57892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/yazar/bila.html </URL>
<DATE> 2001/12/19/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Afganistan'a milli ordu ve Türk askeri 
</HEADLINE>
<TEXT>

     Bugün Londra'da Afganistan'a asker göndermeyi kabul eden ülkelerin yapacağı önemli bir toplantı var. Türkiye'yi bu toplantıda Genelkurmay yetkilisi temsil edecek. ABD ve İngiltere'nin de katılacağı toplantıda Afganistan'a gönderilecek askerlerin durumu ele alınacak. Konumu ve işlevi masaya yatırılacak. 
     Türkiye, bugünkü toplantıda Genelkurmay temsilcisi aracılığıyla ilk kez resmi olarak Afganistan'a 1000 kişiye kadar askeri birlik göndermeyi önerecek. Buna hazır olduğunu açıklayacak. 
     Bu kararın açıklanmasında Dışişleri Bakanı İsmail Cem'in, Afganistan'daki temaslarının da etkili olduğunu söylemek gerekir. Cem'in temasları ve gözlemleri bu kararın açıklamasını kolaylaştırmış ve hızlandırmış görünüyor. 
     Dışişleri Bakanı İsmail Cem'in Kabil ziyareti birçok açıdan Türkiye'nin ağırlığını ve öncülüğünü güçlendirmiş durumda. Cem'in Kabil'e giden ilk devlet adamı olması ve Türkiye'nin bu sıcaklığı göstermesinin sonuçları da alınmış görünüyor. 
     Cem'in, ayın 22'sine kadar Devlet Başkanı olarak görev yapacak olan Rabbani tarafından sıcak karşılandığı, ayrıca yeni kurulan hükümetin de Türkiye'ye çok sıcak mesajlar verdiğini söyleyebiliriz. Hem Rabbani hem de yeni hükümetin üyeleri son beş yılda Türkiye'nin Afganistan'a katkısını takdir ve şükranla dile getirmişler. Önümüzdeki dönemde de devamını dilemişler. 
     Cem, dünkü görüşmemizde, Türkiye'nin Afganistan'la ilişkileri ve son olaylarda takındığı tutumla Ankara'dan beklenen dostluğun gereğini yerine getirdiği düşüncesinde. Cem Ankara'nın bu tutumu, dostluğu ve sorumluluğu "Atatürk'ün emaneti" olarak değerlendiriyor ve Kabil'de "emanet sorumluluğu"yla olaylara yaklaştığını vurguluyor. 
     Cem'in, Kabil ziyaretinden çıkan önemli bir işbirliği alanı da var 
     "Afganistan milli ordusunun oluşturulması için Türkiye'nin organizasyon ve eğitim katkısında bulunması." 
     Diğer bir ifadeyle Türk Silahlı Kuvvetleri'nin Afganistan milli ordusunun oluşumunu organize etmesi. 
     Cem'in bu önerisi Rabbani ve yeni hükümetin üyeleri tarafından sıcak karşılanmış durumda. 
     Cem, Türkiye ile Afganistan arasında bu yardımlaşmanın tarihte örnekleri olduğuna dikkat çekerek şu bilgiyi verdi 
     "Aslında Afganistan'ın milli ordusunun kuruluşunda yine bizim katkımız var. Afganistan'da ordunun çekirdeğini 1900'lerin başında Cemal Paşa kurmuş. 'Numune Alayı' olarak Cemal Paşa tarafından kurulan ilk birlik Afgan ordusunun çekirdeği olmuş. Keza Atatürk'ün de Cumhuriyet'in kuruluş yıllarında aynı amaçla kurmay Türk subaylarından oluşan bir askeri heyeti Afganistan'a gönderdiğini biliyoruz. Atatürk'ün o zor koşullarda bile Afganistan'a yardım konusunda çok duyarlı davrandığını Afganlılar da biliyorlar. Bu nedenle Afganistan milli ordusunun kurulmasında Türkiye'nin katkıda bulunmasını Afganlar çok daha iyi değerlendiriyorlar. Sıcak yaklaşıyorlar." 
     Cem, yardım ve işbirliğinin sadece askeri alanda değil, sağlık alanında da sürdürüleceğini belirtiyor. Çocuk hastanesinin geliştirilmesi için İhsan Doğramacı'nın da devreye gireceğini kaydediyor. 
     Alınan sonuçlar Ankara'nın Afganistan olayında doğru bir dış politika izlediğini gösteriyor. 
     Cephede sıcak çatışmalarda işlev görmek yerine barış sonrasındaki yeni oluşuma en fazla katkıda bulunmayı, ayırım yapmadan Afgan halkının yanında yer almayı ve beş yıldır sürdürdüğü ekonomik ve sosyal yardımları artırmayı hedefleyen Türkiye, işbirliği ve yeniden yapılanma konusunda önemli bir konum kazanmış durumda... 
     
     







İyi yönetilmek.. 


Kas Derneği... 


Afganistan'a milli ordu ve Türk askeri 


Üniversiteleri ne de çok seviyorlarmış 


IMF’nin kamu bankaları operasyonu kimleri zengin etti 


Aynı anda iki kişiyle yaşanan aşk mı 


Ne kadar yaklaştık 


Eylem yapacaklar 


Televizyon defterinden... 


21. yüzyılın bayramları nasıl olmalı 


Kasaba otellerinde... 


Çorapçı olduk 


</TEXT>
</DOC>
