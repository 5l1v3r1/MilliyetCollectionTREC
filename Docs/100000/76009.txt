<DOC>
<DOCNO> 76009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko27.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "Yılın 2. yarısından itibaren canlanma bekliyoruz" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, krizden hızlı çıkışın, reel ekonominin bir an evvel canlandırılması ile sağlanabileceğini bildirdi. 
     Koç Holding A.Ş.'nin 38. Hesap Yılı Ortaklar Genel Kurul toplantısı, bugün yapıldı. Divan Başkanlığı'nı Rahmi Koç'un yaptığı Genel Kurul'da, Koç'un Faaliyet Raporu'nda yer alan mesajı, Genel Sekreter Tahsin Saltık ile Muhasebe Müdürü Emine Alangoya tarafından okundu. 
     2001 yılında meydana gelen iç ve dış gelişmeleri değerlendiren 
     Rahmi Koç, geçen yıl reel sektörde gerek üretim, gerekse kapasite kullanımında sanayi kesiminin büyük kayıplar verdiğini dile getirdi. 
     İmalat sanayinde kapasite kullanım oranının yüzde 71.6 olduğunu, bu rakamın 2000'de yüzde 76 düzeyinde bulunduğuna işaret eden Rahmi Koç, şunları kaydetti 
     ''Krizden hızlı çıkış, reel ekonominin bir an evvel canlandırılması ile sağlanabilir. Bu canlanma, durma noktasına gelen talebin yeniden harekete geçmesine bağlıdır. Ayrıca, üreten kesimin üzerindeki ağır vergi yükünün bir kısmı mutlaka kayıt dışı ekonominin üzerine kaydırılmalıdır. 
     IMF ile sağlanan anlaşma, geniş mali yardım ve Kıbrıs sorununun çözümü yönünde atılan adımlar ve AB ilişkilerinin olumlu seyri gelecek yıl Türkiye'yi yeniden büyüme trendine sokacaktır. Yapısal reformların sonuçlandırılması için acı ilacı içmeye devam edeceğiz. Önlemler taviz vermeden uygulanırsa ve politik bir kriz olmaz ise 2002'nin ikinci yarısından itibaren ekonomide canlanma beklemekteyiz.'' Verilen bilgeye göre, Koç Holding'in 2000 yılında 43 trilyon 4 milyar 599 milyon lira olan net karı, 2001 yılında 54 trilyon 806 milyar 789 milyon liraya yükseldi. 
     






</TEXT>
</DOC>
