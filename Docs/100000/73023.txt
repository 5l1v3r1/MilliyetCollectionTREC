<DOC>
<DOCNO> 73023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/guncel/gun05.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İhaleyi veren ile alan komşu oldu 
</HEADLINE>
<TEXT>

Müzelerin onarım işlerini ihale eden İstanbul Röleve Anıtlar Müdürlüğü çalışanları ile kurumdan ihale alan müteahhitler aynı sitede villa yaptırmış 
     ÖMER ERBİL İstanbul 

     Kültür Bakanlığı’na ait binaların restorasyon ve onarım ihalelerini düzenleyen İstanbul Röleve Anıtlar Müdürlüğü, geçen yıl yaklaşık 50 trilyon liralık ihaleye çıktı. Ancak ihaleleri hep aynı müteahhitlerin aldığı yönündeki ihbarlar üzerine başlatılan soruşturma sonucu müfettiş Celal Kılıç, ilginç bağlantılara ulaştı. 
     Topkapı Sarayı, Arkeoloji, Ayasofya gibi birçok müzenin restorasyon ve bakım ihalelerini alan müteahhitlerle, bu ihalelerin verilmesini ve denetlenmesini sağlayan İstanbul Röleve Müdürlüğü’nde görevli mühendislerin Saroz Körfezi Güneyli köyü yakınında ortak villalar yaptırdıkları belirlendi. Sitede, Röleve Anıtlar Müdürü Serdar Tuğrul ile eski müdür Muharrem Oral’ın da villası olduğu tespit edildi. 
     
     "Etik değerler üzerine kuruldu" 
     Soruşturma sırasında banka dekontları, banka hesap cüzdanları ve villalara ait ödeme planları gibi birçok belge de ele geçirildi. Müdür Tuğrul da, Saroz Evleri’nin müteahhitlerle birlikte yapıldığını doğrulayarak şunları söyledi "Tacettin Başer müteahhittir. Dursun Koçak ve Cemal Eroğlu da taşeron olarak kurumumuzdan iş alıyor. Çanakkale’den 6 dönüm yer alıp bir yapılaşmaya gidildi, 20 üyesi var. Kurumumuz çalışanları ve müteahhitler bu grupta var. Bize karşı kötü niyet besleyenler olabilir. Ancak tamamen etik değerler üzerine kuruldu. Çok kutsal tasarruflarla Saroz Evleri yapıldı." 
     
İşte Saroz evleri sakinleri      Müdür Serdar Tuğrul, eski müdür Muharrem Oral, kontrol mühendisleri Ragıp Esenkova, Ülkü Samir, Halil Öğüt, Osman Baykal, Erhan Yıkar emekli , Nevzat Şenol emekli , Ertuğrul Coşkun emekli , müteahhitler Tacettin Başer, Refik Maner, Dursun Koçak, Cemal Eroğlu, Sabri Kırna. 4 yıl önce tamamlanan villalara bekçi olarak da, kurumda daha önce çaycılık yapan emekli Mehmet Babacanoğlu alındı. 
     Müfettiş Kılıç ayrıca, 1998’de Topkapı Sarayı güvenlik, yangın ve soygun alarm sistemleri için yapılan 1.3 trilyon liralık ihalede usulsüzlük yapıldığını, ihaleye çağrılan firmaların iş bitirme belgesi olmadığı halde davet edildiğini, ihale günü de firmanın ihaleye sokulmadığını tespit etti. 
     



 GÜNCEL 

























</TEXT>
</DOC>
