<DOC>
<DOCNO> 84456 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/siyaset/siy03.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara’da Pearson heyecanı 
</HEADLINE>
<TEXT>
Özkan ile Boeing firması için görüştü 
Derviş’in ardından Özkan’la görüşen ABD Büyükelçisi Pearson’un, Boeing’le yapılacak anlaşmanın peşinde olduğu ortaya çıktı 
     SERPİL ÇEVİKCAN Ankara 

     ABD Büyükelçisi Robert Pearson’ın Devlet Bakanı Kemal Derviş’le yaptığı baş başa görüşmede, "Ecevit hafta sonu istifa edecek" görüşünü dile getirdiği iddiasının ardından Büyükelçi’nin dün de Başbakanlık’ta Başbakan Yardımcısı Hüsamettin Özkan’la bir araya gelmesi Ankara’da siyasi kulislerde heyecan yarattı. Ancak Pearson’ın "seçim" değil "Boeing firması ile yapılacak 1.2 milyar dolarlık anlaşmanın" peşinde olduğu ortaya çıktı. 
     İlaç ve şeker kotalarına ilişkin pürüzlerin ele alındığı görüşmede Büyükelçi’nin Milli Savunma Bakanlığı ile Boeing firması arasında imzalanacak olan Havadan Erken İhbar ve Kontrol Uçağı HEİK anlaşmasına için gereken onay konusunda girişimde bulunduğu öğrenildi. 
     İhaleye ilişkin mutabakat zaptı için gereken onay nedeniyle dün Başbakan Bülent Ecevit’e "ABD’nin geçmiş olsun" dilekleri ile birlikte "evrak" taşındı. Özkan - Pearson görüşmesinde iç politikaya ilişkin hiçbir değerlendirme yapılmadığı, ABD Büyükelçisi’nin Özkan aracılığıyla Ecevit’e "geçmiş olsun" dileklerini ilettiği öğrenildi. 
     
     Derviş de yalanladı 
     Ekonomiden Sorumlu Devlet Bakanı Kemal Derviş, Pearson ile görüşmesine atfen, medyada yer alan kulis yazısındaki iddiaların tamamen asılsız olduğunu bildirdi. "Gerçeğe dayanmayan ve haksız spekülatif kazanç sağlama konusunda elverişli bir ortam yaratan bu tür sansasyon amaçlı haberlere" itibar edilmemesini isteyen Derviş, uygulanan ekonomik programın başarısının devamı açısından bunun büyük önem taşıdığını vurguladı. 
     ABD’nin Ankara Büyükelçiliği Basın Müsteşarı Jess Baily de bir internet haber portalı ve günlük bir gazetede çıkan haberlerin asılsız olduğunu belirterek, "Sayın Büyükelçi, seçimler konusunda bir açıklama yapmadı ve bu konuda herhangi bir bilgimiz yok. Büyükelçi, Derviş ile öğle yemeğinde ekonomik konuları görüştü" dedi. 
     



 SİYASET 
















</TEXT>
</DOC>
