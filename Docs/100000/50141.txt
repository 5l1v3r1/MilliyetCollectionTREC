<DOC>
<DOCNO> 50141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/yasam/yas01.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bizim Açelyamız intihar etmezdi ..’ 
</HEADLINE>
<TEXT>

Ailesi ve bazı arkadaşları Açelya’nın intihar edecek biri olmadığını iddia ediyor ama, polis cevapsız sorulara rağmen intiharda ısrarlı... 
     AYTEN GÖRGÜN İstanbul 

     Açelya Alkan’ın Avcılar’daki evinde ölü bulunmasının ardındaki sır perdesi aralanamazken, kilit isim’ konumunda bulunan en yakın iki arkadaşının ifadeleri, akıllara yeni soru işaretleri getirdi. 
     Olay günü coğrafya çalışmaya gittiği 8 yıllık arkadaşı Gülşah Tantürkü, Açelya’nın intihar etmiş olabileceğini belirterek şöyle konuştu 
     "Oturduğu evi hiç sevmiyordu. Tarih öğretmenliği bölümünü istiyordu, kazanamadı. Derslerden sıkılmıştı. Son zamanlarda çok sık Yaşamak istemiyorum’ diyordu. Bunu teyzesine de söylüyormuş. Bir ay önce sözlendiği E.S.’yi çok kıskanıyordu. Birbirlerini deli gibi seviyorlardı ama çok kavga ediyorlardı. Olay günü 12.00’de beni aradı. Çok sıkıldığını söyledi. Gel, coğrafya çalışalım’ dedim. 15.00’e doğru geldi. E.’yi cep telefonundan aramış, kendisinden habersiz balığa çıktığı için ona kızdı. Sonra E. ulaşamasın diye cep telefonunu yanımda kapattı. Hatta benimkini de kapattırdı. E.’den kesinlikle ayrılmak istediğini söyledi, halasına gitmek için benden ayrıldı." 
     
     Çelişkili sözler 
     Açelya’nın Gülşah’a birlikte gitmek için cep telefonuyla arayıp bulamadığı 6 yıllık arkadaşı Yeşim Peker ise, onun intihar edecek bir yapıda olmadığını belirtiyor. Açelya’nın çok titiz olduğunu söyleyen Peker şunları söyledi 
     "Açelya kendi bardağını ikinci kez kullanmayacak kadar titizdi. Canı çok kıymetliydi. Ağzına çorap tıkayıp, asarak intihar etmesi mümkün değil, etse bile hapı tercih ederdi. Aramızda böyle bir muhabbet geçtiğinde kendisini asla öldüremeyeceğini söylemişti." 
     
     "Onsuz yaşayamam" 
     E.S. de, Açelya’nın intihar edecek bir insan olmadığını, ancak zaman zaman telefonuna çağrı bırakan biri kadın iki kişi olduğunu dile getirerek şunları söyledi 
     "Açelya benimle her şeyi paylaşırdı. En son olaydan bir gün önce görüşmüştük. Son olarak sesini, olay günü 13.45’te cep telefonuyla yaptığımız konuşmada duydum. Açelyasız nasıl yaşarım, bilemiyorum." 
     Açelya’nın ölümünün sırrının çözülmesi için gözler, Cerrahpaşa Adli Tıp Kurumu’ndan gelecek otopsi raporuna çevrildi. 
     
Polis kafa karıştırdı      Cesedinin bulunduğu andan itibaren polis Açelya’nın cinayete kurban gitmediğini savunuyor. İşte polisin sorulara verdiği yanıtlar... 
Açelya’nın asılı bulunduğu yerde neden sandalye yoktu 
     - Koltuğa ya da divana çıkmıştır. 
     
Ağzında çorabın işi ne 
     - İntihar edenler seslerini duyurmamak için ağzına kumaş parçası tıkabilir. 
     
Yanağındaki tırnak izi nedir 
     - Maktulenin vücudunda boğuşma izi yok. Tırnakların içi temiz, saldırganın deri parçaları yok. Boynu kırılmış. Nedeni ip. 
     
Açelya’nın sim kartı nerede 
     - İntihar etmeden önce kimse onu rahatsız etmesin diye saklamış olabilir. 
     
Kırmızı kazağının arkasındaki izler nasıl oldu 
     - Arkadaşlarıyla okulda şakalaşırken olabilir. 
     
Kapı neden kilitli değildi 
     - Evet, anahtar evin içinde bulundu. Kilitli mi değil mi, dikkat etmedik. 
     
Komşular apartman içinde çığlık sesi duymuş... 
     - Bu tür vakaların ardından bu tür söylentilerin çıkması normal. 
     
Ailesi ve yakınları Açelya’nın intihar etmediğini söylüyor... 
     - Hiçbir aile, ölen çocuğunun arkasından İhmal ettik’ demez. 
     



 YAŞAM 


















</TEXT>
</DOC>
