<DOC>
<DOCNO> 94774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/siyaset/asiy.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Özkan’ın yerine Gürel’in atanması, Cem’i istifa noktasına getirdi 
</HEADLINE>
<TEXT>
Cem düşünüyor 
Ecevit’ten "radikal" adımlar bekleyen Cem, aradığını bulamayınca "bir süre düşünme" kararı aldı. Başbakan’la görüşen Derviş ise istifa etmeyeceğini açıkladı 
     SERPİL ÇEVİKCAN Ankara 

     Başbakan Ecevit, Hüsamettin Özkan’ın istifasıyla boşalan "ikinci adam" koltuğuna Şükrü Sina Gürel’i getirirken, bunu bir işaret olarak alan Dışişleri Bakanı İsmail Cem istifa noktasına geldi. Ecevit’ten beklediği "radikal" adımları görmeyen Cem "hafta sonuna kadar düşünmeye" karar verirken, Devlet Bakanı Kemal Derviş, istifa etmeyeceğini açıkladı. 
     DSP’deki deprem, Ankara’da dün de bütün taşları yerinden oynatacak bir temas trafiğine sahne oldu. Sabahtan itibaren bütün gözler hem hükümetin, hem de Özkan hareketinin geleceğini belirleyecek iki isme çevrildi. Kulislere önce Cem’in alacağı pozisyon için, Ecevit’ten mesaj beklediği bilgisi yansıdı. Ancak, Cem’in öğlen Or - An’la temas kurduğu dakikalarda Ecevitler, Başbakan Yardımcılığı’na Gürel’in getirildiğini, boşalan diğer bakanlıklara da vakit kaybetmeden atama yapıldığını duyurdular. 
     Kulislere yansıyan bilgilere göre Cem, telefonla görüştüğü Ecevit’e kabinede revizyon yerine DSP’de "daha radikal değişiklikler" yapılması gerektiği görüşünü hissettirdi. Cem’in görüşmede yansıttığı hava, "liderlik beklentisini" çağrıştırırken, ilerleyen saatlerde DSP Genel Merkezi, Dışişleri Bakanı’nın son günlerde sergilediği tavrı, "Nerede durursa daha kazançlı çıkacağına karar veremiyor. Kendisine uzun süredir bir hava verdi" diye tanımlandı. Ecevitler’in de Cem’in yaklaşımını "erken talep" olarak yorumladıkları öğrenildi. 
     DSP Genel Merkezi’nde Cem’in Özkan ile Göcek’teki buluşmasının ve kendisine yakın Mustafa Yılmaz, Halit Dikmen ve Hakan Tartan’ın, Özkan hareketine katılmasının da Ecevitler’in dikkatinden kaçmadığı konuşuldu. 
     
     Cem’e "lider ol" mesajı 
     Gürel tercihi, Özkan cephesinde, Ecevitler açısından "DSP’de kopuşu hızlandıracak bir taktik hatası" olarak değerlendirildi. İstemihan Talay, "Cem, hareketimize katılacak" dedi. "DSP’den ayrılanların liderliğini üstlenmesine Özkan’ın itiraz etmeyeceği" bu cepheden Cem’e iletilen önemli mesajlar arasında yer aldı. Öğle saatlerinde de Derviş’le görüşen Cem, "İstifa edecek misiniz " sorularına karşılık vermedi. 
     Derviş ise, sabah Devlet Bakanı Fikret Ünlü ve Orman Bakanı Nami Çağan’la başladığı görüşme trafiğini Cem ve Ecevit’le sürdürdü. Derviş, Cem’le yaptığı görüşmede ekonomi açısından sorumluluk taşıdığından hükümette kalması gerektiğini belirterek, "Program ilkelerinin ihlal edilmemesi için seçime kadar hükümette kalmayı düşünüyorum" dedi. 
     
     Ecevit’ten yararlanıyorum’ 
     Derviş Ecevit’e de "Ekonominin sorumluluğunu yürütmek istiyorum" diye konuştu. Ecevit de bundan duyduğu memnuniyeti dile getirdi. "Ecevit’le yollarımızı ayırmayı düşünmüyorum. Ecevit’in siyasetteki deneyiminden yararlanıyorum" diyen Derviş, Özkan’la buluştuğu akşam yemeği öncesinde sorulara da "İstifa etmeyi düşünmüyorum. Ben herkesle görüşüyorum" yanıtını verdi. 
     
Yeni bakanlar      Ecevit, DSP Genel Başkan yardımcıları Zeki Sezer ve Tayfun İçli’yi de kabineye taşıdı. Recep Önal’ın istifasıyla boşalan Devlet Bakanlığı’na Rahşan Ecevit’in kurmayı İçli, Gürel’den boşalan KKTC’den sorumlu Devlet Bakanlığı’na da, DSP Genel Sekreteri olarak Ecevitler’le yakın mesai yapan Sezer getirildi. İstemihan Talay’dan boşalan Kültür Bakanlığı’na da, TBMM Dışişleri Komisyonu üyesi ve tıp doktoru olan İzmir Milletvekili Suat Çağlayan atandı. Sezer, hükümete 3 yeni atamayı onayladı. Hasan Gemici ile Mustafa Yılmaz’ın yerine de istifaların resmen kesinleşmesinin ardından atama yapılması bekleniyor. 
     



 SİYASET 


















</TEXT>
</DOC>
