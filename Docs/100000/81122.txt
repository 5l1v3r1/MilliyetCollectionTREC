<DOC>
<DOCNO> 81122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/sontur23.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyasi partiler 1 Mayıs kortejinde 
</HEADLINE>
<TEXT>

     Hak-İş Genel Başkan Yardımcısı Hüseyin Tanrıverdi, Ankara'da yapılacak 1 Mayıs kutlamalarına, aralarında DYP, ANAP, AK Parti, SP, ve CHP'nin de bulunduğu 10 siyasi partinin de katılacağını bildirdi. Tanrıverdi, partilerin Ankara il başkanları ile görüştüklerini ve bu partilere kortejde yer verdiklerini söyledi. 
     "Emekçiler olarak 1 Mayıs 2002 kutlamalarında, barışı, dostluğu, kardeşliği, dayanışmayı bir kez daha talep edeceklerini, işgali, vahşeti, savaşı, terörü, soykırımı bir kere daha lanetleyeceklerini" kaydeden Tanrıverdi, "Özgür, kendi kaderini tayin hakkına sahip, bağımsız bir Filistin için meydanlarda olacağız" dedi. 
     Başbakan'dan, çalışanların 1 Mayıs'ta idari izinli sayılması yönünde talepte bulunduklarını da kaydeden Tanrıverdi, "Ancak cevap alamadık. Bir idari izin geleneği oluşmuştu, bayramdan önce idari izin verilebiliyor. Bütün ülkelerin kutladığı 1 Mayıs yasaklarla engellenemez" diye konuştu. 
     





</TEXT>
</DOC>
