<DOC>
<DOCNO> 83985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur10.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dahi çocukları devlet yetiştirecek 
</HEADLINE>
<TEXT>

     TBMM Milli Eğitim Komisyonu, güzel sanatlar ile bilim ve teknoloji alanlarında olağanüstü yetenek gösteren çocukların devlet tarafından yetiştirilmesini öngören tasarıyı kabul etti. 
     Buna göre, devlet, güzel sanatlar ile bilim ve teknoloji alanlarında olağanüstü başarılı çocukların yurtiçinde ve yurtdışındaki eğitim ve yetiştirilmelerini sağlayacak. Bu çocukların lisans ve lisans öğrenimleri tamamlanıncaya kadar sürecek. Güzel sanatlar alanında desteklenecek çocuk ve gençlerin belirlenmesinde Milli Eğitim ve Kültür Bakanlıkları ile YÖK, bilim ve teknoloji alanında desteklenecek çocukların belirlenmesinde ise Milli Eğitim Bakanlığı, YÖK ve TÜBİTAK Başkanlığının birlikte oluşturacakları sürekli kurullar görevli olacak. 
     Bu kurullar, dahi çocuk ve gençlerin yetiştirilme yerlerini ve süresini belirlemek, eğitim ve yetiştirilmeleri sırasında gerekli izleme ve denetlemeleri yapmak veya yaptırmak, eğitim ve yetiştirilmeleri ile ilgili enstrüman, araç, gereç ile teknik donanımın sağlanması, olağanüstü çalışmalar ortaya koyma ve üstün başarı elde etme hallerinde ödüllendirilmesi, başarısızlıkta veya bulunduğu ülke ya da Türk hukukuna göre suç sayılan eylemlerde bulunması halinde yetiştirilmelerinin durdurulmasına karar vermekle görevli ve yetkili olacak. Bu kurulların aldıkları kararlar Milli Eğitim Bakanının onayı ile uygulanacak. 
     Yasa kapsamındaki çocukların devlet adına dış ülkelerde yetiştirilmesinde, anne veya babası veya bunlardan biri ya da vasisi, hiçbiri olmazsa ilgili kurullarca belirlenen ve çocuğa bakabilecek en yakın aile üyelerinden biri 18 yaşına kadar refakat edebilecek. Tasarıya göre, yasa kapsamına alınan çocuklara ve gençlere ve refakatleri için gönderileceklere, yurt içinde veya yurt dışında yapılacak ödemelerin miktarı ve kapsamı her yıl bütçe yasaları ile belirlenecek. 
     Tasarıya göre, devlet tarafından yurt içinde ve yurt dışında devlet hesabına eğitilen ve yetiştirilenlerin, alanları ile ilgili yurt içi ve yurt dışı çalışmaları, ilgili Bakanlık, kurum ve kuruluşlar tarafından da desteklenecek. 
     Komisyonda, MHP'li Yaşar Bozkurt Öztürk'ün, Futbol Federasyonu ve Türkiye Süper Liginden düşen takımlarla ilgili yasa tekliflerinin özel bir gündemle ele alınması önerisi tartışma yarattı. Öztürk, hakemlerle ilgili bir yıldır şaibeler bulunduğunu ve bu nedenle konunun tartışılması gerektiğini belirtirken, DSP'li Bahri Sipahi, Futbol Federasyonu'nun özerk bir kuruluş olduğunu ve müdahele edilmemesi gerektiğini söyledi. AKP'li Mehmet Çiçek'in özerk de olsa TBMM'nin üstünde olamayacağını ve Federasyonun son gelişmelerle ilgili bilgi vermesi gerektiğini söyledi. Komisyon Başkanı Abdurrahman Küçük, herhangi bir karar alınmadan toplantıyı kapattı. 
     





</TEXT>
</DOC>
