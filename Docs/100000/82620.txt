<DOC>
<DOCNO> 82620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/soneko05.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin krizinin şok dalgası ABD'ye kadar uzanır mı 
</HEADLINE>
<TEXT>

     ABD Arjantin'deki mali çöküşün olumsuz etkilerini büyük ölçüde defetti, ancak, Güney Amerika'nın ikinci büyük ekonomisinde krizin daha da kötüleşmesi halinde, bu durumun değişebileceği konuşuluyor. 
     Amerikan Associatd Press AP Haber Ajansı'nın haber-analizine göre, ciddi ekonomik durgunluk ve Arjantin'deki epey yüksek oranlı devalüasyonun komşularına da sıçraması, yayılması halinde, bu durumdan ABD de etkilenecek, şok dalgaları ABD'ye ulaşacak. 
     Economy.com sitesinden Mark Zandi, ''Arjantin'deki sorunlar, Japonya'nın 10 yıldır durgunlukta tıkanması ve Alman ekonomisinin zorlanması nedeniyle global ekonominin durumu çok hassas, kırılgan, eğer birşey çok kötü giderse, bu bizim ekonomiye de yayılabilir'' dedi. 
     Arjantin'in 141 milyar dolarlık dış borcunun ödemelerini Aralık ayında durdurması Amerikan ekonomisinde şimdiye kadar ılımlı etkilerde bulundu. FleetBoston Financial şirketi başta olmak üzere, Arjantin'e yüklü miktarlarda kredi açmış Amerikan bankaları batık kredilerini sildi. General Motors, Verizon, McDonald's, Coca-Cola ve diğer Amerikan şirketleri biraz darbe alsa da, zararları, Amerikan ekonomisinde geçen yılki durgunluktan kaynaklanan Amerikan şirketlerindeki karlarındaki erimelerle kıyaslandığında küçük kaldı. 
     
     ARJANTİN KRİZİ ASYA'NINKİNE BENZEMEZ 
     Asya'daki 1997-98 mali krizinin aksine, Arjantin'in sorunları uzun sürede gelişti, böylece, yabancı yatırımcılar uyarı sinyallerini aldı ve analistler, krizin derinleşmesi halinde, Wall Street'de ani sarsıntıya hazırlandı. 
     Amerikan ekonomisi, bankacılık, yatırım sektöründeki birkaç şirketteki sarsıntı ve bir kurtarma operasyonu haricinde, Asya ve Rusya mali krizlerine yine de iyi dayandı. 
     Ancak, analistlere göre, Arjantin krizinde daha büyük tehlike, yatırım akışından ziyade ticaretten kaynaklanıyor. Arjantin'in ABD'den geçen yılki ithalatı her ne kadar 3.9 milyar dolarla ABD'nin ihracatının binde 5'inde kaldıysa da, Arjantin ekonomisindeki durgunluk Latin Amerika genelinde büyümeye ket vurursa, ABD'nin bölgeye ihracatı zorlanacak. Güney Amerika'nın en büyük ekonomisi Brezilya dış ticaretinin yaklaşık üçte birini Arjantin ile yapıyor. 
     Global ekonomideki durgunluktan kurtulma çabasındaki Latin Amerika ülkelerinin büyümesi, Arjantin'in sorunları nedeniyle ciddi ölçüde sınırlanacak. Birçok analist de, bölgedeki mali kargaşanın siyasi etkilerinden endişeli. 
     Arjantin'de acılar çeken halk, yabancı bankaları ve IMF'yi, ABD yönetimini suçluyor, bu durumda, siyasi reform sürecinin tümden zarar görmesinden korkuluyor. Latin Amerika'ya daha fazla dikkat, özen vaadiyle iktidara gelen ABD Başkanı Bush yönetimi, şimdiye kadar ''sert sevgili'' yaklaşımı gösterdi. 
     





</TEXT>
</DOC>
