<DOC>
<DOCNO> 59213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/27/siyaset/siy03.html </URL>
<DATE> 2001/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP’de sessiz muhalefet’ dönemi başladı 
</HEADLINE>
<TEXT>

15’e yakın MHP’li milletvekili kongreye kadar partide kalarak sessiz mücadele verme kararı aldı 
     ÖNDER YILMAZ Ankara 

     MHP Genel Başkanı Devlet Bahçeli ile ters düşen bakan ve milletvekillerinin görevlerinden alınması veya dışlanması, parti içindeki muhalif kanadı harekete geçirdi. Abdulhaluk Çay’ın bugün düzenleyeceği basın toplantısına katılması beklenen muhalifler, iki yıl içinde yapılacak MHP kongresine kadar "sessiz muhalefet" yürütecek. 
     Çay’ı bakanlık görevinden azlederek tepki toplayan Bahçeli, muhalefet cephesini gün geçtikçe genişletiyor. Sadi Somuncuoğlu, Ali Güngör, Enis Öksüz gibi MHP’ye yıllarını vermiş ancak görevlerinden alınmış isimler ile mektupçu milletvekilleri olarak bilinen muhalif kanat, son olarak Çay’ın azledilmesiyle ortak hareket etmek için hazırlanıyor. Parti içinde bulunan 15’e yakın milletvekilinin kongreye kadar parti içinde kalarak mücadele verecekleri, parti politikalarından rahatsız olanları bir arada tutarak "sessiz muhalefet" yürütecekleri dile getiriliyor. 
     
     Çay eleştirecek 
     Çay ise bugün düzenleyeceği basın toplantısında partiden ayrılmayacağını, MHP’nin "Türkçü ve Milliyetçi çizgisinden uzaklaşmaya başladığı" vurgusunu yapacak. Çay, konuşmasında "Milliyetçi, ülkücü ilkeleri savunanların görevlerinden alındığı" tablosunu çizecek. Türk Kurultayı’na sahip çıkacak olan Çay, parti içinde demokrasi isteyecek. 
     



 SİYASET 













</TEXT>
</DOC>
