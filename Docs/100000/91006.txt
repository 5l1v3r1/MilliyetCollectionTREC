<DOC>
<DOCNO> 91006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sonspo02.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege Üniversitesi Dünya Kupası maçlarının bilimsel analizini yapacak 
</HEADLINE>
<TEXT>

     Ege Üniversitesi Beden Eğitimi ve Spor Yüksekokulu yetkilileri, 17. Dünya Kupası finallerinde yapılan tüm karşılaşmaların bilimsel analizini yaparak, turnuva sonunda çeşitli tez çalışmaları geliştirecek. 
     Okul müdürü Prof.Dr.Mustafa Ferit Acar, İngiltere Liverpool Politeknik Üniversitesi'nce geliştirilen ''maç analizi programı''nı kullanacaklarını, ayrıca internet sitesindeki analizler ve gözlemlerle, elde edilecek bulguları karşılaştıracaklarını söyledi. 
     Kupada şimdiye dek yapılan tüm maçlarının kaydının kombine cihazlar yardımıyla yapıldığını belirten Prof.Dr.Acar, önemli karşılaşmaların da öğrencilerle barkovizyondan izlendiğini ve gözlemlerin not edildiğini söyledi. 
     Prof.Dr.Acar, 64 karşılaşmanın tek tek analizinin yapılacağını, Türk Milli Takımı ile Latin ülkeleri ve Avrupa ülkelerinin takımlarının da ayrıca inceleneceğini belirterek, ''Latin futboluyla Avrupa futbolunun özellikleri karşılaştırılarak, bu konuda bir tez geliştirilecek. Ayrıca Türkiye'nin yaptığı tüm maçlardan elde edilecek sonuçlar ışığında takımımızın karakteristik özellikleri ortaya konacak'' dedi. 
     
     GLOBALLEŞMENİN ETKİSİ 
     Şimdiye dek yapılan maçlar itibarıyla bazı konuların dikkati çektiğini belirten Prof.Dr.Acar, şöyle konuştu 
     ''Globalleşmenin etkileri artık futbolda da açıkça görülüyor. 
     Birçok ülkenin teknik direktörü başka milliyetten. İsveç gibi ülkenin milli takımında siyahi oyuncunun bulunması, Japonya'da Brezilya asıllı futbolcu oynaması bunun örnekleri. Artık ekol farklılıkları da göze çarpmıyor. Takımların neredeyse tamamı, savunma güvenliğini ön planda tutuyor, forvette oyuncu sayısını azaltıyor, orta alanda güçlü olmayı tercih ediyor.'' 
     





</TEXT>
</DOC>
