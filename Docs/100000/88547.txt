<DOC>
<DOCNO> 88547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/son/sonspo15.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray "Jancker ile ön anlaşma yaptık" 
</HEADLINE>
<TEXT>

     Galatasaray Kulübü İkinci Başkanı ve Basın Sözcüsü Ali Dürüst, transfer için aceleci olmadıklarını belirterek, ancak mutlaka bir santrfor transfer edeceklerini söyledi. 
     Galatasaray Lisesi'nin Fransa'da yaşayan 100-120 dönem mezunlarının katıldığı pilav günü kutlamaları için Paris'e giden Ali Dürüst, Atatürk Havalimanı'nda transfer çalışmaları hakkında bilgi verdi. 
     Transferde artık 2 yabancı oyuncu kontenjanlarının bulunduğunu ifade eden Dürüst, ''Dün Sarr'ı aldık. Yine geleceğe dönük oyuncular alabileceğimiz gibi, daha maliyetli yıldızları da kadromuza katabiliriz. Bir santrfor alacağız. Avrupa Şampiyonlar Ligi'ne doğrudan katılacağımız için 30 Ağustos tarihine kadar vaktimiz var. Pahalı oyuncuları tribünde oturtmaya niyetimiz yok'' diye konuştu. 
     Dürüst, yeni transferin sağ ve sol kanat oyuncuları olabileceği gibi, orta alan oyuncusu da olabileceğini vurguladı. 
     Almanya Milli Takımı oyuncusu Jancker ile ön anlaşma yaptıklarını anlatan Dürüst, ancak bu oyuncunun kulübüyle de anlaşmak durumunda olduklarını dile getirdi. 
     Dürüst ayrıca, milli takımda bulunan Aston Villalı Alpay'a bugüne dek hiçbir biçimde resmi öneride bulunmadıklarını söyledi. 
     Bu arada teknik direktör Fatih Terim'in Romanya'da 2 maç izlediği ve bazı oyuncuları beğendiği belirtilirken, antrenörlerden Ahmet Ceylan'ın Brezilya'dan döndüğü ve raporunu Terim'e vereceği öğrenildi. 
     





</TEXT>
</DOC>
