<DOC>
<DOCNO> 72255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/guncel/gun08.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Protokol tribünü paralı olmalı mı 
</HEADLINE>
<TEXT>

ÇAPRAZ ATEŞ 
     Ankaragücü - Diyarbakır maçının devre arasında, bazı milletvekili ve korumalarının Ankaragücü yöneticilerini tartakladığı iddia edildi. Spordan Sorumlu Devlet Bakanı Fikret Ünlü, protokol tribünlerinin milli maçlar dışında paralı olması gerektiğini belirterek, "Milletvekillerinden, bu tribüne koruma ve silah sokmamalarını rica ediyorum" dedi. Bu sözler spor kamuoyunu da ikiye böldü. Gerçekten korumalar protokole girmemeli mi Milli maç dışında bu tribünlere girenlerden para alınmalı mı 
     
     ERMAN TOROĞLU Sabah 
Yarın biri ölürse sorumlusu Ünlü’dür      ÖZELLİKLE Ankara 19 Mayıs Stadı dingonun gece yattığı yer gibi. Burada kulüplerin hiçbir hakkı yok. Kontrol devletin elinde. Yarın birisi ölürse, bunun sorumlusu Fikret Ünlü’dür. Milletvekilleri, eşi, çocuğu, damadı, koruması, neredeyse tüm ailesiyle maça geliyor. Maçına göre buraları paralı yapın, bakın olay nasıl çözüme kavuşacak. 
     
     ATİLLA GÖKÇE Milliyet 
Protokol tribünü gösteri alanı değil      PARALI olursa protokol tribünleri yol geçen hanı olmaktan çıkar. Milletvekilleri, protokol tribünlerini siyasal gösteri alanı olarak kullanıp kendi takımlarına ve seçmenlerine selam gönderme, şov yapma yolunu terk etsin. Camiye giren nasıl dinsel kurallara uyuyorsa, spor alanına giren de sporun ilkelerine, kurallarına saygılı olmak zorundadır. O kültüre ayak uyduramayan kişiler öfkelerini, taşkınlıklarını ve gösterilerini lütfen başka yerlere taşısınlar. 
     
     ÖMER ÜRÜNDÜL Milliyet 
Paralı giriş, mevcut sorunları çözmez      ANKARA’DA, şeref tribününde yaşanan olaylar stat terörünün nasıl körüklendiğine en canlı örnektir. Eğer şeref tribünlerinde böyle şeyler olursa diğer seyircileri nasıl kontrol altına alacaksınız. Dünyanın hiçbir yerinde şeref tribününe silahlı sivil girmez. Bizde rahatça giriyor, bu yetmiyor bir de maçla ilgili ağız düellosunda bu silahlar piyasaya çıkıyor. Girişleri paralı yapmak çözüm değil. Bu uygulama sadece "bu işleri önlüyoruz" havasını yaratan bir kılıftır. 
     
     TOGAY BAYATLI Hürriyet 
Önce vekil olmanın şerefiyle otursunlar      POLİTİKACILARIN sporu yönlendirmesine karşıyım. Politikacı oldukları için kendilerine ayrıcalık tanımaları utanç verici. Hele aralarındaki ihtilafları silahla çözmek istemeleri ortaçağdan kalma bir yaklaşım. Şeref tribünlerine girişin paralı olmasına gelince önemli olan, vekil olmanın şerefiyle bu tribünlerde oturmaktır. 
     



 GÜNCEL 




















</TEXT>
</DOC>
