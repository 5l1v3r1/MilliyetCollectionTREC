<DOC>
<DOCNO> 74199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/soneko09.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Meksika'da konuştu... 
</HEADLINE>
<TEXT>

     Devlet Bakanı Kemal Derviş, serbest ticarete hizmet edecek, yeni sürdürülebilir kalkınma modelleri için planlama yaklaşımlarına ihtiyaç olduğunu söyledi. 
     Bakan Derviş, Meksika'nın Monterrey kentindeki Birleşmiş Milletler'in BM Uluslararası Kalkınma Finansmanı konferansında yaptığı konuşmada, sanayileşmenin, farklı düzeylerde de olsa, tüm ülkeler için kalkınma sürecinde önemli bir araç olduğunu ifade etti. 
     Piyasa ekonomisine geçişte, gelişmekte olan ülkelerde, piyasaları geliştirmeye yoğunlaşmanın gerekli olduğunu işaret eden Bakan Derviş, piyasaları daha düzenli hale getirecek değişikliklerin de, piyasa ekonomisine geçişte önem taşıdığını vurguladı. 
     Derviş, piyasa ekonomisine geçiş için planlamanın, 1945 yılından buyana dünya gündeminde bulunduğunu hatırlatarak, Dünya Bankası'nın da, bu çerçevede birçok faydalı uygulama gerçekleştirdiğini ifade etti. 
     Devlet Bakanı Kemal Derviş, ''dış ticareti, gelişmekte olan ülkelerde, sağlıklı bir küreselleşmeye doğru, kalkınma ve sanayileşmenin ana aracı kabul etmek gerekir'' şeklinde konuştu. 
     Kalkınma planlarının da önemine değinen Bakan Derviş, gelişmekte olan ülkelerde yeniden yapılanma ve ileri hedeflere ulaşmada kalkınma planlarının gerekli olduğunu belirterek, ''hızlı değişimin en önemli aracı, planlı değişimdir'' dedi. 
     
     KALKINMA ÖNERİLERİ... 
     Devlet Bakanı Derviş, kalkınma konusundaki önerilerini ise şöyle sıraladı 
     ''Hükümetler, günlük piyasa fonksiyonlarının dışında kalarak, ekonomi konusunda mikro düzeyde rehberlik yapmalılar. 
     -Öncelik, ulusal düzeyde daha etkin bir yönetim olmalı. 
     -Gelişmekte olan ülkeler için açık ticari piyasalara yönelik olarak özel politikalar ve modeller oluşturulmalı.'' Devlet Bakanı Derviş, konferansta benimsenen Monterrey Uzlaşması'nda, Türkiye'nin de üyesi bulunduğu, dünyanın en büyük 18 ülkesi, Avrupa Birliği ile IMF-Dünya Bankası'nın üye olduğu G-20'nin daha etkin bir çalışma yapabileceğini de vurguladı. 
     






</TEXT>
</DOC>
