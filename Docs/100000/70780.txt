<DOC>
<DOCNO> 70780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur18.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Partiler milletvekili Cumhurbaşkanı için uzlaşma arıyor 
</HEADLINE>
<TEXT>

     Partilerarası Uzlaşma Komisyonu'nun yarın yapacağı toplantıda, Cumhurbaşkanı'nın Meclis içinden seçilmesi, iki kez görev yapmaması ve yetkilerinin sınırlandırılması doğrultusunda son şeklin verilmesi bekleniyor. 
     Partilerarası Uzlaşma Komisyonu, yarın TBMM Başkanvekili Yüksel Yalova başkanlığında toplanarak çalışmalarını sürdürecek. 
     Anayasa'nın ''Cumhurbaşkanı'nın nitelikleri ve tarafsızlığı ile görev ve yetkileri'' başlıklı 101 ve 104'üncü maddelerinin yarın yeniden ele alınacağı toplantıda, daha önce varılan genel uzlaşı doğrultusunda metinlerin yazılabileceği bildirildi. 
     
     Çekinceler 

     Anayasa'nın ''Cumhurbaşkanının nitelikleri ve tarafsızlığı'' başlıklı 101. maddesinde Cumhurbaşkanlarının Meclis içinden seçilmesi ve iki defa seçilememeleri konusundaki genel uzlaşı DSP'lilerin çekincelerine karşın sürüyor. Komisyonda varılan genel uzlaşmayı bozmamak için DSP'nin itirazda bulunmayacağı ifade edildi. 
     Cumhurbaşkanlarını görev süresinin ise 7 yıldan 5 yıla indirileceği ifade edildi. Ancak AK Parti, düzenlemelerin 'Cumhurbaşkanı Ahmet Necdet Sezer'e karşı yapıldığı izleniminin doğmaması'' için görev süresinin düşürülmesine ancak diğer maddelerin de değiştirilmesi koşuluyla destek verecek. 
     
     Yetkilere sınırlama 

     Cumhurbaşkanı'nın görev ve yetkilerini düzenleyen 104'üncü maddesi ile ilgili olarak alt komisyonun hazırladığı metin doğrultusunda yeni madde yazılacak. 
     Buna göre, Cumhurbaşkanı'nın Anayasa değişikliklerine ilişkin yasaları halkoyuna sunma, seçimlerin yenilenmesine karar verme, TBMM İçtüzüğü'nün iptali için Anayasa Mahkemesi'ne dava açma yetkileri ile ilgili fıkralar diğer maddelerde yer alması nedeniyle madde metninden çıkarılıyor. 
     Yargı bağımsızlığı ve kuvvetler ayrılığı ilkesine uygun olarak Cumhurbaşkanı'nın ''Anayasa Mahkemesi üyelerini,Danıştay üyelerinin dörtte birini, Yargıtay Cumhuriyet başsavcısı ve Yargıtay Cumhuriyet Başsavcıvekilini, Askeri Yargıtay üyelerini, Askeri Yüksek İdare Mahkemesi üyelerini, Hakimler ve Savcılar Yüksek Kurulu üyelerini seçme yetkisi kaldırılıyor. 
     Ayrıca YÖK üyeleri ile üniversite rektörlerinin seçimiyle ilgili yetkiye üniversiteler ve YÖK'ün özerkliğinin tam olarak sağlanması için son veriliyor. 
     






</TEXT>
</DOC>
