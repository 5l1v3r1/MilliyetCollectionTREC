<DOC>
<DOCNO> 68315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo15.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum futbolcularla 45 dakika toplantı yaptı 
</HEADLINE>
<TEXT>

     Ankaragücü'ne yenilerek lider olma şansını kullanamayan Beşiktaş, izin yapmadan Kocaelispor maçı hazırlıklarına başladı. 
     Mahkemesi nedeniyle Almanya'ya gidecek olan teknik direktör Christoph Daum, idman öncesi Fulya Tesisleri'ne gelerek, futbolcularıyla yaklaşık 45 dakika süren bir toplantı yaptı. Daum'un toplantıda, futbolcuları yaptıkları hatalar nedeniyle uyardığı, bundan sonra puan kaybına tahammülleri olmadığını ve daha dikkatli olmaları gerektiğini söylediği öğrenildi. 
     Daum'un yaptığı toplantı nedeniyle antrenman, yaklaşık 45 dakika geç başladı. 
     Antrenör Roland Koch yönetiminde gerçekleştirilen idmanda, Ankaragücü maçında 90 dakika forma giyen oyuncular koşu yaparken, diğerleri ise kondisyon çalışmasının ardından, dar alanda çift kale maç oynadı. 
     Bu arada idman sırasında ağabeyinin ölüm haberini alan İbrahim Üzülmez, çalışmayı yarıda bırakarak İzmit'e gitti. 
     
     Ahmet Dursun katılmadı 
     Ankaragücü maçında sakatlanan Ahmet Dursun, bugün yapılan antrenmana katılmadı. 
     Kulüp doktoru Ayhan Optur, Ahmet Dursun'un sol diz iç yan bağlarında zedelenme olduğunu belirterek, ''Bugün Ahmet'i salonda çalıştırıp tedavisini yaptık. Çok önemli bir sakatlığı yok ve Kocaelispor maçında forma giyebilir'' dedi. 
     Siyah-beyazlılar, Kocaelispor maçı hazırlıklarını yarın öğleden sonra Ümraniye Tesisleri'nde yapacağı antrenmanla sürdürecek. 
     






</TEXT>
</DOC>
