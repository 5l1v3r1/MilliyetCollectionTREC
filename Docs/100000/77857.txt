<DOC>
<DOCNO> 77857 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur30.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
"Geri zekalı" raporlu öğrencilere soruşturma.. 
</HEADLINE>
<TEXT>

     Antalya'nın Alanya İlçesi'nde, 13 kız öğrencinin "geri zekalı" raporu alınarak okula gönderilmemeleri konusunda soruşturma başlatıldı. 
     Antalya Milli Eğitim Müdürü Süleyman Akyüz, Alanya İlçesi'ne bağlı Toslak Köyü İlköğretim Okulu'ndan 6, yine aynı ilçenin Emişbeleni Köyü'ndeki İlköğretim Okulu'ndan 7 kız öğrencinin aynı yönde raporla okuldan alındıklarının belirlendiğini kaydetti. 
     Bu şekilde rapor alınarak kız çocuklarının okuldan ayrılmaları konusunda araştırmalarını sürdürdüklerini belirten Akyüz, "Bu olay, ilköğretim okulunda devamsızlığı süren öğrencilerin tespitiyle ortaya çıktı. Bu çocuklarımızın başarıları 5. sınıfa kadar mükemmel. Bir anda çocukların zekası, geri zekalı duruma düşürülmüş" dedi. 
     Doktorların, öğrencilerin öğrenimlerinin devam edip etmeyeceğine dair kararı veremeyeceklerini belirten Akyüz, "Doktorlar sadece, zeka tespiti yapabilir" diye konuştu. 
     Akyüz, bu konuda duyarsız kalan okul yöneticisi ve öğrenci velileri hakkında da soruşturma açtıklarını bildirdi. 
     Antalya Sağlık Müdürlüğü de, çocuklara "geri zekalı" raporu veren Alanya Devlet Hastanesi doktoru Teoman Dudular ile kararı onayan Başhekim ile raporda imzası bulunan doktorlar hakkında soruşturma başlattı. 
     





</TEXT>
</DOC>
