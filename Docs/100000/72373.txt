<DOC>
<DOCNO> 72373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/soneko20.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF ''Türkiye'de uygulanan programdan olumlu sonuçlar alınıyor'' 
</HEADLINE>
<TEXT>

     Uluslararası Para Fonu IMF Dış İlişkiler Direktörü Thomas Dawson, Türkiye'de uygulanan ekonomik programdan son derece olumlu sonuçlar alınmaya başlandığını bildirdi ve ''Türk ekonomisine güvenimiz tam'' dedi. 
     Londra'da Bank of England'da bir basın toplantısı düzenleyen Dawson, toplantı sırasında, Türkiye'de uygulanan programla ilgili sorulan bir soruyu da yanıtladı. 
     Dawson, Türkiye'nin ''ekonomide büyüme sağlamak için bazı vergi kalemlerinde indirime gitmeyi planladığının hatırlatılması ve IMF'nin bunu onaylayıp onaylamadığının'' sorulması üzerine, şöyle konuştu 
     ''Bence Türkiye'de uygulanan program, şu ana kadarki uygulamasıyla gözle görülür bir başarıya ulaştı. Bakan Derviş'in uygulamaya başladığı program ve yanı sıra gerçekleştirilen yapısal reformlar, iyi bir yol alınmasını sağladı. Tabii Türk hükümetinin bundan sonra hazırlayacağı paketi de, önce bize getirmesi gerekiyor. Önemli olan dünya pazarının güvenini elde etmektir. 
     Zira Türkiye, yatırımcılar açısından son derece önemli bir ülke. 
     Bu nedenle de paketin Pazar reaksiyonlarına ve pazarın yapısına ve taleplerine uygun olması büyük önem taşıyor. Bu nedenle de, Türkiye'nin herhangi bir uygulamaya başlamadan önce yanıtını arayacağı soru bu olmalı. Ancak bizim Türk ekonomisine güvenimiz tam.'' 
     
     Türkiye - Arjantin kıyaslaması 

     Dawson, Arjantin ile ilgili bir soru üzerine, söz konusu ülkenin ekonomisini krize götüren süreçte kendi bağımsız tercihlerini yaptığını da belirtirken, Türkiye ve Arjantin karşılaştırması da yaptı. 
     Çeşitli ülkelerdeki durumların birbirinden farklılıklar gösterdiğini hatırlatan Dawson, bu farklılıkların değişik politikalara ve ülkelerin değişen ihtiyaçlarına dayandığını anlattı. 
     Ancak Türkiye'nin şu anda uygulamakta olduğu programda pek çok artı gelişmenin bulunduğunu kaydeden Dawson, birçok olumlu uygulamanın yapıldığı Türkiye'nin, başlangıç noktasında da ekonomik olarak Arjantin'den iyi durumda olduğunu hatırlattı. 
     Dawson bu nedenle, Türkiye'ye verilen desteğin de bu farktan kaynaklandığını vurgularken, ''biz Arjantin'de aynı tür değişikliklerin yapılmasını istemiyoruz. Onların farklı olduklarının farkındayız'' dedi. 
     Türkiye'de uygulanan ekonomik programın çok sağlam bir yapısı bulunduğunu, aynı şeyin birkaç yıl önce de Brezilya'da başarıldığını hatırlatan Dawson, ''Arjantin'de aynı şekilde bir düzelme ve aynı uygulamaların peşinde değiliz ama onlara da yardımcı olabilmeyi istiyoruz'' diye konuştu. 
     Dawson Arjantin'de bir gecede ortaya çıkacak bir mucizenin beklenemeyeceğini kaydederken, Arjantin'in belirli bir program başlatması gereğine işaret etti. 
     Bu ülkede bir güven ortamının yaratılmasının, yatırımcılar açısından da gerekli olduğunu belirten Dawson, ''biz ülkeleri belli programları uygulamaya zorlamıyor, onlara yardımcı olmaya çalışıyoruz'' dedi. 
     Dawson, bir başka soru üzerine, İngiliz ekonomisinin dikkat çekici bir başarı gösterdiğini ifade etti. 
     






</TEXT>
</DOC>
