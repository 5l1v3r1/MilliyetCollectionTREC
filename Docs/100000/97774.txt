<DOC>
<DOCNO> 97774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sontur09.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ermeni Soykırımı iddialarınnı son dayanağı da yıkılıyor... 
</HEADLINE>
<TEXT>

     Almanya'da bulunan Köln Koordinasyon Kurulu Genel Sekreteri ve Alman-Türk İnisiyatifi Yürütme Kurulu Üyesi Dr. Cem Özgönül, Ermenilerin soykırım iddialarının son ciddi dayanağı olan Papaz Lepsius'un belgelerinin de yıkılmak üzere olduğunu söyledi. 
     ''23 Temmuz Erzurum Kongresi ve Kurtuluştan Günümüze Erzurum 1. Uluslararası Sempozyumu''na katılmak üzere Erzurum'a gelen Dr. Özgönül, A.A muhabirine yaptığı açıklamada, Almanya'da Ermeni soykırım iddialarına yönelik akademik araştırma ve çalışma yaptıklarını söyledi. 
     Ermenilerin soykırım iddialarının son dayanağı olan, Protestan Papaz Pastor Johannes Lepsius'un belgeleri üzerine çalışmasını sürdürdüğünü belirten Dr. Özgönül, Lepsius'un Ermeni sempatisi yüzünden geçmişte bazı belgelerde manipülasyon yaptığına dikkati çekti. 
     Dr. Özgönül, günümüze kadar Lepsius'un Alman arşiv belgeleri üzerine yapmış olduğu manipülasyonların sadece Almanların 1915 yılındaki olaylarda suç payını minimuma indirmek maksadıyla yapıldığının sanıldığını belirterek, ancak çalışma sonucunda bilim adamlarının bu konudaki düşüncelerini değiştirmek mecburiyetinde olacaklarını söyledi. 
     Lepsius'un derin Ermeni dostluğu ile tanındığını vurgulayan Dr. Özgönül, şunları kaydetti 
     ''Lepsius, Alman Dışişleri Bakanlığı'ndan 1919 yılında almış olduğu talimata özel motivasyonunu ekleyerek, Ermenilerin de suçunu en aza indirmek maksadıyla manipülasyonlara ve belge sahtekarlıklarına başvurmuştur. Bunun hedefi tıpkı 30 yıl sonra İsrail örneğinde görüldüğü gibi Sevr Konferansı öncesinde Ermenilere mümkün olduğunca güçlü bir siyasi argümantasyon zemini hazırlamaktır. Lepsius'un belgeleri, satır satır orijinallerle karşılaştırıldıktan sonra şu sonuç ortaya çıkıyor Orijinal belgelerde 1915 yılında yaşananlar, Ermenilerin ayaklanmaları sonucunda karşılıklı alevlenen trajik olaylar şeklindedir. Oysa Lepsius'un belgelerinde manipülasyonlar öyle yapılmış ki, sanki Jön Türkler, sistematik bir şekilde Ermenileri yok etme çabasındaymış, Ermenilerse mahsun kurban rolünü üstlenmişler '' Dr. Özgönül, Lepsius Belgeleri konusunda yaptığı çalışmanın yakın bir zamanda bilimsel bir boyutta kamuoyuna sunulacağını belirterek, bu sayede Lepsius belgelerinin de aynen Andonyan'ın belgeleri gibi tarihe karışacağını ve bir anlamda Ermeni soykırım iddialarının son ciddi dayanağının da yıkılacağını kaydetti. 
     





</TEXT>
</DOC>
