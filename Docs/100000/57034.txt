<DOC>
<DOCNO> 57034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo04.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamza Yerlikaya "Dünya güreş camiasında benden korkanlar var" 
</HEADLINE>
<TEXT>

     Olimpiyat, Dünya ve Avrupa Şampiyonu milli güreşçi Hamza Yerlikaya, dünya güreş camiasında kendisinden korkanların olduğunu savundu. 
     Hamza Yerlikaya, özellikle Uluslararası Güreş Federasyonları Birliği FILA içinde kendisine karşı çalışmaların olduğunu savunarak, ''Aynı zamanda FILA üyesi olan Rusya Güreş Federasyonu Başkanı'nın benim için Yeter artık, bıraksın güreşi diye açıklamaları varmış. Gördüğüm kadarıyla bana karşı komplo düzenleniyor'' diye konuştu. 
     Dünya güreş camiası içinde kendisiyle ilgili olumsuz görüşleri Yunanistan'daki Dünya Şampiyonası'nda hissettiğini vurgulayan Yerlikaya, sözlerini şöyle sürdürdü 
     ''Bazı çevrelerin benden korkmasını Yunanistan'da hissettim. Bana karşı yapılanlara rağmen güreşi bırakma veya kaçma taraftarı değilim. 
     Savaşmaya devam edeceğim. Gücümün yettiği kadar mücadele edeceğim. 
     Daha önce de mayın tarlasına çok düşmüştüm. Bütün bunlara rağmen sporcu olarak yine de konuşmak istemem. Bizim konuşma yerimiz minderdir. Ben 2 Olimpiyat, 2 Dünya, 5 de Avrupa şampiyonluğu bulunan bir güreşçiyim. Bu tip olaylar beni etkilemez.'' 
     
     'Birlik beraberlik şart' 
     FILA Başkanı Milan Ercegan'ın ''Şu an milli takımda bulunan sporcular antrenör olsun'' diye bir görüş bildirmediğini de vurgulayan Yerlikaya, ''Ercegan, Türkleri ve Türk güreşini sever. Duyduğum kadarıyla daha çok Rus yetkililer bizim için artık bıraksınlar diye görüş bildiriyormuş. Bu da bana karşı bazı çalışmaların yapıldığını gösteriyor. Bu nedenle birlik ve beraberlik şart. FILA'da da daha güçlü olmak lazım'' diye konuştu. 
     
     'Sikletim düşse de güreşeceğim' 
     Şampiyona sırasında yapılan FILA toplantılarında da kendi sıkletini değiştirme yönünde görüşlerin olduğunu kaydeden Yerlikaya, buna karşın spor yaşamını sürdüreceğini dile getirdi. 
     Yerlikaya, kesin olmamakla birlikte, kendi sıkletini 85 kilodan 84'e düşürme gibi görüşlerin egemen olduğunu kaydederek, ''Bu daha tam 
     netleşmedi, ama kilonun düşmesi büyük ölçüde karara bağlanmış gibi. 
     Böyle bir durum olursa güreşi bırakır gibi bir düşüncem yok. Ama 85 kilodan 84'e düşmek de kolay değil. Zaten 10 kilo düşerken bile zorlanıyoruz. Aslında sıkletimin 90 kiloya çıkması hem sağlığım, hem de spor hayatım açısından iyi olur. Ama görüldüğü kadarıyla kilomun düşmesi sözkonusu'' dedi. 
     
     'Şampiyona için çok çalışmıştık' 
     Yerlikaya, Yunanistan'da yapılan ve Türkiye'nin başarısız olduğu 46. Dünya Büyükler Grekoromen Güreş Şampiyonası için de çok 
     çalıştıklarını, ancak istedikleri sonucu alamadıklarını dile getirdi. 
     Başarısız sonuçlarda kendilerinde de hatalar olabileceğini, ancak hakemlerin de haksız yönetimler gösterdiğini vurgulayan Yerlikaya, ''Şampiyona için çok çalışmıştık. Bundan kimsenin kuşkusu olmasın. 
     Ancak olumsuzluklar da yaşadık. Hakemler de çok kötüydü. 
     Madalyalarımızı aldılar. Buna rağmen, sıfırı tükettiğimiz yönünde haksız eleştiriler yapılıyor. Bu eleştirileri yapanlar, aldığımız sonuçları bekliyorlar mıydı Galiba bekliyorlardı. Sanıyorum istedikleri gibi de oldu'' diye konuştu. 
     






</TEXT>
</DOC>
