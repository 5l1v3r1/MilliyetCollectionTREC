<DOC>
<DOCNO> 90321 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun32.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Irkçı kundakçıya geç gelen ceza 
</HEADLINE>
<TEXT>

     Almanya'nın Mecklenburg-Vorpommern Eyaleti'nin Rostock kentinin Lichtenhagen semtinde çoğu Vietnamlı mültecilerin kaldığı yurdu 10 yıl önce kundaklamak suçundan yargılanan 3 Alman, tecilli hapis cezasına çarptırıldı. 
     Schwerin Eyalet Mahkemesi, bugünkü son duruşma gününde, Ronny S.'e 12 ay, Enrico B. ve Andre B.'ye 18'er ay tecilli hapis cezası verdi. 
     Mahkeme başkanı, şimdi 27, 28 ve 29 yaşlarında olan sanıkların adam öldürmeye teşebbüs ve ağır kundaklamadan suçlu olduklarını, ancak 24 Ağustos 1992 tarihinde 400 kişinin düzenlediği saldırı olayının elebaşıları olmadıklarının tespit edildiğini ifade etti. Mahkemenin, savcının talep ettiği cezalardan daha az ceza vermesi de dikkati çekti. 
     Olay gecesi 17 yaşında olan Ronny S.'in avukatı, müvekkilinin suçunun kesin olarak tespit edilemediği için verilen 12 ay tecilli hapis cezasına itiraz edeceklerini söyledi. 
     Rostock kentinde 24 Ağustos 1992 gecesi binlerce kişinin alkışları arasında çoğu Vietnamlı mültecinin kaldığı mülteci yurduna taş ve yanıcı maddeler atılmıştı. Olaylar sırasında yurtta bulunan 100 kadar Vietnamlı ile Alman danışmanları alevler içinde kalan binanın çatı katına kaçmışlar ve son dakikada canlarını kurtarabilmişlerdi. 
     





</TEXT>
</DOC>
