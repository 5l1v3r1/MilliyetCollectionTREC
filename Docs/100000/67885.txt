<DOC>
<DOCNO> 67885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur18.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Urfa'da otel odasında öldürülen Tayvanlının katil zanlısı yakalandı 
</HEADLINE>
<TEXT>

     Şanlıurfa'da bir otel odasında ayaklarından bağlanıp, boynu kırılarak öldürülmüş halde bulunan Tayvanlı turist Liu Chie Ying'in 27 , katil zanlısı olduğu bildirilen Serdan B'nin İzmir'de yakalanarak, Şanlıurfa'ya getirildiği bildirildi. 
     Emniyet Müdürlüğü'nden yapılan açıklamada, 29 Ocak 2002 tarihinde Haşimiye Mahallesi'nde Park otelinde yarı çıplak halde öldürülmüş bulunan, Tayvanlı turistin katil zanlılarını bulmak amacıyla sürdürülen çalışmalar sonucunda, söz konusu tarihte Şanlıurfa'da bulunduğu tespit edilen Serdar B'yi yakalamak üzere bir ekibin İzmir'e gittiği belirtildi. 
     Açıklamada, Serdar B'nin madde bağımlısı olduğu ve 15 gün süren çalışmalar sonucunda, bali çeken bir grubun yanında yakalanarak, Şanlıurfa'ya getirildiği kaydedildi. 
     Serdar B'nin verdiği ilk ifadesinde suçunu itiraf ettiği ve Tayvanlı turistin çantasından aldığı seyahat çeklerini Gaziantep'te eğlendiği pavyonun sahiplerinin kendisinden aldığını söylediği bildirildi. 
     Bunun üzerine ekiplerin, söz konusu pavyonu işleten 4 kişiden 7 adet seyahat çekini aldığı ve olayla ilgili soruşturmanın sürdürüldüğü bildirildi. 
     Tayvanlı Turist Liu Chie Ying, 29 Ocak'ta Haşimiye Mahallesi'ndeki Park otelde öldürülmüş olarak bulunmuş, olayla ilgili gözaltına alınan 5 kişiden 2'si tutuklanmıştı. 
     






</TEXT>
</DOC>
