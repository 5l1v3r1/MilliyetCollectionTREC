<DOC>
<DOCNO> 82448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/son/sonspo24.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Denizlispor, Rıza Çalımbay ile sözleşme yeniledi... 
</HEADLINE>
<TEXT>

     Denizlispor'da teknik direktör Rıza Çalımbay ve ekibi ile yeniden sözleşme yapıldı. 
     Çalımbay, kulüp binasında düzenlenen törenle 1 yıllık sözleşmeyi imzaladı. Kulüp Başkanı Mustafa Baysal, Rıza Çalımbay ve yardımcıları Feyyaz Uçar ile Zafer Öğer'e güvendiklerini söyledi. 
     Yeşil-siyahlı ekipte kalmaktan mutluluk duyduğunu belirten Çalımbay, UEFA Kupası'nda rakip kim olursa olsun, en iyi biçimde hazırlanıp, yollarına devam edeceklerini kaydetti. 
     Beşiktaş ile anlaştığı belirtilen Ali Tandoğan'a izin verdiklerini söyleyen Rıza Çalımbay, Veysel'i kesinlikle bırakmayacaklarını, bunun dışında 3 büyüklerden teklif alan diğer oyunculara da kolaylık sağlayacaklarını anlattı. Çalımbay, takım kaptanı Tolunay ile de yollarını ayırdıklarını belirtti. 
     Denizlispor'un kamp programı da belli oldu. Yeşil-siyahlılar, 25 Haziran'da Bolu'da hazırlık çalışmalarına başlayacak. Daha sonra 12 Temmuz'da Avusturya'ya gidilecek. 
     





</TEXT>
</DOC>
