<DOC>
<DOCNO> 50752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo09.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Asbaşkanı "Hem futbol, hem de sonuçtan memnunuz" 
</HEADLINE>
<TEXT>

     Fenerbahçe Kulübü Asbaşkanı ve Kulüp Sözcüsü Atilla Kıyat, Gaziantepspor karşısında hem oynanan futbol, hem de alınan sonuç açısından mutlu olduklarını söyledi. 
     Kıyat, 9 sezondur deplasmanda yenemedikleri Gaziantepspor karşısında çok iyi oynadıklarını belirterek, ''9 sezon sonra alınan galibiyetin yanı sıra ileriki haftalar için bize ümit aşılayan bir futbol ortaya koymamız da son derece önemliydi. Sezon başında formamıza 3. yıldızı takacağımızı söylemiştik. Sezon sonunda bunu başaracağımıza inanıyoruz'' diye konuştu. 
     Geçen sezon en çok eleştirildikleri noktanın deplasman fobisi yaşamaları ile ilgili olduğunu ifade eden Kıyat, ''Bu sezon deplasmanda üst üste 3. galibiyetimizi alarak, böyle bir fobimiz olmadığını da herkese kanıtladık'' dedi. 
     
     'Avrupa maçları etkiledi 
     Bu sezon Avrupa Şampiyonlar Ligi'nde oynadıkları maçların futbolcuları etkilediğini kaydeden Kıyat, şunları söyledi 
     ''İstanbul'da oynadığımız Barcelona ve Bayer Leverkusen maçları dışında, iyi futbol oynadığımızı düşünüyorum. Bu ligdeki ilk maçımıza kötü başlamamız futbolcularımızı oldukça etkiledi. Diğer maçlarımızdan puan çıkarabilirdik ama şanssızlıklar yakamızı bırakmadı. Artık Avrupa defterini kapatıp, tamamen lige konsantre olduk.'' 
     
     Kadromuz geniş 
     Atilla Kıyat, bu sezon şanssız sakatlıklar yaşamalarına rağmen, kadrolarının geniş olması nedeniyle, olumsuz bir etkilenme içine girmediklerini söyledi. 
     Sakatlıkların geçen yıl takımı daha fazla etkilediğini vurgulayan Kıyat, ''Bu sezon kadromuzu Türkiye'nin en iyi futbolcularıyla takviye ettik. Sonuç da ortada. Birçok eksiğimiz olmasına rağmen, 9 yıldır deplasmanda yenemediğimiz Gaziantepspor'u mağlup ettik. Bu da kadromuzun genişliğini gösterir'' diye konuştu. 
     Son olarak Oktay'ın performansına değinen Kıyat, ''Oktay bizim için önemli bir futbolcu ve iyi de oynuyor. Ancak sezon başındaki çalışmalarımıza katılsaydı, çok daha iyi olurdu. İnanıyorum ki sezonun ikinci yarısında çok daha iyi bir Oktay izleyeceğiz'' diyerek sözlerini tamamladı. 
     






</TEXT>
</DOC>
