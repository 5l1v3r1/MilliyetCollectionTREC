<DOC>
<DOCNO> 80626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur22.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karakoyunlu ''Sabancı devletten aldığı teşvikle fabrikalar kurdu'' 
</HEADLINE>
<TEXT>

     Devlet Bakanı Yılmaz Karakoyunlu, ''İşadamı Sakıp Sabancı'nın devleti küçümseyerek, kendisini büyütmesinin söz konusu olamayacağını'' belirterek, ''Devlet'in kendilerine tanımış olduğu teşviklerle o büyük fabrikaları kurdular. 
     Sanki bunlardan hiçbirisi şimdi yokmuş gibi, Devlet'i hedef alan ve küçültücü ifadeler içeren konuşması gerçekten talihsizliktir'' dedi. 
     Devlet Bakanı Karakoyunlu, Sabancı'nın dün yaptığı konuşmasına bugün İstanbul'da açıklık getirmesi konusunda açıklamalarda bulundu. 
     ''Türk İş Dünyası için fevkalade önemli olan böyle bir Dünya Kurultayı'nda Sabancı'nın Devleti hedef alan küçültücü konuşmasının fevkalade talihsiz olduğunu'' ifade eden Karakoyunlu, Sakıp Sabancı'nın, üç yıl bu kurultayın başkanlığını yürüten bir işadamı olduğunu söyledi. 
     Devlet Bakanı Karakoyunlu, şunları kaydetti 
     ''Bu iş dünyasının nabzını iyi tutması beklenirdi. Dünyanın 50 ülkesinden gelen 1600 işadamı Türkiye'de neler olup bittiğini öğrenmek isterlerdi. 
     Sakıp Bey'in devleti küçümseyerek, kendisini büyütmesi söz konusu olamaz. Bugün dünyanın itibarlı holdinglerinin birinde Yönetim Kurulu Başkanı'dır. Adana'da küçük bir firmadan dünya devi olarak bu hale gelmesinde en büyük katkı Devlet'indir. Devlet'in kendilerine tanımış olduğu teşviklerle o büyük fabrikaları kurdular. Sanki bunlardan hiçbirisi şimdi yokmuş gibi, Devlet'i hedef alan ve küçültücü ifadeler içeren konuşması, gerçekten talihsizliktir. 
     Zannederim şimdi kendisi de bu yaptığı gereksiz konuşmanın sonuçlarından rahatsızdır. Ben Sakıp Bey'in şahsını değil, konuşmanın içeriğindeki Devlet'e karşı haksızlığı savundum. Sakıp Bey'in kursağında Hacı Ömer Bey'in ekmeği var. Benim kursağımda da Devlet'in ekmeği var. Ben bu ekmeğin hakkını verir, Devlet'i her yerde savunurum.'' 
     
</TEXT>
</DOC>
