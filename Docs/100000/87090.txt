<DOC>
<DOCNO> 87090 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/siyaset/siy01.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP’li vekillerle papaz oldu 
</HEADLINE>
<TEXT>

Son konuşma kasedinde "İktidar için papaz elbisesi de giyerim" diyen Erdoğan, AKP’li vekillerden tepki gördü. Yeni lider olarak Gül ve Arınç’ın adı geçiyor 
     ABDULLAH KARAKUŞ Ankara 

     Art arda ortaya çıkan ve içerikleri büyük tartışma yaratan kasetler, mal varlığı soruşturması ve ticari ilişkileri nedeniyle iyice köşeye sıkışan AKP Genel Başkanı Recep Tayyip Erdoğan’ın parti liderliği tartışma konusu olmaya başladı. Sürekli "değiştiği" yönünde mesajlar veren Erdoğan’ın, "İktidara gelmek için papaz elbisesi dahi giyerim" cümlesinin yer aldığı son kaseti, partide şok etkisi yarattı. Yönetim, kasetlerin ve mal varlığı tartışmalarının Erdoğan’ın önünü kesmek için gündeme getirildiğini, ancak yapılmak istenenin tersine, bunların kendilerine olan talebi artırdığını söylese de partide gerilime engel olamadı. 
     Yönetimin "Sakin olun, paniğe kapılmadan çalışmaları artırın. Tek başımıza iktidara geleceğiz" sözlerine rağmen, AKP’li vekiller ortaya çıkan kasetlerin ve soruşturmaların kapatma davasına dönüşmesi korkusu içine girdi. 
     Özellikle Ankara Cumhuriyet Başsavcıvekili’nin, Albayraklar’ın Konya’daki fabrikasına ortak olup olmadığını Erdoğan’a sorması bu kaygıları artırdı. Eski - yeni FP - AKP kavgası yaşayan teşkilatlarsa, Erdoğan’ın yerine genel başkanın kim olacağını tartışmaya başladı. Grup Başkanı Bülent Arınç hitabının güçlülüğüyle sevilirken Genel Başkan Yardımcısı Abdullah Gül, her kesimle olan iyi ilişkileri nedeniyle öne çıkan isimler arasında yer alıyor. 
     
     Gerçek Müslüman böyle konuşmaz’ 
     Erdoğan’ın sözleri İslami yazar İsmail Nacar’ı da kızdırdı "Bir Müslüman böyle bir söz söylemez. İslam takiye politikasını münafıklık olarak niteler. Peygamberimiz ya hak konuş ya da sus demiştir. Tayyip Bey, keşke sussaydı." 
     
Bana 2001’den sonrasını sorun      SERHAT OĞUZ İstanbul 

     AKP lideri Recep Tayyip Erdoğan, önceki gün televizyonda yayınlanan yeni skandal kasedinde "İktidar için gerekirse papaz kıyafeti giyerim" sözlerini soran gazetecilere yanıt vermekten kaçındı. "Bana 14 Ağustos 2001’den sonrasını sorarsanız memnun olurum. Geçti o işler" diyen Erdoğan, şunları söyledi "O kasedi Unkapanı Borsası’na sorun. Geçti o işler. Bunların hepsi, 10, 15, 20 yıl öncesinin şeyleri. O sürelerle ilgili olarak çok şeyler değişti. Türkiye’de 14 Ağustos 2001’den sonraki yeni ufuklara bakalım." 
     



 SİYASET 
















</TEXT>
</DOC>
