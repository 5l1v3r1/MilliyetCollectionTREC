<DOC>
<DOCNO> 82166 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/siyaset/siy03.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
300 bin kişilik anket 
</HEADLINE>
<TEXT>

CHP’lilerin varoşların siyasi kimliği hakkında 300 bin kişiyle görüşerek yaptığı araştırma, uzun zamandır bilinen gerçekleri ortaya koydu 
     EZELHAN ÜSTÜNKAYA Ankara 

     Erken seçim tartışmalarının başlamasıyla CHP’nin İstanbul’da yaptığı tabana yönelik çalışmalar, CHP’nin eski tabanı olan varoşlarda artık İslamcı, ırkçı ve diğer radikal siyasi akımların egemen olduğunu ortaya çıkardı. 
     İstanbul’daki seçim çalışmalarını yürüten CHP Genel Sekreter Yardımcısı Algan Hacaloğlu, CHP’li yöneticilerin 300 bin kişi ile görüştüğünü ve 100 bin bildiri dağıtıldığını söyleyerek, şu bilgileri verdi "Varoşlarda yaşayan insanlar siyaseti çok yakından izliyor ancak siyasetten umutsuzlar. Ekonomik çöküntünün en ağır darbesini yaşamış ve yön duygularını kaybetmiş insanlar. Varoşlar, radikal siyasilerin en fazla oy aldığı, dinci, ırkçı siyasetin etkilerinin yoğun olduğu bölge. Halk hükümetten umudunu kaybetmiş. Öncelikli sorunları yoksulluk ve işsizlik." 
     
     Varoşlara çıkarma 
     CHP’nin "İstanbul modeli" adını verdiği varoşlara yönelik çalışma gelecek hafta Ankara ve İzmir’de de uygulanacak. CHP Genel Başkanı Deniz Baykal da, İstanbul varoşlarına 10 gün sürecek çıkarma yapacak. Teşkilatlara "İstanbul’u kazanan iktidar olur. İstanbul, Ankara, İzmir yeniden sosyal demokratların kalesi olacak" talimatı veren Baykal, 25 yaş altındaki gençler ve her evden en az bir kadının CHP’ye üye yapılmasını istedi. 



 SİYASET 












</TEXT>
</DOC>
