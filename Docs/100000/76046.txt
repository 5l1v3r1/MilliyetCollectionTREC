<DOC>
<DOCNO> 76046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sontur09.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Ortadoğu'da yaşananlar insaf ve insanlık hududunu aştı" 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, bugün Ortadoğu'da yaşanan gelişmelerin her türlü insaf ve insanlık hududunu aştığını belirtti. 
     Bahçeli, Birleşmiş Milletler Güvenlik Konseyi'nin son gelişmeler karşısında aldığı ''tarafları anlamlı bir ateşkese ve İsrail birliklerini Filistin kentlerinden çekilmeye'' çağıran kararının, bir an önce uygulanmasını istedi. 
     Bahçeli, MHP TBMM Grup Toplantısı'nda yaptığı konuşmada, son gelişmelerin, bölgede yaşayan toplumların gelecekte birarada yaşama zeminini tamamen ortadan kaldıracak bir sonuca yol açmasına izin verilmemesi gerektiğini söyledi. 
     Taraflar arasında, karşılıklı anlayışın hakim olması için sürekli çaba gösteren Türkiye'nin, Ortadoğu'da istikrarı ve barışı gözeten çağrılarına kulak verilmesini isteyen Bahçeli, şöyle devam etti 
     ''Türk Devleti olarak, Ortadoğu'da barışı gerçekleştirebilecek her türlü girişimi desteklediğimizi ve üstümüze düşen bütün görevleri yerine getirmeye hazır olduğumuzu söylemek istiyorum. 
     Kısacası, barışı kuracak adil bir çözüm için atılacak ilk adım, İsrail yönetiminin uluslararası hukuka uygun davranması ve Filistin halkının hukukunu ihlal eden eylemlerinden şartsız vazgeçerek işgale son vermesidir. Bu işgalci davranışın ve Filistin yönetimine yönelik fiili durumun, terör yöntemini benimsemiş örgütlerin zeminini güçlendirecek sonuçlar doğurabileceği unutulmamalıdır.'' Bahçeli, meşru Filistin yönetiminin etkisiz hale getirilmesinin, sadece ve sadece bölgedeki terörist örgütlerin işine yarayacağına işaret ederek, ''Bu, Filistin ve İsrail halkının barış içinde yan yana yaşamalarını istemeyenlerin arzuladığı bir neticedir. İsrail yönetiminin böyle bir durumun ortadan kaldırılması bakımından da bir an önce bu yanlışa son vermesi şarttır'' diye konuştu. 
     
     KÜRESELLEŞMEYE ELEŞTİRİ 
     Filistin'de yaşanan dramın yalnızca Ortadoğu için değil bütün insanlık için önemli bir barış sorunu haline geldiğini ifade eden Bahçeli, küresel ekonomik güçlerin çıkarlarını maksimize eden gelişmelerin, dünya barışını ve adaleti tahrip eden bir nitelik taşıdığını vurguladı. 
     Yoksulluğa karşı küresel mücadeleyi ihmal eden yaklaşımların ciddi bir biçimde eleştirilmesi gerektiğini vurgulayan Bahçeli, ''Filistin'de yaşanan olayların insanlık onurunu hiçe sayan bir nitelik kazanması, küresel sürecin belki de en önemli sorununun barışı inşa edip koruyacak duyarlılık ve araçlara sahip bulunmadığına işaret etmektedir. En azından bunları harekete geçirecek motivasyon eksikliği olduğunu göstermiştir'' dedi. 
     Bahçeli, sözlerini şöyle sürdürdü 
     ''Roma Barışı'ndan sonra dünyanın yaşadığı en uzun barış çağlarının, yani Osmanlı Barışı'nın bozulmasının ardından, Ortadoğu'da yaşanagelen olaylar ve bugün Filistin'de sorunun ulaştığı boyut, istikrarı ve hoşgörüyü koruyacak ruhun besleneceği yeni bir medeniyet anlayışına ihtiyaç bulunduğunu ortaya koymaktadır. 
     Türkiye, sahip olduğu tarihi birikimle, doğu ve batı arasında medeniyetleri buluşturan ve uzlaştıran kimliği ile, Ortadoğu'da barışın inşa edilip korunmasına katkı yapacak bir konumda olmak zorundadır. Bu bakımdan Türkiye'nin güçlenmesi ve gelişmesi, sadece Türk milleti için değil bölgesel barış ve insanlığın geleceği açısından da son derece önemli bir husustur. 
     Doğu ve batı medeniyetlerinin içinde barındırdığı çatışma potansiyelinin yerine, uzlaşma ve barışı kültürel olarak üreten bir Türkiye'nin medeniyetler arasında diyalogu kurumlaştıracak yeni bir misyonu üstlenmesi gerekmektedir.'' Bahçeli, Türkiye'nin tarihsel kimliği ve son 200 yıldır Batıyla olan ilişkilerinin, bugün ülkeyi hem Doğu hem de Batı açısından bir uzlaşma mekanı ve imkanı haline getirdiğini vurguladı. Bahçeli, ''Küresel sorunlara karşı politikalar geliştirme ve uygulamaya koyma ihtiyacı, her geçen gün daha acil ve ertelenemez hale geldikçe, Türkiye'nin temsil ettiği misyonun anlam ve değeri de artacaktır'' dedi. 
     






</TEXT>
</DOC>
