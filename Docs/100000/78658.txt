<DOC>
<DOCNO> 78658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun40.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hollanda Hükümetini düşüren Srebrenitsa raporu 
</HEADLINE>
<TEXT>

     Bosna Savaşı sırasında, Hollanda birliği koruması altındaki Srebrenitsa'da yaklaşık 7500 Boşnağın Sırplar tarafından katledilmesinde Birleşmiş Milletler ve Hollanda Hükümeti'nin sorumluluğu bulunduğunu bildiren Srebrenitsa raporu, bugün Hollanda hükümetinin istifasına yol açtı. 
     Hollanda Savaş ve Dokümantasyon Merkezi NIOD tarafından 6 yılda tamamlanan araştırmaya ilişkin sonuçlar, bir rapor halinde Lahey'de 10 Nisan Çarşamba günü açıklanmıştı. 
     Hollanda askeri birliğinin katliamdaki sorumluluğu için sert ifadeler kullanmaktan kaçınılan 3400 sayfalık raporda, Hollanda Hükümeti'nin 1993 yılında asker gönderme kararı verirken ilk hatayı, koşulları ve bölgeyi değerlendirememekle yaptığı belirtiliyor. 
     Raporda, hükümetin asker gönderme kararı verirken, insan hakları ve siyasi kaygılarla hareket ettiği, meydana gelebilecek gelişmeler ve doğabilecek sonuçları iyi dikkate alamadığı, dolayısıyla yerine getirilemeyecek bir görev için asker gönderme kararı vermekle olaylarda doğrudan olmasa da dolaylı sorumluluk taşıdığı görüşüne yer veriliyor. 
     Aynı hatayı silahlı kuvvetler üst yönetiminin de yaptığı ifade edilen raporda, savaşın devam ettiği bir bölgeye, barışı korumak adına gönderilen Hollanda birliğinin görevinin baştan tam belli olmadığı belirtiliyor. 
     
     BM'in de sorumluluğu var 
     Raporda, Hollanda birliğinin, Ratko Mladiç komutasında 9 Temmuz 1995 yılında harekete geçen Sırp güçlere karşı koruma görevi için hava 
     desteği istediğinde, BM komutanlığının UNPROFOR savaşta tarafsız kalmak adına bu desteği vermemekle katliamda sorumluluğu bulunduğu kaydediliyor. Raporda, Sırpların bölgede aylardır yürüttüğü engelleme ve saldırılarının Hollanda birliğinin moralini iyice bozduğu, hafif silahlara sahip olmaları dolayısıyla karşı koyacak gücü kendilerinde göremedikleri belirtiliyor. Ancak Sırpların bölgeyi tamamen ele geçirecek temizlik hareketine başlama kararı verdikleri 9 Temmuz'dan itibaren, başka yöntemlerle bunun önlenmesi yolunun aranmadığı ifade ediliyor. NIOD raporunda, Srebrenitsa katliamı sırasında silahlı kuvvetlerin izlediği tavır da eleştiriliyor ve ordunun saygınlığına zarar gelmemesi için, bazı bilgilerin Savunma Bakanlığı ve hükümete zamanında bildirilmediği kaydediliyor. Hollanda Savaş ve Dokümantasyon Merkezi'nin uzun süren bir çalışma sonucu yaptığı araştırma ile ortaya çıkardığı sonuçlar, bazı siyasi partiler tarafından yeterli bulunmamıştı. 
     





</TEXT>
</DOC>
