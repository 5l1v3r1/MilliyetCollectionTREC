<DOC>
<DOCNO> 61038 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo08.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman turistlerden Fenerbahçeli futbolculara uyarı 
</HEADLINE>
<TEXT>

     Fenerbahçe, devre arası hazırlıklarını Antalya'da sürdürüyor. 
     Yeni teknik direktör Werner Lorant'ın kafileye katılamaması nedeniyle yardımcı antrenör Oğuz Çetin yönetiminde takımın kaldığı otelin sahasında bu sabah yapılan antrenmanda sarı-lacivertliler, ter koşusunun ardından çift kale maç oynadı. Çift kale maçta, Rapaiç, Revivo ve Ogün, attıkları gollerle dikkati çekerken, ameliyat sonrası çalışmalarını sürdüren Oktay, takımdan ayrı düz koşu yaptı. 
     Fenerbahçe antrenmanına Merit Arcadia Oteli'nde kalan Alman turistler de yoğun ilgi gösteriyor. 
     Sabah antrenmanında yeni teknik direktör Lorant'ı soran bir turist, Alman hocayla ilgili ilginç açıklamalarda bulundu. Lorant'ın tam bir Alman olduğuna, disiplinden taviz vermediğine dikkati çeken turist, ''Lorant'ın dediği dediktir. O siyaha 'kırmızı' diyorsa, bundan geri dönüş yoktur. Herkes o rengin kırmızı olduğunu kabul etmek zorundadır. Çok disiplinli olduğu ve ağır antrenmanlar yaptırdığı için Fenerbahçe'nin zorlanacağını tahmin ediyorum. Çünkü izlediğim kadarıyla Fenerbahçeli futbolcular, çok rahat çalışıyorlar'' diye konuştu. 
     






</TEXT>
</DOC>
