<DOC>
<DOCNO> 73787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sondun16.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Papandreu "Türkiye'nin üyeliği konusunda AB kararsız" 
</HEADLINE>
<TEXT>

     Yunanistan Dışişleri Bakanı Yorgo Papandreu, ''Türkiye'nin üyeliği konusunda AB içinde hala kararsızlık olduğunu'' söyledi. 
     Papandreu, dün gece Yunan özel Antenna televizyonunda katıldığı bir haber programda, ' Ben Türkiye'ye bu konuda bir fırsat verilmesinden yanayım'' dedi. 
     AB'nin Türkiye'nin adaylığını kabul etmesinin, bugüne kadar uyguladığı politikadan dolayı Türkiye'yi ödüllendirdiği anlamına gelmediğini belirten Papandreu, ''Bu Türkiye için bir fırsat ve aynı zamanda deneyimdir. Türkiye, asıl kendi içindeki sorunları aşarak nihai sonuca varırsa, gerçek anlamda ödüllendirilecektir. Başaramazsa da bundan kendisi sorumlu olacaktır'' diye konuştu. 
     Bu arada ''Samimi ve sözünde duran bir kişi'' olarak tanımladığı Dışişleri Bakanı İsmail Cem ile ilişkilerine değinen Papandreu, Cem ile yaptığı işbirliği sayesinde, Türkiye ile Yunanistan arasındaki siyasi ilişkiler alanında büyük başarılar sağlandığını belirtti. 
     Papandreu, ''İsmail Cem ile yaptığımız işbirliği sonucu, iki ülke ilişkilerinde umulmadık başarılar sağlanmıştır. Özellikle uyuşturucuyla mücadele ve insan kaçakçılığı konularındaki ortak çalışmaların Yunanistan'a etkileri çok olumludur. Ayrıca bu çerçevede, Türkiye'de Yunanistan ile ilgili son derece olumlu bir imaj oluşmuştur'' ifadesini kullandı. 
     Papandreu, bir soru üzerine de ''Cem'e güveniyorum'' dedi. 
     Kıbrıs konusuna da değinen Papandreu, Türk tarafının uzun yıllardan sonra adada çözüm istediğini belirtti. Papandreu, ''Kıbrıslı Türkler çözüm istiyor. Diğer vatandaşlarıyla birleşmek istiyorlar, çünkü AB içinde gelecek görüyorlar'' dedi. 
     






</TEXT>
</DOC>
