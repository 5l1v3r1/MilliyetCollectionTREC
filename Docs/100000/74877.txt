<DOC>
<DOCNO> 74877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun08.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Kongresi "Bush Irak'a müdahele yerine darbeyi tercih ediyor" 
</HEADLINE>
<TEXT>

     ABD Kongresi'nin araştırma servisince yayınlanan bir raporda, Başkan George W. Bush'un, mevcut koşullarda Irak'a müdahale yönünde kesin bir karar almaktan henüz uzak bir noktada bulunduğu belirtildi. 
     Kongre'nin Ortadoğu uzmanı Kenneth Katzman tarafından kaleme alınan ''ABD'nin Irak'ta rejimi değiştirme çabaları'' başlıklı raporda, Washington'un, aslında Irak lideri Saddam Hüseyin'in askeri harekat yerine bir darbeyle görevden uzaklaştırılmasından yana olduğu da savunuldu. 
     Raporda, ''ABD'nin Irak ordusundan kaçan subaylarla son zamanlarda temasını yoğunlaştırması, bu subaylar aracılığıyla bir darbe hazırlığının planlandığı ve bu seçeneğin askeri operasyona tercih edildiği izlenimini veriyor. Operasyon ve darbe seçeneklerinin birarada kullanılması ihtimali de bulunuyor. Ancak her durumda, Washington'daki uzmanların çoğunluğuna göre ABD, Irak konusunda kesin kararını alma noktasından şu anda oldukça uzak görünüyor'' denildi. 
     Washington'daki gözlemciler de, Ortadoğu'da İsrail ile Filistinliler arasındaki çatışmaların bölgeyi kan gölüne döndürmesi ve ufukta barış ihtimalinin görülmemesinden dolayı, ABD'nin Saddam Hüseyin'e karşı planlarının uygulanma şansının zayıfladığını savundular. 
     Maryland Üniversitesi'nin Ortadoğu uzmanı Shibley Telhami, ''İsrail-Filistin çatışması ne kadar kötüleşirse ABD'nin Irak'a karşı Arap ülkelerinden destek bulma ihtimali de o kadar zayıflar. Bu gidişle, ABD'nin dünyanın herhangi bir yerinden Saddam'a karşı destek alması zorlaşıyor'' dedi. 
     Telhami, Ortadoğu'da durumun kötüleşmesinden dolayı, Arap ülkelerinde ABD'ye nefretin arttığını, bunun da ABD'ye karşı yeni terörist saldırı olasılığını güçlendirdiğini söyledi. 
     Brookings Institution adlı düşünce kuruluşunun uzmanı Ivo Daalder de, ''Arap-İsrail çatışması, ABD'yi, birinci önceliği olan terörizme karşı savaşta istediği adımları atmaktan uzaklaştırıyor'' dedi. 
     






</TEXT>
</DOC>
