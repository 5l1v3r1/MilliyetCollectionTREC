<DOC>
<DOCNO> 98577 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/guncel/agun.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlike büyük önlem yetersiz 
</HEADLINE>
<TEXT>
Şile dehşetinden ders alan yok 
12 kişiye mezar olan Şile sahillerini dolduran vatandaşlar, canlarına hiçe sayarak denize girmeyi sürdürüyor. Gözetleme kulesi boş. Tek önlem megafonla uyarı 
     ÖMER ERBİL İstanbul 

     Geçen hafta 12 kişinin boğulduğu Şile sahilinde değişen bir şey yok. Vatandaş uyarılara kulak asmıyor. Tatilciler, "Denize girmek yasak ve tehlikeli" uyarılarına rağmen canlarını hiçe sayarak denize girmeyi sürdürüyor. Oluşturulan koruma bantları dahi sahilleri dolduran tatilcileri durduramıyor. Denizi kontrol amacıyla kurulan gözetleme kulesi bomboş. 
     
     Megafonla uyarı 
     Denizde boğulma tehlikesine karşı ilk müdahaleyi gerçekleştirmek için yapılan konteynerden bozma "İlkyardım" binasında sağlık ekibi ve sağlık malzemesi yerine can simidi ve sandalye bulunuyor. Çok sık boğulma olaylarının yaşandığı Şile sahilinde geçen haftadan farklı olarak göze çarpan tek şey, sayıları artırılan cankurtaranlar. 6 olan sayı 13’e çıkmış ama cankurtaranların dahi üzerinde can yeleği yok. Tek malzeme megafon. Sürekli denize girenleri uyarmakla yetiniyorlar. 
     
     Kırmızı bayrak da neymiş .. 
     Bir başka uyarı da, kulede sallanan kırmızı bayrak. Görevliler bunun "Denize girmek tehlikelidir" anlamına geldiğini söylüyor. Ancak kıyıdan uzakta olanları kontrol etmek için oluşturulan gözetleme kulesinde tek bir görevli bulunmuyor. Kıyıda bekletilen ambulansın içindeyse ne bir ecza dolabı ne de tıbbi cihaz bulunuyor, sadece iki sedye yer alıyor. 
     



 GÜNCEL 














</TEXT>
</DOC>
