<DOC>
<DOCNO> 53003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/spor/ygeven.html </URL>
<DATE> 2001/11/19/ </DATE>
<TIME>  </TIME>
<AUTHOR> NİHAT GEVEN  </AUTHOR>
<HEADLINE>
Şeytanca taktik 
</HEADLINE>
<TEXT>

     NİHAT GEVEN 

     İzmirspor, lider geldiği Adana'da kalesinde dört gol görmekte kalmadı, koltuğunu da rakibine kaptırdı. 
     Adanaspor, bu farklı skora olağanüstü futbol oynayarak ulaşmadı. Rakibin kötü oyunu, hatta mahalle takımı gibi maça yansıyışı, skorda büyük rol oynadı. 90 dakikada gole dönük pozisyon üretmekten yoksun kalan İzmirspor'u ancak köşe atışlarında Atilla'nın koruduğu kalenin önünde görebildik. Düşünün sekiz kez köşe atışı kullanıyor ve notlarımızda net gol pozisyonu yok. Bizi asıl düşündüren ve maç boyunca kafamızı yoran, şaşılacak şekilde İzmirspor'un lider kimliğinden uzak oluşuydu. 
     Adanaspor'un oyun kurgusunda akılcılığı yeğlemesi ve ilk yarım saatte arka arkaya üç gol bulması da, İzmirspor'un puan cetvelindeki konumundan uzak görüntüsünü ve çaresizliğe itildiğini gözler önüne serdi. 
     Geri dörtlüde Erbil ile Serkan'ı yan yana oynatan ve bu bölgenin iki yanına da Ercan ile K.Volkan'ı monte eden Rıdvan Dilmen, başlangıçta rakibin hücüm gücünü kırdı. Orta alanda da B.Volkan'ın iyi organize olması ve gününde oluşu, konuk takımın tüm planlarını alt üst etti. Bırakın ilk yarıda atılanlar kadar kaçırılanları, eğer ikinci devrede yalnızca Necati ile Gökmen'in harcadığı pozisyonlarla bile tarihi fark doğardı. Attığı golün dışında Ümit, Ali Asım, 70. dakikada oyuna giren Ercan'ın kaçırdıkları da bu hesabın içinde yok. 
     İzmirspor karşısındaki farklı galibiyetiyle Adanaspor, artık zorlanmadan maç kazanacak konuma geldiğini de gösterdi. İzmirspor'un ise istikrarı yakalaması şart. 
     



 SPOR 



























</TEXT>
</DOC>
