<DOC>
<DOCNO> 89106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/guncel/gun03.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Dostları, Onno Tunç’u uçağının düştüğü yerde andı 
</HEADLINE>
<TEXT>
Onno Tunç’a dev anıt 
Yalova Belediyesi’nin, uçak kazasında ölen ünlü müzisyen Onno Tunç anısına Taz Dağı’nda yaptırdığı anıt, sanatçıların da katıldığı törenle açıldı 
     İBRAHİM BÜYÜKFURAN DHA 

     Bursa’dan İstanbul’a giderken kullandığı uçağın düşmesi sonucu altı yıl önce yaşamını yitiren Onno Tunç’un anısına, uçağının düştüğü dağa yaptırılan anıt, törenle açıldı. Yalova’nın Armutlu ilçesine bağlı Selimiye köyüne yaklaşık 5 kilometre uzaklıktaki Taz Dağı’nda düzenlenen törene, Tunç’un kızı Ayda Tunç, kardeşi Arto Tunç ile Garo Mafyan, Ali Kocatepe, Fatih Erkoç ve Atilla Özdemiroğlu gibi ünlü sanatçıların yanı sıra çok sayıda vatandaş katıldı. 
     
     En güzel ödül 
     Anıtı yaptıran Yalova Belediyesi’ne kardeşine verdiği değerden dolayı teşekkür eden Arto Tunç, "Bu anıt, Türkiye’de bir müzik adamına verilebilecek en güzel ödüldür. Onno iyi bir insan olduğu için çok seviliyordu" dedi. Anıtın yanındaki metal bir levha üzerinde "Müzik Adamı Onno Tunç, Hasan Kanık, Dağcı Cem Emrah Çelebi ve Selçuk Olcay" yazısı dikkat çekti. 
     
     Anıt gece parlayacak 
     Yalova Belediyesi’nin, Toprak Seramik ve Best Western Elegance Otel’in sponsorluğunda yaptırdığı 9 metre genişliğindeki granit anıt, gündüz topladığı güneş enerjisini gece yansıtacak böylece üzerindeki Onno Tunç yazısı karanlıkta da görülebilecek. 
     Törende, önceden katılacaklarını açıklanan Sezen Aksu, Nilüfer, Sertap Erener, Zerrin Özer, Nükhet Duru, Ajda Pekkan, Levent Yüksel gibi ünlü isimlerin yer almaması dikkat çekti. 
     



 GÜNCEL 















</TEXT>
</DOC>
