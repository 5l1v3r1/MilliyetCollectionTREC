<DOC>
<DOCNO> 89194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun17.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da grev dalgası 
</HEADLINE>
<TEXT>

     Yunanistan'da çok sayıda iş kolunda bu ay içinde birbiri ardına grev eylemleri yapılacağı bildirildi. 
     Yunanlı arkeologlar, Yunanistan parlamentosunda görüşülmekte olan tarihi eserlerin korunmasına ilişkin yeni düzenlemeler içeren yasa tasarısını protesto etmek amacıyla bu sabah 48 saatlik grev başlattılar. 
     Banka Çalışanları Sendikası, hükümetin sosyal güvenlik reformu tasarısını protesto etmek üzere Yunanistan genelinde yarın 24 saatlik grev yapacaklarını açıkladı. 
     Atina ve çevresinde görev yapan postane memurlarının ise daha fazla personelin işe alınması talebiyle yarın 48 saatlik greve başlayacakları duyuruldu. 
     Atina-Pire Hastane Doktorları Derneği de, bu kentlerdeki hastanelerde görev yapan tüm doktorların maaşlarında artış yapılması isteğiyle 13-14, 20-21 ve 27-28 Haziran tarihlerinde grev yapacaklarını açıkladı. 
     Sözleşmeli olarak çalışan 5500 meslektaşlarına kadro verilmesini isteyen sigorta hastanelerinde çalışan doktorların ise 13, 18, 21, 25 ve 28 Haziran'da 24'er saatlik grev yapacakları belirtildi. 
     Şehiriçi ulaşımında çalışan otobüs şoförlerinin de toplu sözleşmelerin yenilenmesi talebiyle 25 Haziran-5 Temmuz arasında iş durdurma eylemlerinde bulunacakları kaydedildi. 
     Bu arada, tüm çalışanların hükümetin sosyal güvenlik reformu tasarısını protesto etmek amacıyla 18 Haziran'da 24 saatlik genel grev yapacakları açıklandı. 
     Yunanistan Kamu Çalışanları Konfederasyonu ADEDY ile Yunanistan İşçi Konfederasyonu'nun GSEE çağrısıyla yapılacak greve ülke genelinde tüm devlet daireleri ve yerel yönetim çalışanlarının katılacağı, hastanelerde ise yalnızca acil vakalara müdahale edecek sayıda personel bulunacağı kaydedildi. 
     





</TEXT>
</DOC>
