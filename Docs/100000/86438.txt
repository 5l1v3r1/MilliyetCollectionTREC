<DOC>
<DOCNO> 86438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/dunya/dun01.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush’u kızdıran film 
</HEADLINE>
<TEXT>

     DIŞ HABERLER SERVİSİ 

     ABD’de üstüste yapılan terör uyarılarıyla zaten gözlerine uyku girmeyen halkın korkuları bu kez Hollywood yapımı bir filmle iyice kabaracak gibi görünüyor. Ben Affleck’in başrolde yer aldığı "Bütün Korkuların Zirvesi" Sum of all Fears isimli filmde Baltimore’daki bir stadyuma nükleer saldırı düzenleniyor, Üçüncü Dünya Savaşı çıkıyor, ABD Başkanı ölüm kalım savaşı veriyor. 
     "Bütün Korkuların Zirvesi"nde, başkent Washington yakınındaki Baltimore’da bir stadyumda düzenlenen büyük bir spor karşılaşması sırasında teröristlerin nükleer saldırı düzenlemesi hikaye ediliyor. Çalınan bir nükleer silahla gerçekleştirilen bu saldırının ardından Üçüncü Dünya Savaşı başlıyor. Filmde, kitlelerin nükleer silahla ölümü, panik ve her yerinden kanlar akan ABD başkanı gibi imajlar yer alıyor. 
     Ancak Amerikan basınına yorumda bulunan Bush yönetiminin bir yetkilisi, "bu film ve filmin zamanlaması, yurttaşlık sorumluluğu ve ticaret çizgisinin çok ötesine geçiyor. Geçen yıl ülkenin başına gelenlerden sonra Hollywood nasıl kanlar içindeki ABD başkanının, deniz piyadeleri tarafından arabasından çıkarıldığına ilişkin sahneler bulunan bir filmi çevirebilir " dedi. Yetkili, Bush’un da filmden hoşlanmadığını, ancak kamuoyu önünde yorum yapmak istemediğini ve "Hollywood’un Hollywoodluk yapmasına izin vereceğini" söyledi. 
     



 DÜNYA 










</TEXT>
</DOC>
