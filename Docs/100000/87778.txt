<DOC>
<DOCNO> 87778 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/siyaset/asiy.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli geri adım atmayacak 
</HEADLINE>
<TEXT>
Bugün muhalefet gibi konuşacak 
MHP’nin bugünkü grup toplantısında "önemli" açıklamalar yapacak olan Bahçeli’nin idam ve vekalet konularında taviz vermeyeceği belirtildi 
     ANKARA Milliyet 

     Çin gezisi sırasınada AB üyeliği için beş şart koşan ve Başbakanlık konusunda, "vekalet formülünü" reddeden MHP Lideri Devlet Bahçeli, bugün "geri adım atmayacağım" mesajı verecek. 
     Bahçeli’nin bugün yapılacak MHP grup toplantısında izledikleri siyasete ilişkin ne söyleyeceği merak konusu olurken, MHP Lideri’nin AB’ye üyelik sürecinde terörist Abdullah Öcalan’ın idam dosyasının Meclis’e sevk edilmesi ve "F" tipi cezaevine naklini yeniden dile getireceği belirtildi. 
     AB üyeliği sürecinde kritik konuların siyasi çıkar meselesi yapılmamasını vurgulayarak ortağı ANAP’a yüklenecek olan Bahçeli, özellikle Kıbrıs konusunda izlenen politikanın siyasi istismara kurban edilmemesi gerektiğini anlatacak. 
     Başbakan Bülent Ecevit’in sağlığının polemik konusu yapılmasının siyasi ahlakla bağdaşmayacağını söyleyecek olan Bahçeli, vekalet konusundaki tavrını aynen sürdürecek. "Anayasa’da Başbakanlığa vekalet konusuna ilişkin düzenleme yoktur" vurgusunu yapacak olan Bahçeli, Ecevit’in Başbakanlığa "devam" dediği müddetçe ortağı olarak, "yanındayım" mesajını verecek. 
     MHP kurmayları, Bahçeli’nin grup toplantısında Pekin’de verdiği mesajları daha da ayrıntılandırarak anlatacağını söylediler. 
     
     Neler demişti 
     "Ankara’da sözlerime kulak tıkıyorlar. İlla Brüksel’den mi konuşmak gerekli" diyen Bahçeli, Öcalan dosyası konusunda, "Söylediğimiz AB mahkemesinin kararını açıklamasından sonra Başbakanlık’ta bekletilen infaz dosyasının TBMM’ye sev kedilmesidir. Avrupa mahkemesinin kararı, Türkiye’de milli mahkemenin verdiği kararı ve TBMM’nin iradesine tabi olan infaz sürecini hiçbir şekilde etkilemeyecektir" diye konuşmuştu. 
     Türkiye’de yönetim boşluğu olmadığını belirten Bahçeli, Ecevit’in görevine devam edip etmeme kararının Başbakan’a ait olduğunu dile getirmişti. 
     



 SİYASET 















</TEXT>
</DOC>
