<DOC>
<DOCNO> 92476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo22.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen "Beni Beşiktaş'ta isteyen kadar istemeyen de var" 
</HEADLINE>
<TEXT>

     Yıllar sonra eski kulübüne, ilk ve tek gözağrısı olduğunu belirttiği Beşiktaş'a geri dönen futbolcu Sergen Yalçın, taraftarlarla buluşacağı lig maçlarını özlemle beklerken, ''Şampiyonluk özlemini yeni sezonda bitireceğiz'' dedi. 
     Sergen, Beşiktaş Kulübü'nün resmi yayın organı ''Beşiktaş''ta kendisiyle yapılan söyleşide, siyah-beyazlı kulübün altyapısından çıktığını, oynadığı dönemde şampiyonluklar ve birçok kupa kazandıklarını, bu nedenle Beşiktaş taraftarının beğendiği bir futbolcu olduğunu söyledi. 
     Beşiktaş'tan ayrılmasını ''profesyonellik gereği'' diye değerlendirdiğini, ancak geriye dönmeyi hep düşündüğünü ve Beşiktaş'ı özlediğini belirten Sergen Yalçın, yaşanan birtakım olaylar nedeniyle ayrılmak zorunda kaldığını anlattı. 
     ''Ayrılmak da geri dönmek de benim tercihimdi'' diyen Sergen, ''İstesem Galatasaray'da kalabilirdim. Ama gönlüm Beşiktaş'ta oynamaktan yanaydı. Futbolu Beşiktaş'ta bırakmak istiyorum. Burada başladım, burada bırakmak istiyorum. Gelecek sezon şampiyonluktan başka şey düşünmüyoruz. Bu özlemimizi yeni sezonda bitireceğiz'' diye konuştu. 
     Sergen, Beşiktaş'ın bu sezon güçlü bir kadro oluşturduğunu ve çok iyi bir teknik direktör aldığını, hedeflerinin her zaman olduğu gibi yine şampiyonluğa ulaşmak olduğunu söyledi. 
     ''Sergen'in ölüsü bile yeter'' biçiminde yorumlar yapıldığının hatırlatılması üzerin Sergen, ''Bunu diyenler var, ama ben inanıyorum ki beni isteyenler kadar istemeyenler de var. Karşımda büyük güçlükler var'' dedi. 
     Sergen, en önemli sorununun sakatlığı olduğunu, bunu atlatıp Galatasaray'da geçen sezon yakaladığı performansa ulaşması gerektiğini, sezon başlayana dek toparlanacağına inandığını bildirdi. 
     Beşiktaş taraftarlarının önüne çıkacağı için çok heyecanlandığını vurgulayan Sergen, ''Yıllar önce bir ayrılık yaşadık. Benim için en zor olan bu. Umarım tekrar karşılaşmamız eski coşkuda ve güzellikte olur'' diyerek, bir anlamda taraftardan destek beklediğini de ifade etti. 
     





</TEXT>
</DOC>
