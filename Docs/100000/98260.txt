<DOC>
<DOCNO> 98260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/guncel/gun04a.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP - C’nin suikast hazırlığı 
</HEADLINE>
<TEXT>

Terör örgütü DHKP-C’nin toplumda infial yaratacak suikastlar tasarladığı eski İçişleri Bakanı Sadettin Tantan’ın adının da listede olduğu ortaya çıktı 
     ERDAL KILINÇ İstanbul 

     İstanbul Emniyet Müdürlüğü, DHKP - C örgütünün eski İçişleri Bakanı Sadettin Tantan, TBMM Konukevi ile adliye lojmanlarına yönelik bombalı ve silahlı eylem hazırlığında olduğu ihbarı üzerine alarma geçti. 
     Emniyet Genel Müdürlüğü’nden gelen "gizli" ibareli yazı, polisi ayağa kaldırdı. 10 aydır eylem yapmayan örgütün, toplumda infial yaratacak bombalı suikastlar planladığı, bu amaçla istihbarat çalışması yaptığı belirlendi. 
     Tantan’a, Arnavutköy’deki evi ile Fatih’teki bürosuna giriş ya da çıkışı sırasında bomba yüklü bir araçla saldırı düzenlemeyi planlayan teröristlerin Beşiktaş Yıldız’da TBMM üyelerinin kaldığı TBMM Konukevi ile cumhuriyet başsavcılarının İkitelli Başakşehir’de bulunan adliye lojmanlarına yönelik bombalı ve silahlı eylem gerçekleştirilebileceği de belirtildi. Belirtilen yerlerdeki güvenlik önlemlerinin artırılması ve şüphelilerin merkeze bildirilmesi istenen yazıda, canlı bombalara karşı da dikkatli olunması vurgulandı. Öte yandan, eylem talimatlarının, Atina’da olduğu öne sürülen DHKP - C lideri Dursun Karataş’tan geldiği iddia ediliyor. 
     



 GÜNCEL 





















</TEXT>
</DOC>
