<DOC>
<DOCNO> 85625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/yasam/yas10.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Canlı bomba paniği 
</HEADLINE>
<TEXT>

Bakırköy’de polisin durdurmak istediği genç, "Canlı bombayım" deyip Emniyet Müdürlüğü’nün üst katına koştu. Polis, genci vurarak durdurdu 
     DİNÇER ŞEREF, İSMAİL ERBEN 

     Bakırköy İlçe Emniyet Müdürlüğü’nde dün akşam canlı bomba paniği yaşandı. Polisin şüphe üzerine durdurmak istediği genç, kaçmak isteyince vurularak etkisiz hale getirildi. İlçe Emniyet Müdürlüğü’ne dün 19.30 sıralarında gelen Burak Yapıcı, elinde bir poşetle binaya girerken x - Ray cihazı sinyal verdi. Görevli polis, Yapıcı’nın tekrar geçmesini istedi. Yapıcı, "Canlı bombayım, benimle uğraşmayın" diyerek üst kata doğru koşmaya başladı. Polisin "Dur" uyarısına rağmen merdivenlere tırmanan Yapıcı, karnından ve bacağından vurularak etkisiz hale getirildi. Poşetin içinden temizlik malzemesi bulunan bir şişe çıktı. Emniyet Müdürü Hasan Özdemir, yakalanan kişinin, 1976 doğumlu Burak Yapıcı olduğunu ve örgüt üyesi olmaktan Emniyet’te kaydının bulunduğunu bildirdi. Yapıcı’nın bir süredir piskolojik tedavi gördüğü de iddia edildi. Yapıcı’nın üzerinden 6 çeşit depresyon hapı çıktı. 
     



 YAŞAM 






















</TEXT>
</DOC>
