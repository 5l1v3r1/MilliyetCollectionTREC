<DOC>
<DOCNO> 58281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/sondun13.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada 2001'in tuhaf olayları... 
</HEADLINE>
<TEXT>

     2001 yılında dünyada nice tuhaf olay 
     meydana geldi. İşte bunlardan birkaç örnek... 
     
     İngiltere 

     Ağır bir hastalık yüzünden kolları kesilen 44 yaşındaki İngiliz, Manchester mahkemesinde dava açtı. Kolsuz adam, 1991 yılından beri ayaklarıyla ''fevkalade güzel'' otomobil kullandığını söylüyor, ehliyetinin geri verilmesini istiyordu. 
     Davacı, ''10 yıldır gayet güzel araba kullanıyorum. Hiç kaza yapmadım. Ehliyetimi hak ediyorum. Vermezseniz yine araba kullanmaya devam edeceğim...'' diyordu. 
     -46 yaşındaki İngiliz rahibi, dünyanın un uzun vaazını vererek rekor kırdı. 
     Chris Sterry adlı rahip, Cuma sabahı saat 06.30'da vaazına başladı. Rahibin konuşması tam 28 saat 45 dakika sonra bitti. 
     
     Bolivya 

     Bolivya senfoni orkestrası, eksi 15 derecede açık hava konseri verdi. 
     4 bin metre yüksekliğindeki And dağlarında bulunan Uyuni tuz çölünde dondurucu soğukta konser veren müzisyenlerin bir tek amacı vardı Bölgenin turistik tanıtımını yapmak. 
     
     
     İskoçya 

     Temmuz'da 100. doğum gününü kutlayan Leydi Morton, yeni aldığı arabasıyla kaza yaptıktan sonra, ''araba kullanmaya devam edeceğim'' dedi. 100'lük leydi, 74 yıldır araba kullanıyordu ve ilk kez trafik kazası yapıyordu. 
     
     Ekvator 

     ''Sakar'' Ekvatorlu, dişlerini fırçalarken elindeki dişfırçasını ''yuttu.'' Başına geleni anlatırken, ''Fırça elimden kayıp boğazımdan aşağı iniverdi'' diyen adamı muayene eden doktorlar, fırçanın ''doğal yoldan'' atılmasını bekleyeceklerini bildirdiler. 
     
     ABD 

     Florida'da bir kişi, adam öldürtmek için kiralık katil tuttu. Talihin cilvesine bakınız ki, tuttuğu kiralik katil öldürtmek istediği adamın oğluydu... Planı başarısızlığa uğrayan adam, bir de cezaevini boyladı... 
     
     Kenya 

     Rowan Atkinson adlı İngiliz, Kenya'da özel uçakla seyahat ediyordu. Cessna'nın pilotunun birden bayılması üzerine, daha önce hiç uçak kullanmayan Atkinson, 5 bin metre irtifadan düşmemek için can havliyle direksiyona geçti. Allah'tan, pilot birkaç dakika sonra kendine geldi de facia önlenmiş oldu. 
     
     Pakistan 

     2.5 metrelik boyuyla dünyanın en uzun adamı sayılan Pakistanlı Azad Han Mesud ile 1.20 metre boyundaki Ali Garban, ''her türlü ayrımcılıkla mücadele'' amacıyla dünya turuna çıktılar. İkili, dünyaya kardeşlik mesajı vermek istediklerini belirttiler. 
     
     Hollanda 

     Hollanda hükümetindeki kadın bakanlar, İtalyan erkek bakanlarla görüşecek olurlarsa onların kıçlarına birer şaplak vurmayı kararlaştırdılar. 
     Kadın bakanlar, böylece bir İtalyan mahkemesinin kararını protesto edeceklerdi. Mahkeme, işyerinde kadın meslektaşının kalçasını ellemekle suçlanan adamı aklamış ve erkeklerin, kadın meslektaşlarının kalçalarını ''aşırıya kaçmamak kaydıyla'' elleyebileceklerine hükmetmişti. 
     
     Galler 

     Trafik polisi, kırmızı ışıkta durmayan sürücüyü yakaladığında şu manzarayla karşılaştı Sürücü hem çolak, hem de sarhoştu. Üstelik elinde de telefon vardı. 
     Kural tanımayan sürücünün ehliyetine 18 ay elkonuldu. 
     
     Ukrayna 

     Piknikte tartıştığı karısını öldürüp etini yiyen yamyam, 15 yıl hapisle cezalandırıldı. İşi kasaplık olan Vitali Staçevski, öldürdüğü eşinin kalbini, karaciğerini ve böbreklerini çıkardığını ve bunları dükkanında sattığını da itiraf etti. ''Sadece satılabilecek parçalarını ayırdım'' diyen yamyam kasap, çocuklarının annesinin etini dana eti diye arkadaşlarına da yedirdiğini söyledi. 
     






</TEXT>
</DOC>
