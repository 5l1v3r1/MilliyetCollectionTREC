<DOC>
<DOCNO> 86490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/yasam/yas01.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çocuk pornocuları 9 milyara serbest 
</HEADLINE>
<TEXT>

Küçücük kızların porno CD’lerini pazarlayan çete, 27 günlük operasyonla yakalandı.. Ve 4 kişiden üçü, 3’er milyar lira ceza kesilip sokağa salındı... 
     ELVAN EZBER -MEHMET AKİF ERDEM İstanbul 

     Emniyet Genel Müdürlüğü Asayiş Daire Başkanlığı öncülüğünde gerçekleştirilen ve 27 gün süren Netarşiv operasyonunda’, Türkiye’nin en büyük porno CD organizasyonu ortaya çıkarıldı. 
     Operasyon dahilinde önce, internet üzerinden yurt genelinde kargo şirketleri aracılığıyla porno CD satışı yapan www.pornomik.com’ adlı site saptandı. Savcılığa yapılan başvurunun ardından, operasyon için düğmeye basıldı. 
     Dört ayrı noktaya yapılan baskında, 2 bin 500’ü yurtdışından getirilmiş toplam 9 bin 141 adet porno CD ele geçirdi. Ayrıca, yurt geneline gönderilmeyi bekleyen CD’ler ve diğer malzemeler zaptedildi. 
     
     Adam başı ayda 40 milyar 
     Sipariş edilip gönderilmeyi bekleyen CD’ler içinde çocuk pornolarının da bulunduğu ve yurt dışından getirilen CD’leri kopyalayıp satan çetenin aynı zamanda, bazı oyunculara stüdyo ortamında film çektirip, bunların CD kayıtlarını sattığı belirlendi. 
     Henüz 5 - 6 yaşındaki küçücük kız çocuklarının oynatıldığı ve 100 - 200 dolardan pazarlanan porno CD’lerdeki sahneler polisleri de dehşete düşürdü. 
     Operasyonda aylık ortalama gelirleri 40 milyar lira olduğu kaydedilen şebekenin lideri Mühendis Kemal Yıldırım, babası emekli astsubay Mehmet Yıldırım ve Ahmet Adnan Birim gözaltına alındı. 
     
     Sipariş yetiştiremiyorduk’ 
     Yakalanan Adem Dikici ile Ahmet Adnan Birim’in master porno CD’leri çoğaltarak, Kemal Yıldırım’dan aldıkları talimatla parasını bankaya yatıran müşterilere kargo ile gönderdikleri kaydedildi. "Oldukça fazla talep vardı. Her gün onlarca sipariş alıyordum. Bazen müşterilere CD yetiştiremiyorduk" diyen Kemal Yıldırım, babası Mehmet Yıldırım, Adem Dikici ile Ahmet Adnan Birim ifadeleri sonrası Şişli Cumhuriyet Savcılığı’na sevk edildi. 
     Savcılık Mehmet Yıldırım’ı serbest bırakırken, diğer zanlılar 1. Sulh Ceza Mahkemesi’ne çıkarıldı. Üç kişiye de 2 milyar 856’şar milyon lira para cezası veren mahkeme, tutuksuz yargılanmalarına karar verdi. Polis ise, porno CD’leri aldığı belirlenen 524 kişinin peşine düştü. 
     



 YAŞAM 





















</TEXT>
</DOC>
