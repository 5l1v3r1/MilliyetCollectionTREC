<DOC>
<DOCNO> 84147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko11.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Hiçbir barajda üretim durmamıştır.." 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, bakanlığının bugüne kadar, ''katılımcılık, açıklık ve şeffaflık'' ilkeleri ile hareket ettiğini ve toplumun tüm kesimlerinden gelen talep ve eleştirileri dikkate alarak, politikalarını kamu yararı gözeterek belirlediğini bildirdi. 
     Bakan Çakan, düzenlediği basın toplantısında, enerjide üretim-tüketim ile arz-talep dengesi konularında açıklamalarda bulundu. 
     Dün söylediklerini bugün ve yarın da söylemeye devam edeceklerini ifade eden Çakan, yürürlükteki mevzuat çerçevesinde, bürokratları ile birlikte her türlü soruyu yanıtlamaya hazır olduğunu vurguladı. 
     Son günlerde enerji konusunda ve bakanlığının faaliyetleri ile ilgili tüm yazılı ve sözlü açıklamalarına rağmen, yalan, yanlış bilgilerle yorumlar yapılmaya devam edildiğinden yakınan Bakan Çakan, Botaş ve Hidroelektrik santralların durumuyla ilgili şu bilgileri verdi 
     ''Botaş son 10 yılda, doğalgaz alımında hiç bir dönem al ya da öde yükümlülüğü ile karşı karşıya kalmamış ve almadığı doğalgazın parasını ödemek gibi bir durum yaşamamıştır. 
     Doğalgaz alımında al ya da öde yükümlülüğü kapsamında, bu yılın ilk üç ayında tüketemediği doğalgaza 170 milyon dolar tutarında ödeme yaptığı, yıl sonunda bu rakamın 500 milyon dolara ulaşacağı 
     şeklindeki haber ve yorumlar yanlış, yalan ve kasıtlıdır. 
     Hidroelektrik santrallerimizde üretimin durduğu yolundaki haber, yorumlar ve iddialar da yanlış, yalan ve kasıtlıdır.'' Bakan Çakan, hiç bir hidroelektrik santralde üretimin durdurulmadığına işaret ederken, ''hiç bir barajımızda üretim durmamıştır, durdurulmamıştır. Barajlardaki üretim, gün içindeki talebe göre devam etmektedir'' dedi. 
     Basında hafta başında yer alan ''bazı barajlarda üretimin durduğu'' yolundaki iddiaların tamamen yanlış olduğunu kaydeden Bakan Çakan, basında yer alan değerlerin, saat 07.00'de alınan değer, yani Türkiye'de elektriğe talebin az olduğu saatlerde yapılan bir ölçüm olduğunu bildirdi. 
     Talebin artmasıyla birlikte barajların devreye girdiğini ve üretim yaptığını vurgulayan Bakan Çakan, şunları kaydetti 
     ''Rakamlara göre 6 Mayıs 2002 Pazartesi günü Keban Barajında 1 milyon 633 bin kilowaatsaat, Karakaya Barajında 440 bin kilowattsaat, Atatürk Barajında 5 milyon 764 bin kilowattsaat eletrik üretilmiştir. 
     Bu üretim rakamlarına bakıldığında, söz konusu üç büyük barajımızda 'üretim yapılmadığı, devre dışı bırakıldığı' haberleri hayalidir. 
     7 Mayıs'ta Keban'da 9 milyon 301 bin kilowattsaat, Karakaya'da 4 
     milyon 20 bin kilowattsaat, Atatürk Barajında 10 milyon 315 bin kilowattsaat elektrik üretilmiştir. Yine 8 Mayıs'ta Keban'da 8 milyon 433 bin kilowattsaat, Karakaya'da 8 milyon 0 bin kilowattsaat ve Atatürk Barajında 6 milyon 274 bin kilowattsaat elektrik üretilmiştir.'' Bakan Çakan, Keban, Karakaya ve Atatürk dahil olmak üzere, Elektrik Üretim A.Ş'ye ait tüm hidroelektrik üretim santrallerinde 6 Mayıs'ta üretilen toplam elektrik miktarını ise 50 milyon 675 bin kilowattsaat olarak açıkladı. 
     





</TEXT>
</DOC>
