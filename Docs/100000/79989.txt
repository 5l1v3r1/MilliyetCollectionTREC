<DOC>
<DOCNO> 79989 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sontur01.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, siyasete gireceğinin işaretini verdi 
</HEADLINE>
<TEXT>

     Devlet Bakanı Kemal Derviş, gelecekte siyasete gireceğinin işaretini vererek, hiçbir partiyle bağlantısı olmadan üstlendiği görevi sonsuza kadar sürdüremeyeceğini belirtti ve "Tabii ki bir noktada, farklı bir gelişme meydana gelecek" dedi. 
     Uluslararası Para Fonu IMF ve Dünya Bankası'nın ilkbahar toplantılarına katılmak üzere ABD'de bulunan Derviş, The Washington Institute adlı düşünce kuruluşunda yaptığı konuşmada, katılımcıların sorularını yanıtladı. 
     Devlet Bakanı Derviş, konuşmasında siyasi konulara girmek istemediğini belirtmesine karşın, bir katılımcının, siyasete girip girmeyeceğine ilişkin sorusuna, şu karşılığı verdi 
     "Ben, tamamen yaptığım işe odaklanmış durumdayım. Bu, çok özel bir durum. Bağımsız bir bakanın, hiçbir partiyle bağlantısı olmadan bu işi yapması, sonsuza kadar sürdürülecek bir şey değil." Derviş, şu ana kadar parti bağlantısı olmamasının, ekonomik programın uygulanması bakımından bir avantaj olduğunu da kaydetti. 
     "Türkiye'deki siyasi durumun yapısal reformlarla ilişkisi" yönünde bir soruya karşılık Derviş, Türkiye'de mucize bir değişiklik beklenmediğini kaydetti. Derviş, hiçbir partinin yeterince güçlü olmadığını belirtirken, siyasi yapıda bir değişiklik olsa bile, yapılan reformların kolayca geri döndürülemeyeceğini, Merkez Bankası'na müdahale gibi bir şeyin söz konusu olamayacağını söyledi. 
     Bu çerçevede dış yatırımlar için gereken ortamın sağlandığını vurgulayan Derviş, yabancı yatırımların gelmesinin önemini vurguladı. 
     Devlet Bakanı Derviş, Avrupa Birliği'nin AB , Türkiye'ye, üyelik müzakereleri için bir tarih vermesi halinde, bunun Türkiye'nin ekonomik yapısı için ciddi bir katkı yaratacağını ifade etti. 
     Derviş, "Verilen tarih, 5 yıl sonra olsa da farketmez. Tarih açıklamanın Türkiye'ye yararı çok büyük olur" diye konuştu. 
     Bakan Derviş, programa sahip çıkılması sayesinde sosyal sıkıntıların yaşanmadığını, ancak sosyal problemlerin giderilebilmesi için yüzde 6-7'lik büyümeye ihtiyaç duyulduğunu da kaydetti. 
     Türkiye'nin, AB hedefinde Kıbrıs sorununun engel teşkil edeceği yönündeki bir soruya Derviş, "Kıbrıs büyük bir engel, ancak çözüm yönünde bütün taraflarda bir istek olduğunu düşünüyorum" yanıtını verdi. 
     





</TEXT>
</DOC>
