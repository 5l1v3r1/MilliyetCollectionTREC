<DOC>
<DOCNO> 70883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/05/son/sondun05.html </URL>
<DATE> 2002/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pentagon'un "taktik hatası" eleştiriliyor 
</HEADLINE>
<TEXT>

     Afganistan'da 7 askerinin ölümüyle, savaşın başından beri bir günde en fazla kayba uğrayan ABD, Gardez'de sıkıştırdığı El Kaide üyelerini önce havadan bombalamak yerine kara birliklerini sürdüğü için, taktik hatası yaptığı eleştirilerine hedef oldu. 
     The Washington Post gazetesi, Amerikan kuvvetleriyle birlikte savaşan Afgan savaşçılarının, ''iyi planlamadan ve ne yapacağını tam olarak kestiremeden Gardez'de El Kaide ve Taliban'a karşı başlatılan çatışmanın yanlış olduğu ve kayıplara yol açabileceği'' yönündeki ifadelerine yer verdi. 
     Bu haberin hemen arkasından bir Amerikan helikopterinin düşürülmesiyle 9 Amerikalı askerin öldüğü açıklandı. ABD Savunma Bakanlığı Pentagon, gün içinde bu sayının 7 olduğunu bildirdi. Doğu Afganistan'daki Gardez bölgesinde yürütülen ''Anaconda Operasyonu'nda'' çok sayıda Afgan savaşçının da öldüğü belirtilmekle birlikte, sayı verilmedi. 40 Amerikan askerinin yaralandığı kaydedildi. 
     ABD Başkanı George Bush, en fazla kayıp verilen günde yaptığı açıklamada, ölen Amerikalı askerler için çok üzüldüğünü belirtmekle birlikte, ''savaş devam edecek. Ne pahasına olursa olsun'' ifadesini kullandı. 
     Afganistan'daki harekattan sorumlu Merkez Komutanlığı'nın başı General Tommy Franks, El Kaide ve Taliban unsurlarının yoğun olarak bulunduğu belirtilen Gardez'de, Amerikan ve Afgan savaşçılarının yanı sıra Avustralya, Kanada, Danimarka, Fransa, Almanya ve Norveç'in de operasyona katıldığını söyledi. 
     Franks, iyi planlama yapılmadan kara birliklerini bölgeye sürdüğü eleştirilerine karşılık, bu bölgedeki El Kaide ve Taliban'ın, 3'er 5'er kişilik gruplar halinde dolaştığını, en büyük grubun 15 kişiden 
     oluştuğunu belirterek, bu grupların, bombardımanla vurulmasının çok zor olduğunu söyledi. Tommy Frank, bölgede 200'den fazla El Kaide üyesinin öldürüldüğünü, 500'ünün ise mağarada sıkıştırıldığını kaydetti. Pentagon'un günlük basın toplantısına ABD Savunma Bakanı Donald Rumsfeld ile birlikte katılan ABD Genelkurmay Başkanı Richard Myers de yeterince hazır olmadan Gardez'e kara birliklerinin gönderilmesi eleştirilerine karşılık, hazırlıkların tam olduğuna inandığını söyledi. Savunma Bakanı Rumsfeld de gazetecilerin, ABD'nin, 5 aydır süren savaşta neden bu bölgeleri daha önce bombalamadığını sorması üzerine, ''bu bir taktik. Bir kerede her yere gidip bombalamazsınız. En fazla destek ve istihbaratın olduğu yerde savaşırsınız'' dedi. 
     
     "Hep yer değiştiriyorlar" 
     Rumsfeld, bir gazetecinin, Amerikan helikopterinin düşürülmesiyle ilgili olarak, ''bölgede El Kaide'nin ağır silahlara sahip olduğu bilinmiyor muydu '' sorusuna ise ''hep yer değiştiriyorlar. 
     Sınırlardan kaçıp sonra tekrar içeri giriyorlar'' karşılığını verdi. 
     ABD Savunma Bakanı, Afganistan'da savaşın bitmekten çok uzak olduğunu, El Kaide'nin toplanacağı başka bölgelerin de ortaya çıkmasını beklediklerini kaydetti. 
     Son sıcak bölge Gardez'de, El Kaide'nin, Suudi terörist Usame bin Ladin'i korumaya çalıştığı söylentisine ise Rumsfeld, ''Bin Ladin'in o bölgede veya başka bir yerde olduğuna dair elimizde bilgi yok'' karşılığını verdi. 
     






</TEXT>
</DOC>
