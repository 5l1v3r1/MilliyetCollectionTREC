<DOC>
<DOCNO> 68486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko19.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Oral "2003 yılında KDV'de oran indirimine gidilebilir" 
</HEADLINE>
<TEXT>

     Maliye Bakanı Sümer Oral, Özel Tüketim Vergisi Kanun Tasarısı'nı Nisan ayında TBMM'ye sunacaklarını söyledi. 
     Oral, Marmara Üniversitesi Maliye Araştırma ve Uygulama Merkezi tarafından Prof. Dr. Halil Nadaroğlu anısına düzenlenen panelde yaptığı konuşmada, KDV dışında dağınık olan, yönetimi zor gider vergilerini toplayan Özel Tüketim Vergisi'nin fon ve harçlarla 14 kalemden oluştuğunu ifade etti. 
     Özel Tüketim Vergisi ile KDV'deki oran adedinin 5'den 3'e çekileceğini ve KDV'nin yüksek oranlarının da bu vergi içinde kalacağını belirten Oral, ''Bilindiği gibi yüzde 26'lık ve yüzde 40'lık oranlar var. Lüks mallara uygulanan yüzde 26 ile sadece 
     taşıtlarda uygulanan yüzde 40, Özel Tüketim Vergisi içine girecek. 
     Böylece KDV'yi daha az oranlı bir yapıya çekmiş olacağız'' diye konuştu. 
     Özel Tüketim Vergisi'nin tüm vergi gelirlerinin yüzde 20'sine tekabül ettiğini ifade eden Oral, bunun da yüzde 70-75'lik bölümünün akaryakıt tüketim vergisinden oluşacağını söyledi. 
     Sümer Oral, Özel Tüketim Vergisi'nin uzun süredir Türkiye'nin gündeminde yer aldığına işaret ederek, ''Özel Tüketim Vergisi Kanun Tasarısı'nı Nisan ayında TBMM'ye sunacağız'' dedi. 
     Söz konusu verginin en büyük özelliğinin Avrupa Birliği vergi sistemiyle uyum sağlaması olduğunu vurgulayan Oral, Türkiye'nin sorunlarının başında gelen vergi sistemini 3 yıllık vergi stratejisiyle daha gelişkin, etkin ve çağdaş bir yapıya kavuşturmayı amaçladıklarını ifade etti. 
     Vergi sistemi içinde Özel Tüketim Vergisi'nin özel bir öneme sahip olduğuna dikkati çeken Oral, kamunun finansmanını sağlayan vergi sisteminin beraberinde ekonomik canlanma ile tasarruf ve sermaye artırımını da beraberinde getirmesinin amaçlandığını belirtti. 
     Maliye Bakanı Oral, 2001 yılında vergi oranlarını gözden geçirdiklerini anlatarak, şöyle devam etti 
     ''2001'de kamu finansman dengesi son derece hassas bir çizgide olduğu için ve kamu finansman dengesinin mutlaka sağlam bir şekilde oluşturulması gerektiğinden, 2002 yılında vergi oranlarında herhangi birşey yapma imkanımız olmadı. Biz de ekonominin önünü daha da açabilmek için vergi oranlarında bir miktarda azaltma düşündük ama olmadı. Öyle umuyorum ki 2003 yılında bu konuda yapacağımız bazı uygulamalar olacaktır. Özellikle KDV'de oran indirimine gidilebilir. 
     Diğer vergilerde birtakım değişiklikler yapma şansımız olacaktır. 2002 biraz güç, zor bir yıl... Ama güçlüklerimizin de son yılı olarak değerlendiriyorum.'' Oral, 3 yıllık orta vadeli vergi stratejisini hayata geçirirken buna paralel olarak kamu finansman sorununu aşmak ve ekonomiyi daha iyi bir hale getirmeyi de amaçladıklarını söyledi. 
     Vergi İdaresi'nin vergi sistemi için son derece önemli olduğunu vurgulayan Oral, ''Türkiye'de Vergi Kanunu'ndan çok Vergi İdaresi'nin güçlü hale gelmesi lazım. Vergi İdaresi'ni bilgisayar donanımlı bir altyapıya kavuşturma amacındayız. Elektronik Maliye, elektronik bir Vergi İdaresi...'' diye konuştu. 
     
     Bütçe sistemi 
     Sümer Oral, gelirle ilgili olarak harcamaların da önem kazandığını belirterek, ''Harcamaları rasyonel bir yapı içinde götürmek, devlet harcamalarının her kuruşunun yerli yerine gitmesi üzerinde fevkalade durulması gerekir. 2002'de bu konuya daha ağırlık vereceğiz'' dedi. 
     2000 ve 2001'de önemli ölçüde faiz dışı bütçe fazlalığı 
     sağlandığını ve bunda vergi gelirlerinin çok büyük bir payı olduğunu hatırlatan Oral, bu durumun uygulanan bütçe politikalarında önemli bir performans kriteri olarak algılanması gerektiğini kaydetti. Oral, bütçe sisteminin en önemli sorunun faiz olduğuna değinerek, şöyle konuştu ''Bütçe sistemi faiz sorununu mutlaka çözecektir. Bunu çözdüğünde de zaten sorun kalmayacaktır. 2001'de 39.8 katrilyon lira vergi tahsilatı oldu. Buna mukabil 42 katrilyon liralık faiz ödemesi gerçekleştirildi. 42-41 küsur katrilyon liralık faizin 22 katrilyon lirası bütçenin finansmanından kaynaklanan faiz değil, bankalar sisteminin daha sağlıklı hale getirilmesi sırasında yapılan düzenlemelerin beraberinde getirdiği faizdir. Bankaların daha sağlıklı hale getirilmesi için yapılan düzenlemelerin getirdiği faiz 2000 yılında yoktu, 1999'da da, 1998'de de yoktu. Onu çıkardığınız zaman, esasında bütçenin finansmanı için alınan borcun faizinde bir yıl önceye nazaran önemli bir azalma görülmektedir. Bankalar sistemini sağlıklı bir hale getirdiğimizde bu faiz yükü azalacak. Faizi dışarda tuttuğumuzda vergiler bütçe harcamalarını karşılayacaktır. Faiz meselesini hallettiğimizde bütçe kamu maliyesi sağlıklı hale gelecektir.'' 
     






</TEXT>
</DOC>
