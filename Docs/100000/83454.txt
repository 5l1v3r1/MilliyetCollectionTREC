<DOC>
<DOCNO> 83454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sonspo05.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım kampı yabancı basına yasaklanıyor 
</HEADLINE>
<TEXT>

     Dünya Kupası finallerine, Antalya'nın Belek Tatil Beldesi'ndeki hazırlanan A Milli Futbol Takımı, çalışmalarını sürdürüyor. 
     Turizm Bakanlığı Yatırımlar Genel Müdürü Adnan Maraşlı, milli takım kampını ziyaret ederek, Bakan Mustafa Taşar adına, futboculara ve teknik heyete, çanta, anahtarlık ve tişörtten oluşan birer hediye paketi verdi. 
     Genel Müdür Maraşlı, Milli Takımlar Menajeri Can Çobanoğlu ile de bir süre görüştü. Görüşmede Menajer Çobanoğlu, Turizm Bakanı Mustafa Taşar'a sitemleri olduğunu ifade ederek, şunları söyledi 
     ''Sayın Bakan'a sitemlerimi bildiririm. Sitemimiz var. Ama biz sitemimizden şu anda vazgeçtik. Biz bunu daha önceden bekliyorduk. Bu takım 15 Kasım'da Dünya Kupası finallerine katılmayı hak etti. Bu takımın Dünya Kupası'na gideceğini herkes o tarihten beri biliyordu, fakat şimdi geliyorlar. Hiç kimse bize bugüne kadar hediye vermedi. 
     Bizi şimdi burada hatırlıyorlar. Sitemimiz ondandır. Ben bu konuşmayı futbolcularım ve teknik heyetteki diğer arkadaşlarım adına yapıyorum. 
     Bu takım Türkiye'nin takımı. Bu takıma herkesin sahip çıkması gerekir.'' Hediyeleri aldıktan sonra Adnan Maraşlı'yla görüşen Milli Takımlar Sorumlu Menajeri Can Çobanoğlu, Turizm Bakanı Mustafa Taşar'a sitem ettiğini söyledi. Takımın Dünya Kupası'na gideceğinin 15 Kasım akşamından belli olduğunu söyleyen Çobanoğlu, ''Şimdiye kadar kimse gelmedi. Herkes şimdi geliyor. Hiçkimse bize bugüne kadar hediye vermedi, şimdi hatırlıyorlar. Bunu kendi adıma konuşmuyorum. Takımım adına, futbolcularım adına konuşuyorum'' dedi. 
     Adnan Maraşlı ise Turizm Bakanı Mustafa Taşar'ın resmi bir ziyaret için ABD'de bulunduğunu belirterek, Bakan Mustafa Taşar adına kampı ziyaret ederek, Bakan'ın hediyelerini getirdiğini söyledi. Maraşlı, Çobanoğlu'nun sözlerine ilişkin bir yorumda bulunmadı. 
     Öte yandan, Milli Takımımızın Dünya Kupası sponsoru Master Kart'ın Pazarlama Koordinatörü Filiz Doğaner de, kampı ziyaret ederek, ünlü Brezilyalı futbolcu Pele'nin Milli Takım için imzaladığı çerçeve içinde formayı Milli Takımlar Teknik Direktörü Şenol Güneş'e verdi. 
     
     YABANCI BASINA YASAK 

     Milli Takım Menajeri Çobanoğlu daha sonra gazetecilere yaptığı açıklamada, Türk Milli Takımının kamp çalışmalarını izleyen yabancı gazeteci ve televizyoncuların yarından itibaren kamp çalışmalarını izlemelerine izin verilmeyeceğini açıkladı. Çobanoğlu, ''Türk gazeteciler de yurt dışına gittiklerinde, böyle bir uygulamayla karşılaşıyorlar. Rakiplerimizin ülkelerinden gelen gazeteciler teknik çalışmalarımızla ilgili notlar alıyorlardı'' dedi. 
     
     MİLİ TAKIMIN ÇALIŞMASI 

     Milli Takım oyuncuları bugün ormanda yaptığı 15 dakikalık koşunun ardından, saha çalışmasına geçerek, 2'şerli 3'erli gruplar halinde koşu yaptılar. Öğle yemeğini Kundu'daki Topkapı Palace Otel'de yiyecek olan Milli Takım oyuncuları, yarın öğleyin de Efes Pilsen'in düzenlediği mangal partisi ve anneler günü kutlamasına katılacaklar. 
     





</TEXT>
</DOC>
