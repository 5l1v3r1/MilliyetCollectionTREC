<DOC>
<DOCNO> 52510 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur25.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı "Uyku, dur durak bilmeden çalışıyorum.. " 
</HEADLINE>
<TEXT>

     Turizm Bakanı Mustafa Taşar, Dünya Turizm Fuarı çerçevesinde Londra'ya yaptığı seyahate geniş bir heyetle çıkmasının eleştirildiği gazete haberleri üzerine, heyettekilerin hiçbirinin masrafının devletin kesesinden çıkmadığını, tanıtım amaçlı bu gezinin giderlerini Türk turizmcilerinin karşıladığını bildirdi. 
     Taşar, ''kendisinin çıktığı bu tür gezilere katılan kişilerin, gittikleri ülkelerde gezdiklerini söylemenin yanlış olacağını'' belirtirken, ''uyku, dur durak bilmeden çalışıyoruz. Burada yediğimiz yemeğin lafı ediliyor. Geldiğimiz yer de aç kalacak değildik ya. Bir Türk'e ait olan restoranda yemek yedik hepsi bu'' dedi. 
     Eşi Gülderen Taşar'ın biletinin ''Miles and Miles'' kartında biriken puanlar sonucu kazandığı gidiş-dönüş bileti olduğunu, yurtdışına çıkış için gereken 50 dolarlık harcı cebinden ödediğini kaydeden Taşar, ''ben burda zaten bir oda işgal ediyordum. O da benim odamda kalsa ne olur'' diye konuştu. 
     Bu tür haberlerin, gösterdikleri çabanın olumlu sonuçlarını ortadan kaldırmaya yetmeyeceğini belirten Taşar, şunları kaydetti 
     ''Seyahatimiz amacına ulaşmıştır. İngiltere'nin turizmi bile yüzde 30 gerilemişken, biz önümüzdeki sezonda kapasitemizi artırma garantisi 
     kazandık. 
     Turizmciler bu seyahatin masraflarını ödeyerek, birçok kişiyi çağırdılar. Çünkü turizmin bir tanıtma ve pazarlama işi olduğunu biliyorlar. Bu nedenle de gazetecileri ve politikacıları, Antalya gibi bir turistik ilin valisini burda ağırlıyorlar.'' Turizm Bakanı Mustafa Taşar, İngiltere'deki temaslarını tamamlayarak, THY'nin tarifeli uçağıyla yarın öğlen saatlerinde yurda dönecek. 
     






</TEXT>
</DOC>
