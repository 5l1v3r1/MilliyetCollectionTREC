<DOC>
<DOCNO> 52137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/sontur23.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Savunma Bakanı "Harekat Afgan halkına karşı değil" 
</HEADLINE>
<TEXT>

     Milli Savunma Bakanı Sabahattin Çakmakoğlu,''Afganistan'a karşı ABD öncülüğünde yürütülen operasyonun Türkiye'nin milli menfaatleri doğrultusunda değerlendirildiğini bildirerek, ''Alınması gereken tedbirler de bu esaslar doğrultusunda gerçekleştirilmektedir. Harekat Afgan halkına değil, teröre karşıdır'' dedi. 
     TBMM Plan ve Bütçe Komisyonu'nda, Milli Savunma Bakanlığı'nın 2002 yılı bütçesinin görüşmelerine başlandı. Milli Savunma Bakanı Çakmakoğlu, ABD'deki son terör saldırılarının ardından uluslararası sistemde ortaya çıkan yeni dinamiklerin, dünyadaki stratejik yaklaşımları ve güvenlik politikalarını değiştirdiğini, bu değişim sürecinin Türkiye'yi de etkilediğini belirtti. 
     ABD'ye 11 Eylül 2001'de yapılan terör saldırısının ardından bu ülkenin Afganistan'a müdahalede bulunduğunu anımsatan Çakmakoğlu, ''Afganistan'a karşı ABD öncülüğünde yürütülen operasyon milli menfaatlerimiz doğrultusunda değerlendirilmekte, alınması gereken tedbirler de bu esaslar doğrultusunda gerçekleştirilmektedir. Harekat Afgan halkına değil, teröre karşıdır'' dedi. 
     Türkiye'nin bugüne kadar başta sağlık ve eğitim alanları olmak üzere Afganistan'a çeşitli yardımlarda bulunduğunu anlatan Çakmakoğlu, şunları söyledi 
     ''Türkiye Afganistan'ın toprak bütünlüğünün ve bağımsızlığının korunması, Kuzey İttifakı'nın eğitim ve hazırlıklarının geliştirilmesi, Afgan halkının insani ihtiyaçlarının karşılanması gerektiğine ve Afganistan'daki tüm etnik grupların katılacağı geniş tabanlı bir yönetimin oluşturulması suretiyle bu ülkenin istikrara kavuşabileceğine ve Afgan kardeşlerimizin esenliğine ulaşabileceğine inanmaktadır. 
     Türkiye, Afganistan'ın siyasi bütünlüğünün yeniden sağlanmasında, ılımlı politikalar izleyecek, demokratik ve komşuları ile dostça ilişkilerde bulunacak bir Afganistan'ın oluşturulmasında önemli bir rol oynayacağına inanmaktadır.'' 
     






</TEXT>
</DOC>
