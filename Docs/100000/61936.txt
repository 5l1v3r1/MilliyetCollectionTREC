<DOC>
<DOCNO> 61936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/12/son/sondun07.html </URL>
<DATE> 2002/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Koreli eşcinseller hükümete savaş açtı 
</HEADLINE>
<TEXT>

     Güney Koreli eşcinsel hakları savunucuları, ülkedeki eşcinsellere ait internet sitesine gençlerin girişine izin vermeyen hükümete dava açtı. 
     Güney Kore Eşcinsel Hakları Federasyonu, hükümetin yasakla eşcinsellere karşı ayrımcılık yaptığı ve anayasal hak olan ifade özgürlüğünü ihlal ettiği gerekçesiyle mahkemeye başvurdu. 
     Federasyon sözcüsü Lim Tae-hoon, yaptığı açıklamada, ''Bu, Güney Kore hükümetinin eşcinselleri tanımayı reddettiğini açıkça gösteriyor. 
     Ergenlik çağındakiler dahil bütün insanlar, kendi cinsel kimliklerini seçme ve bunu açıklama hakkına sahiptir'' dedi. Kore Enformasyon ve İletişim Ahlakı Komitesi, ülkedeki ilk eşcinsel internet sitesi olan ''www.exzone.com''un genç insanlara zarar verdiğine karar vererek, 19 yaşın altındakilerin girişini engellemek için sitenin yeniden düzenlenmesini istedi. 
     Eşcinselliğin yasak olmadığı ve başkent Seul'de eşcinsel barlarının bulunduğu Güney Kore'de, 90'lı yılların başında birkaç öğrencinin eşcinsel olduklarını kamuoyuna açıklamasından sonra eşcinseller internet siteleri aracılığıyla haberleşmeye başladı. 
     






</TEXT>
</DOC>
