<DOC>
<DOCNO> 58009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/ekonomi/eko05.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vakıfbank yeniden satışa çıkarılıyor 
</HEADLINE>
<TEXT>

Vakıfbank hisselerinin yüzde 55.00’ini oluşturan A Grubu ile yüzde 19.75’ini oluşturan B Grubu hisseleri blok halinde satışa sunuluyor 
     EKONOMİ SERVİSİ 

     Vakıflar Bankası’nın A ve B grubu hisselerinin, Vakıflar Genel Müdürlüğü’ne ait olan kısmının tamamı veya bir kısmının ’blok satışı’’ için ihale açıldı. Satışa sunulan hisselerle ilgili teklif sunmak isteyen stratejik yatırımcılar, banka hisselerinin yüzde 55,00 ile yüzde 74,75’i için teklif verebilecekler. 
     Bu arada Stratejik yatırımcı veya yatırımcı grubunda, "5 Kasım 2000 Resmi Gazete’de yayımlanan BDDK Kararı’nda yer alan koşulları taşıması, Vakıfbank’ın gelişimiyle ilgili ikna edici bir stratejiye sahip olması, satışı gerçekleştirecek ve bankanın gelişiminin devamını sağlayacak gerekli mali, idari ve operasyonel kaynaklara sahip olması’’ şartları aranacak. 
     
Ön elemeler 18 Şubat’ta      Buna göre İhale Komisyonu, ön ilgi dökümanını sunmuş olan stratejik yatırımcılar arasından, nihai teklif vermeye davet edilecekleri belirleyecek. Komisyon ön eleme sürecinde her türlü bilgi ve belgeyi isteme hakkını saklı tutacak. Ön eleme sonuçları ise 18 Şubat 2002’de ilan edilecek. 
     Seçilen stratejik yatırımcılara gizlilik sözleşmesi, 18 Şubat 2002 itibarıyle gönderilecek. İmzalanmış gizlilik sözleşmesi ve iade edilmeyecek 10 bin dolarlık ödemenin yapılmış olduğuna dair banka makbuzunu 4 Mart 2002 tarihine kadar sunan stratejik yatırımcılara tanıtım kitapçığı ve şartnamesi yollanacak. 
     
Toplam aktifler 5 .1 katrilyon      Türkiye’ nin bireysel ve ticari bankalarından biri olan Vakıfbank, 31 Aralık 2000 itibariyle 5 katrilyon 124 trilyon lira toplam aktif, 2 katrilyon 446 trilyon lira toplam kredi, 3 katrilyon 562 trilyon lira toplam mevduat ve 338 trilyon lira özkaynağa sahip bulunuyor. Bankanın sermayesi A, B ve C olmak üzere 3 grup hisseden oluşmakta. 1954 lyılında kurulan Vakıfbank’ın halen 337 şubesi bulunuyor. 
     Buna göre A grubu hisseler Vakıflar’a ait, toplam hisselerin yüzde 55’ini, B grubu hisseler de toplam hisselerin yüzde 20’sini oluşturuyor. 
     



 EKONOMİ 





















</TEXT>
</DOC>
