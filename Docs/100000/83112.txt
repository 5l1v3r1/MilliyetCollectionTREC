<DOC>
<DOCNO> 83112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur16.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Tam üyelik yolunda eksiklerimizi gidermek borcumuzdur" 
</HEADLINE>
<TEXT>

     Başbakan Bülent Ecevit, Türkiye'nin, Avrupa Birliği'nde tam üyeliği hak etmek yolunda ileri adımlar attığını belirterek, ''Eksikliklerimizi bir an önce gidermek ise bizim kendi kendimize borcumuzdur'' dedi. 
     Ecevit, ''9 Mayıs Avrupa Günü'' dolayısıyla Başbakanlık Basın Merkezi aracılığıyla bir mesaj yayınladı. 
     Avrupalı ulusların yüzyıllarca birbirleriyle çatıştıktan ve savaştıktan sonra şimdi aynı birliğin çatısı altında kalıcı barışa ve dayanışmaya kavuştuklarını ifade eden Ecevit, bu oluşumun başka bölgelerin uluslarına da örnek olacak değerde olduğunu belirtti. 
     Türk ulusunun yüzyıllardan beri Avrupalı olduğunu vurgulayan Ecevit, mesajında şunları kaydetti 
     ''Ama yalnızca Avrupalı da değildir. Türk ulusu aynı zamanda Avrasyalı'dır. Ortadoğulu'dur, Kafkasyalı'dır, Akdenizli'dir, Karadenizli'dir. Tarihten ve coğrafyadan kaynaklanan bu zenginliğiyle Türk ulusu Avrupalılık kavramına da büyük ölçüde katkıda bulunmaktadır. 
     Türkiye Cumhuriyeti, Avrupa Birliği'nde tam üyeliği hak etmek yolunda ileri adımlar atmıştır. Eksikliklerimizi bir an önce gidermek ise bizim kendi kendimize borcumuzdur. 
     Avrupa Birliği Günü, ulusumuza, tüm Avrupalı uluslara ve bütün insanlığa hayırlı olsun.'' 
     





</TEXT>
</DOC>
