<DOC>
<DOCNO> 92020 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sonspo10.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Leekens "Türkiye Brezilya'yı yenecek" 
</HEADLINE>
<TEXT>

     Trabzonspor'un eski teknik direktörü Belçikalı çalıştırıcı Georges Leekens, 17. Dünya Kupası yarı finalinde yarın Türkiye'nin Brezilya'yı yeneceğine inandığını söyledi. 
     Georges Leekens, Le Soir Gazetesi'ne yaptığı açıklamada, ''Türkler, Brezilya'yı yenebilir mi '' sorusuna verdiği yanıtta, ''Brezilya, Belçika'ya karşı oynadığı gibi oynarsa, Türkiye'nin kazanacağına inanıyorum. Brezilya savunması tuz gibi dağılabilir. Dünya Kupası'nda, kolektif oynayanlar kazanıyor. Hırslı olmayanlar evlerine döndü'' dedi. 
     Trabzonspor'da teknik direktörlük yaptığı dönemde Şenol Güneş ile birlikte çalıştığını, Güneş'in kendisine yardımcılık yaptığını, 1993'te ayrılmasından sonra da yerine geçtiğini hatırlatan Leekens, Türk basınıyla Güneş arasındaki gerginliğe değinerek, ''Şenol Güneş, çok az konuşan ve içine kapanık bir adamdır. Gazeteciler, iletişimden anlayan antrenörleri severler. Üstelik Türk basını çok sert ve acımasızdır. Gazeteleri İstanbul'da yaparlar, Trabzon uzak kalır'' diye konuştu. 
     Leekens, ''Güneş'in, Türk Milli Takımı'nın başında olmasını sağlayan kalitesi nedir '' sorusuna ise şu yanıtı verdi 
     ''Cesurdur. Örneğin, Hakan Şükür'ü oyundan çıkarma cesaretini göstermiştir. Türk takımının gösterdiği başarı beni şaşırtmadı. Yalnızca Belçika'da Türkleri bir Üçüncü Lig takımı gibi görme hatası yapılıyor. Türkler, mükemmel bir kolektif oyun sergiliyor. Çok güçlü bir savunmaları var. Örnek bir zihniyetle oynuyorlar. Tüm bunlara, teknik kalitelerini ve hızlarını da eklemek gerekir.' Öte yandan La Derniere Heure Gazetesi, bugünkü yorumunda, ''Favorilerin elenmesini eleştiren ve Türkiye ile Güney Kore gibi ekiplerin yarı finale yükselmelerine üzülen, bu durumun, Dünya Kupası'nın kalitesini düşürdüğünü ileri süren'' bazı Fransız gazetelerini ağır bir dille eleştirdi. Gazete, elenen Fransızların ''hakem hatalarının'' arkasına sığınamayacağını, çok kötü oynadıklarını ve spor sahnesinden silindiklerini yazdı. 
     La Derniere Heure, ''Türkler, gala giysilerini giydi'' başlıklı yazısında, Türkiye'de yaşanan ekonomik ve siyasal krizlere değinerek, Türk Milli Takımı'nın Türk halkına gülümseme ve büyük bir mutluluk kazandırdığını'' bildirdi. 
     





</TEXT>
</DOC>
