<DOC>
<DOCNO> 72888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/spor/aspo.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kenara çekti 
</HEADLINE>
<TEXT>

Beşiktaş, Galatasaray yenilgisinden sonra dün de Denizlispor ile berabere kalarak şampiyonluk yarışında önemli bir yara aldı. Ronaldo penaltıyı auta attı 
     BEŞİKTAŞ iki kere öne geçtiği karşılaşmada, Denizlispor’a iki puan kaptırdı. Maça iyi başlayan Siyah - Beyazlı ekip 23. dakikada Baya ile öne geçti. Timuçin’in 34’teki beraberlik sayısına, bir dakika sonra İlhan Mansız’dan yanıt geldi. 60. dakikada Timuçin bir kez daha skoru eşitlerken, 67’de Ronaldo penaltıyı direkten auta gönderdi. Galibiyet için saldıran Beşiktaş, defansında büyük gedikler verdi. 
     
     90 DAKİKA Mehmet Demirkol 

     Tamer sağdan girip, güzel pasıyla penaltı noktası üzerinde topu Tayfur’la buluşturduğunda dakika 10’du ve Beşiktaş yarı alana yıktığı oyunda ilk ciddi pozisyonunu buluyordu. Kaptan’ın şutu direği yalayıp, auta çıktı. O ana kadar ligin en iyi kontracılarından Denizlispor, henüz rakip kaleye şut çekmemişti. 15’te Ahmet Dursun orta sahada harika bir topuk pasıyla Tayfur’u gördü. O İlhan’ı, O da İbrahim’i. Genç sol açığın şutunda Süleyman başarılıydı. Denizli, henüz rakip ceza sahasına girmemişti. Beşiktaş’ın baskısı artar, sağdan Alper ve Mustafa’nın sert savunması sürerken, kilidi 23’te Baya açtı. Belki geldiğinden bu yana yaptığı en şık hareketti. Yay üzerinden şutu Süleyman’ın sağından filerle buluştu 1 - 0. Ve Denizli daha rakip yarı alanında üç pas yapamamıştı. 
     Beşiktaş özellikle Tunuslu oyuncunun organize ettiği akınlarla gol ararken, 25’te Tümer, Erman’ın uzun pasında nefis göğüs kontrolü ve anında şutuyla tribünleri ayağa kaldırdı, füzesi 91’den auta çıktı. Tümer 40’ta sakatlanıp, çıkmadan önceki son şık hareketini 28’de Tayfur’a kestiği topla yaptı. Kaptan bu kez Süleyman’a takıldı. Denizli, henüz rakip alanı altı kişiyle geçmiş değildi. 
     
     İlk şut, ilk gol 
     Sonra 35’te gecenin iyisi Baya sağdan Tamer’i kaçırdı. Onun ortasında İlhan çok rahat golü buldu. Ama sonuç 2 - 1 oldu. Çünkü Denizlispor, hiçbir şey yapmadığı 33 dakikanın ardından bu golden bir dakika önce beraberliği yakalamıştı. Tümer’in sakatlık, İlhan’ın ayakkabı değiştirme nedeniyle saha dışında olduğu anda Ali Tandoğan, Denizli’nin ilk ortasını yapmış, Timuçin ise ilk şutunu atarak, 1 - 1’lik eşitliği sağlamıştı. Maçtan önce Haluk Ulusoy’dan sonra tribünlerin en çok teveccüh gösterdiği isim Asper’i avlamıştı. 
     İkinci devrenin hemen başında 49’da kısmet beklenmedik bir pozisyonda Denizlispor’un ayağına geldi. Metin Tokat’ın, Erman’dan Asper’e giden topa beklenmedik geri pas kararından bir gollük şut çıkaramadılar. Ancak sonra 3 - 4 - 3’ünü daha ofansif kullanma çabasına giren konuk ekibe, Daum, 3 - 5 - 2’sini bozmadan direnmek istedi. 60’a kadar başarılı da oldu. Bu dakikada Veysel, sağdan inip, paralel sert bir ortayla yine Timuçin’i buluşturdu. O da kendisinin iki, Denizlispor’un üçüncü şutundan ikinci golü buldu 2 - 2. Asper büyüsünü de söndürdü. 
     
     Garip penaltı 
     Beşiktaş baskı hazırlıklarına başlamışken, 67’de beklemediği bir penaltı yakaladı. Ronaldo sakin bir şekilde topa yürüdü. Topu dikti ve hayatımda gördüğüm en garip şutla topu sağ çatalın dışına vurdu. Beklenmedik penaltıdan beklenmedik bir şut. Baskı 69’da Ahmet Dursun’a pozisyon yarattı. O’nun şutunu direk dibinde Hakan engelledi. Beşiktaş, özellikle Erman ile savunmada hatalar yaptıkça Denizli ilerledi. Ahmet Dursun hareketlendikçe de Beşiktaş... 77’de Ahmet neden verildiğini şahsen hiç anlamadığım bir ceza sahası içi çift vuruştan yararlanamadı. Sonra Stavrum ve Sertan’ın dahli, Denizli’nin kontracı kimliğini kazandığı dakikalar vardı. Onlar Veysel ve Timuçin’le, Beşiktaş ise Bayram ve İlhan’la şanslar buldular. Ama maç 2 - 2 beraberlikle sona erdi. 
     
Hata Kimde      Denizlispor’un iki golü de sağ kanattan geliştirdiği ataklardan geldi. Önce İbrahim adamını kaçırdı, sonra da Tamer. Timuçin fileleri havalandırırken, hamle zamanlamasını yapamayan Tamer’in hatalarından yararlandı. Adeta birbirinin aynısı iki golü yiyen Siyah - Beyazlı ekipte pozisyonları seyreden Daum da hiç bir önlem almadı. 
     
Notlar      Sociedad isyanda 
     REAL Sociedad Başkanı Jose Luis Asti, Toshack’ın ayrılmasından sonra Beşiktaşlı yöneticilerin Nihat’ı arayarak aklını çelmeye çalıştıklarını iddia etti. Asti, "Nihat’la 4 yıllık sözleşme yaptık. Ayrıca bu zor günlerde ona ihtiyacımız var" dedi. Nihat ise "Beşiktaş’a geri dönmeyi düşünmüyorum" yorumu yaptı. 
     
     Tümer sakatlandı 
     BEŞİKTAŞ’IN başarılı ismi Tümer karşılaşmanın 40. dakikasında sakatlanarak oyunu terketti. Siyah - Beyazlı futbolcunun sağ dış yan bağlarında esneme olduğu, kesin durumunun bugün çekilecek MR filmlerinden sonra belirleneceği belirtildi. 
     
     "İddiamız sürüyor" 
     BEŞİKTAŞ Menajeri Sinan Engin, karşılaşma sonrası yaptığı açıklamada "Çok pozisyon yakaladık ama galibiyete ulaşamadık. Ciddi iki puan kaybettik" dedi. Engin, "Şans faktörünün futbolda ne kadar önemli olduğunun göstergesi bu maçtı. Ancak iddiamız sürüyor" ifadelerini de kullandı. Kaptan Tayfur ise, kalan maçlarının hepsini kazanmak zorunda olduklarını belirterek, "Sadece avantaj kaybettik" diye konuştu. 
     
     Yine evinde vuruldu 
     BEŞİKTAŞ’IN Denizlispor beraberliği ile birlikte evinde oynadığı maçlarda kaybettiği puan sayısı onbeşe ulaştı. Sahasında Trabzonspor, Ankaragücü ve İstanbulspor’a yenilen Siyah - Beyazlı takım Samsunspor ve Galatasaray’dan sonra dün de Denizlispor’a iki puan kaptırdı. 
     
Nasıl Oynadılar      Beşiktaş 

</TEXT>
</DOC>
