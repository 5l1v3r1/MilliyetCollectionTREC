<DOC>
<DOCNO> 59977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sondun02.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada yeni yıl inançları... 
</HEADLINE>
<TEXT>

     Her ülkede, yeni yılın uğurlu gelmesi için yeni giysiler giyilmesinden, ayları temsil eden meyvelere ya da kapıdan içeri giren ilk kişinin uğuruna kadar çeşitli inançlar bulunuyor. Tümünde ortak olan özellik, gece yarısı saat 24.00'ı vurduğunda nasılsanız, tüm senenizin de öyle geçeceği. 
     Eski Romalılardan gelme bir gelenek, bugün halen birçok Avrupa ve Latin Amerika ülkesinde geçerli. Buna göre, yeni yılda eve giren ilk kişinin o yılın şansını belirleyeceğine inanılır. Kapıdan içeri ilk girenin koyu renk saçlı bir erkek olması iyi şans olarak değerlendirilir. 
     
     BÖRÜLCE YENİR, BULAŞIK YIKANMAZ 
     ABD'de, yeni yılın ilk saniyelerinde birbirini öpmek, 12 ay boyunca o kişilerle ilişkilerin devam etmesi niyetini taşıyor. ABD'nin güney eyaletlerinde yılbaşı sofrasına börülce yemeği konulmasının, iyi şans ve para getirdiğine inanılıyor. 
     Bir diğer inanca göre, aile üyelerinden birinin ''suya sürükleneceği'' öleceği düşüncesiyle yeni yılda çamaşır, hatta bulaşık bile yıkanmaz. Yeni yılda yeni giysiler giyilir, para alışverişi yapılmaz. 
     ABD'de halk arasında eski yılın hızla gitmesi için gece yarısı kapının açık bırakılması ya da kötü ruhları kaçırmak için bol gürültü yapılması gibi değişik inançlar da var. 
     
     TÜM AİLE BİRLİKTE VE MASA ZENGİN OLMALI 
     Filipinler'de birçok ülkede olduğu gibi, yeni yıla nasıl adım atarsanız yılın geri kalanında da öyle olacağı inancı var. Bu nedenle, yeni yılda cebe para koymak yılın geri kalanında da ceplerinizde para olacağı anlamına geliyor ya da eğer yeni yıla sarhoş girilirse yılın geri kalanı da öyle geçecek demektir. 
     Filipinler'de yeni yıla girilen gece, bütün ailenin zengin bir sofranın başında eksiksiz bulunmasına özen gösterilir. Masa yeterince yiyecek ve içecekle donatılmadıysa yıl boyunca sofranın öyle olacağına ya da aile üyeleri ayrıysa bunun böyle devam edeceğine inanılır. 
     Evlerde, yılbaşı gecesi yılın her ayı için şans getireceğine inanılan 12 çeşit meyve bulundurulur. Portakal, erik, üzüm, elma, domates, limon, karpuz, kavun ile guava, mango, rambutan gibi tropik meyveler, yeni yıla girildikten sonra yenir. Yeni yılda, sonraki günler kümes hayvanlarınkine benzemesin diye tavuk yenmez, balık tercih edilir. 
     
     12 AYA 12 ÜZÜM TANESİ 
     İspanyollar, yeni yılın her ayında mutluluk ve şans getirsin diye, tam gece yarısı saatin her vuruşunda bir üzüm tanesi yiyerek 12'yi tamamlar. 
     Dünyanın birçok ülkesinde, 1 Ocak günü doğan bebeklere çok şanslı olacakları gözüyle bakılır. 
     





</TEXT>
</DOC>
