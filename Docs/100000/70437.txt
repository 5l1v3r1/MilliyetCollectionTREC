<DOC>
<DOCNO> 70437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur04.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Polislere 40 bin adet ithal baretta 
</HEADLINE>
<TEXT>

     İçişleri Bakanlığı Makina ve Kimya Endüstrisi Kurumu'nun ürettiği silahlar hazırladığı teknik şartnamaye uymayınca yurtdışından tanesi 190 dolara 40 bin Baretta marka silah aldı. 
     AKP Kırıkkale Milletvekili Kemal Albayrak'ın MKEK Silahsan A.Ş.'nin ürettiği silahlar yerine neden Baretta tercih edildiği ve MKEK'nin ürettiği silahların neden kalitesiz gibi gösterildiğine ilişkin sorularını Milli Savunma Bakanı Sabahattin Çakmakoğlu yanıtladı. Çakmakoğlu, MKEK'nin TSK'nın ve Emniyet Genel Müdürlüğü'nün tüm silah ihalelerine katıldığını ve sipariş alınan konularda borcunu sorunsuz olarak yerine getirdiğini bildirdi. Çakmakoğlu, Emniyet Genel Müdürlüğü'nün Baretta marka silah alımı ile ilgili ihale öncesinde MKEK ile temas kurduğunu ancak burada üretilen silah tiplerinin İçişleri Bakanlığınca hazırlanan teknik şartnameye yanıt vermediği gerekçesi ile 40 bin adet Baretta marka silahın ihale yoluyla yurtdışından satın alındığını bildirdi. Çakmakoğlu, ihale yoluyla satın alınan tabancaların birim fiyatını 190 dolar, yaklaşık 250 milyon lira olarak açıkladı. 
     Bakan Çakmakoğlu, Makina ve Kimya Endüstrisi Kurumu'nca 1950 ile 1975 yılları arasında Emniyet Genel Müdürlüğü'ne 
     verilen Kırıkkale marka tabancaların kullanımında ise herhangi bir sorun yaşanmadığını bildirdi. Çakmakoğlu, bakanlıkların tabanca alımı sırasında yapılan hiçbir işlemde herhangi bir kamu kurum veya kuruluşunun ürettiği mal veya hizmetin kötü gösterilmesinin hedeflenlediğini kaydetti. Çakmakoğlu, MKEK tarafından üretilen tabancaların alıma esas olmak üzere hazırlanan teknik şartnameye uygun olup olmadığının tespit edilmesi amacıyla kurum yetkililerinin de katılımıyla yapılan test sonucunda olumsuz çıkmasının ise o günkü bir tespit olduğunu bildirdi. Çakmakoğlu, bunun yalnızca o şartnameyi karşılamadığını gösterdiğini, burada MKEK'nin ürettiği silahlarla ilgili kaliteyi veya kalite zafiyetini ifade edecek bir durum sözkonusu olmadığını bildirdi. 
     






</TEXT>
</DOC>
