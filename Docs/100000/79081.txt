<DOC>
<DOCNO> 79081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sondun31.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap dünyası Powell'ın Ortadoğu gezisini eleştiriyor 
</HEADLINE>
<TEXT>

     ABD Dışişleri Bakanı Colin Powell'ın Ortadoğu'ya barış misyonuyla yaptığı gezi, Arap dünyasında başarısızlık ve İsrail'in zaferi yorumlarıyla değerlendirildi. 
     Lübnan'da yayınlanan Es-Safir'in bugünkü başyazısında, ''Colin Powell bölgeye General rütbeli bir Amerikan bakanı olarak geldi, İsrail Generali Başbakan Ariel Şaron'un eri olarak döndü'' yorumunu yaptı. 
     Arap dünyasında, yalnızca birkaç kişi, Powell'ın Filistin lideri Yaser Arafat'la yüz yüze görüşmesi ve Şaron'dan Filistin topraklarından çekilme sözü almasını övgüyle karşıladı. 
     Kahire Üniversitesi Siyasal Bilimler Bölüm Başkanı Hasan Nafa, ''Arap aydınlarının çoğu, şimdi ABD'nin Ortadoğu konusundaki politikasının Washington'da değil Tel Aviv'de üretildiği hissinde'' dedi. 
     Ürdünlü bir ev kadını olan Maha ise ''Powell'ın İsrail Dışişleri Bakanı'' olduğunu söyleyerek, ''İsrail'e körlemesine destek veren ABD'ye Arapların nasıl güvenebileceklerini'' sordu. 
     Irak'ta yayınlanan iktidara ait El Cumhuriye gazetesinde, ''Powell'ın gezisi, İsrail'e daha fazla Filistinli öldürme izni'' olarak açıklanırken, Fas'ta yayınlanan El Alam gazetesiyse ''Birleşik Amerika, Filistin halkına karşı soykırım yapması için Şaron'un ellerini serbest bıraktı'' yorumunu yaptı. 
     Arap halkları, İsrail politikası nedeniyle Washington'a hayli kızgın. Mısırlı emekli bir işkadını olan Nadya, bu kızgınlığı duyduğu bir fıkrayı aktararak dile getirdi 
     ''Bush ve Powell, Ortadoğu krizinin 1 milyon Arap'ın ve 1 dişçinin öldürülmesiyle çözüleceğini açıklıyorlar. Birisi soruyor Niçin dişçi Bush Powell'a dönerek, Gördün mü, sana söylemiştim. Kimse Arapları sormaz diyor.'' 
     





</TEXT>
</DOC>
