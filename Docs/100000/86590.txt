<DOC>
<DOCNO> 86590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo06.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilya Milli Takım sözcüsü "Gruptan Türkiye ve biz çıkarız" 
</HEADLINE>
<TEXT>

     Brezilya Milli Takımı Sözcüsü ve yıldız oyuncu Ronaldo'nun menajeri Rodrigo Paiva, ''Brezilya ve Türkiye'nin kesinlikle tur atlayacağına inanıyoruz'' dedi. 
     Türkiye'nin çok güçlü bir takım olduğuna dikkati çeken Rodrigo Paiva, ''Türkiye'nin maç kasetlerini izledik. Çin ve Kosta Rika'yı ciddiye almıyoruz. Brezilya ve Türkiye, Çin ve Kosta Rika'yı yenemezse, turnuvanın en büyük ayıbı olur'' diye konuştu. 
     
     ''KARDEŞLERİMİZ'' 
     Rodrigo Paiva, Hakan Şükür, Okan ve Emre'nin, Ronaldo ve kendisinin çok yakın arkadaşları olduğunu söyledi. 
     Paiva, ''İtalya'da hasretlerimizi birlikte gideriyoruz. Adeta kardeş gibiyiz. Ancak, buranın havası çok ayrı. Bu bir milli mesele. Maçta hava değişik olacak ama hayatta birbirimizi kırmayacağız'' dedi. 
     
     FİNALLERE ELEŞTİRİ 
     Paiva, Dünya Kupası Finalleri'nin iki ayrı ülkede yapılmasını eleştirdi. 
     Brezilya'nın bu konuda rahatsız olduğunu söyleyen Paiva, şunları söyledi 
     ''Şartlar herkes için aynı, ancak koşullar omuzlarımıza büyük bir yük getiriyor. Finallerin iki ülkede yapılması, oyuncuların fiziki ve psikolojik durumunu etkileyebilir. Unutmayalım ki finallerden sonra oyuncular yeniden kulüplerine gidip, işbaşı yapacaklar. Bana göre, bu turnuvaya katılan futbolcular, yaklaşık 1,5 ay kendilerine gelemeyecek.'' 
     





</TEXT>
</DOC>
