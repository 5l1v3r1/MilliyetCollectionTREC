<DOC>
<DOCNO> 57714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/spor/spo02.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KAZA YASAK 
</HEADLINE>
<TEXT>

Fenerbahçe’nin hocası Mustafa Denizli, Diyarbakırspor deplasmanında herhangi bir kötü sonuç yaşamak istemediklerini, ilk devreyi en iyi şekilde bitirmeyi hedeflediklerini söyledi 
     YALÇIN TÜRK 

     "Rakibimiz iyi" 
     SARI - Lacivertli ekibin Teknik Direktörü Mustafa Denizli, Diyarbakır deplasmanında herhangi bir kaza yaşamak istemediklerini söyledi. Rakiplerinin, ligin en iyi ekiplerinden biri olduğunu belirten Denizli, "Birçok maçta alabileceği puanlara ulaşamadı. Malatyaspor’a karşı oynadıkları futbol da, son derece iyi ve etkiliydi. Hafta sonunda keyifli bir maç oynayacağız. İlk devreyi en iyi şekilde bitirmeyi düşünüyoruz" yorumunu yaptı. 
     
     "Uzun süre sonra" 
     MUSTAFA Denizli, uzun süre sonra Diyarbakırlı futbolseverlerin karşısına çıkacaklarını da hatırlattı. Tecrübeli hoca şöyle devam etti "Sahada iyi bir Fenerbahçe olmak zorunda. İkinci yarı programımızı yaptık. Devre arasının kısaltılmış olmasının bize yarar sağlayan veya zarar veren yönü yok. Ümit ediyorum ki, devre arasından sonra en az iki oyuncumuz çok iyi şartlarıyla aramızda olur. Kadromuzun tamamına kavuşmayı bekliyoruz." 
     
Abdullah’ın dudağı patladı      FENERBAHÇE’NİN son haftalardaki formda ismi şanssız bir sakatlık geçirdi. Düz koşu sırasında yere düşen Abdullah’ın suratı, önünde koşan Lazetiç’in ayaklarına çarpınca, dudağı patladı. Tecrübeli oyuncu idmanı terk ederken, doktorların ısrarına rağmen dikiş yaptırmadı. Bursa maçının son dakikasında oyuna girip, kendini zorlayan Revivo’nun eski sakatlığının nüksetmediği açıklandı. Sarı - Lacivertliler, bugünkü çalışmayı Dereağzı’nda yapacak. 
     
Tatile erteleme      SARI - Lacivertli takım, cuma günü Diyarbakır’da oynayacağı ilk yarının son maçından sonra hemen tatile çıkmayacak. Mustafa Denizli’nin kararıyla, İstanbul’a dönüşte üç - dört gün daha idman yapacak futbolcular, ardından 10 günlük tatillerine başlayacaklar. 
     3 Ocak’ta toplanacak Fenerbahçeli oyuncular, aynı gün Antalya’ya giderek devre arası kampına girecekler. Bu arada Rapaic, Revivo, Oktay, Ogün, Mert Meriç, Uche gibi sakat yıldızlara, tatilde de uygulanmak üzere teknik heyet tarafından özel bir program hazırlandı. 
     



 SPOR 
























</TEXT>
</DOC>
