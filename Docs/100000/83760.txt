<DOC>
<DOCNO> 83760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo09.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
"Aybaba'nın Osman ve Hami'yi istememesi kendi tasarrufudur" 
</HEADLINE>
<TEXT>

     Trabzonspor Kulübü Başkan Yardımcısı Ahmet Ağaoğlu, teknik direktör Samet Aybaba'nın gelecek sezon için Hami ve Osman'ı bordo-mavili takımda düşünmemesinin, kendi tasarrufu olduğunu söyledi. 
     Ağaoğlu, bir teknik heyeti göreve getirilirken sadece sorumluluğun verilemeyeceğini belirterek, ''Sorumluluğun yanında teknik direktöre yetki de verilmelidir. Bu futbolcuların gelecek sezon kulüpte kalıp kalmayacağına ise yönetim kurulu olarak karar vereceğiz'' dedi. 
     Samet Aybaba'ya gelecek sezon için çok güvendiklerini de ifade eden Ağaoğlu, ''Karakterli bir insan. Aslan gibi. Bizim için Türkiye'de teknik heyet konusunda geçen isimlerin en doğrusu. Kendisi ile bu sezonu başarılı bir şekilde geride bırakacağımıza inanıyoruz'' diye konuştu. 
     Transfer çalışmalarını yoğun bir biçimde sürdürdüklerini de kaydeden Ağaoğlu, şöyle konuştu 
     ''Aurelio'ya 1-2 teklif var, ancak bu oyuncuyu bırakmayı düşünmüyoruz. Somers hakkında da teknik direktör Aybaba'nın olumlu düşünceleri var. Anlaşmak üzere olduğumuz oyuncular var. Bu yıl transferde yurtdışına fazla eğilmiyoruz, ancak izlediğimiz 1-2 futbolcu var. Belki bu oyuncuların transferini sonuçlandırabiliriz.'' Öte yandan, iç transferde bu sezon sadece sözleşmesi biten 2 oyuncusu bulunan Karadeniz ekibinde, Beşiktaş'a imza atan Zafer'in yanı sıra Güngör ile sözleşme yapılmayacağı öğrenildi. 
     





</TEXT>
</DOC>
