<DOC>
<DOCNO> 56060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sonspo18.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Ünsal ''Bana gelen transfer teklifleri ikinci ağızdan..'' 
</HEADLINE>
<TEXT>

     Galatasaraylı milli futbolcu Hakan Ünsal, transfer görüşmeleriyle ilgili olarak, ''Şu anda resmi olarak kulübe gelen herhangi bir teklif yok. Ama ikinci ağızdan teklifler var'' dedi. 
     Hakan Ünsal, Şişli Belediyesi'nde Aria Genel Müdürü Giuseppe Farina'ya dostluk ve barış ödülü verilmesiyle ilgili düzenlenen törenin ardından gazetecilerin sorularını yanıtladı. 
     FC Barcelona maçıyla ilgili bir soru üzerine Hakan, ''Barcelona ile berabere kaldığımız için üzgünüz. Kazanabileceğimiz bir maçtı. 
     Onun için üzgünüz. Tamamıyla hakem hatası demek istemiyoruz ama büyük sakatlıkların olduğunu düşünüyoruz'' diye konuştu. 
     Ankaragücü ile yapacakları lig maçına da değinen milli futbolcu, başkent temsilcisinin son haftalarda kendini toparladığını ve bu nedenle maçın zorlu olacağını belirterek, ''Şampiyon olmak istiyorsak, maçların hepsini teker teker geçmek zorundayız. Bunlardan biri Ankaragücü. Eksikliklerimiz olacak galiba. Ama eksikliklerimizin olması, sonucu etkilemeyecek. Galatasaray sahaya 11 kişi çıkacak ve herkes elinden geleni yapacak. Amacımız kazanmak'' diye konuştu. 
     Hakan Ünsal, ''Galatasaray yönetimi sezon sonunda sözleşmesi biten futbolcularla görüştü. Seninle de görüşme oldu. Görüşme ne aşamada '' sorusunu ise şöyle yanıtladı 
     ''Evet bir görüşme oldu. Tekliflerini verdiler. Ben bir cevap vermedim. Menajerim kendilerine herşeyi anlattı. Ben de herşeyin dürüstçe ve açıkça olmasından yanayım. Zaten sezon başından beri Avrupa'ya gitmek istediğimi söylüyordum. Ben Galatasaray'ı istemiyorum gibi bir tutumum olmadığını, ama bir hedefim olduğunu ve bunu gerçekleştirmek için de Avrupa'ya gitmek istediğimi söyledim. 
     Kendileri de olumlu karşıladılar. Burada önemli bir nokta var. Kulübün de bu transferden yararlanması. Bunun için çalışmalar başlatıldı.'' Önerileri nasıl değerlendirdiği yönündeki bir soru üzerine de Hakan Ünsal, ''Şu anda resmi olarak kulübe gelen herhangi bir teklif yok. Ama ikinci ağızdan teklifler var. Bunların da resmi olmadıktan sonra hiçbir geçerliliği yok. Önümüzdeki 1 veya 1.5 ay içinde gelişmeler olacak'' diye konuştu. 
     






</TEXT>
</DOC>
