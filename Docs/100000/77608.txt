<DOC>
<DOCNO> 77608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo15.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Dürüst'ten Nouma yorumu "İstediğimizi alacak güçteyiz" 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, Galatasaray'ın şu anda istediği futbolcuyu alabilecek güçte olduğunu söyledi. 
     Galatasaray'ın gücünün ve Avrupa'daki vitrininin ortada olduğunu kaydeden Dürüst, ''Şu anda biz her futbolcunun gelmek istediği bir durumdayız. Galatasaray ayrıca, almak istediği futbolcuyu alacak güçtedir. Ancak, şampiyonluk mücadelesi sırasında transfer spekülasyonlara girmek istemiyoruz'' dedi. 
     Ali Dürüst, medyada gündeme gelen Pascal Nouma'nın daha önce de adının duyulduğunu belirterek, ''Ben daha önce Marsilya'ya gittiğimde de bu isim gündeme gelmişti. Yeni bir şey değil. Galatasaray, hangi mevkide futbolcu transfer edecek ise bütün alternatifler gündeme getirilir. Burada da böyle bir durum söz konusu. Herhangi bir şey yok'' diye konuştu. 
     Dürüst, İstanbulspor ile hafta sonunda oynayacakları karşılaşmanın biletlerinin yarın Ali Sami Yen Stadı'nda satılacağını ifade etti. 
     Taraftarların yarın öğleden sonra biletleri alabileceğini anlatan Dürüst, bu konuyla ilgili sıkıntı olmadığını da dile getirdi. 
     






</TEXT>
</DOC>
