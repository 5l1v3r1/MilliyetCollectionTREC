<DOC>
<DOCNO> 56905 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/ekonomi/eko07.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kirada beyan dönemi başlıyor 
</HEADLINE>
<TEXT>

Bu yıl 700 milyon liranın üzerinde kira geliri olanlar Maliye’ye beyanname verecek 
     Bu yıl 700 milyon liradan fazla kira geliri olanlar Gelir Vergisi beyannamesi verecek. Üç eşit taksitte vergilerini ödemeyen mükellefler gecikme cezası yanında her ay için yüzde 10 gecikme faizi ödeyecek. 
     
     1- Ne kadar kira geliri olanlar vergi ödeyecek 
     Ev sahipleri beyannameler ile birlikte ocak ayında vergi ödeyecek. 2001 yılı kira gelirleri 700 milyon lirayı geçenler ocak ayı içinde beyanname verecek. İşyeri kira gelirleri üzerinden stopaj yoluyla vergi kesintisi yapılanlardan kira gelirlerinin brüt tutarı 4 milyar 900 milyon lirayı aşanlar ile işyerini vergi kesintisi yapma zorunluluğu olmayanlara kirlayanlar da beyanname verecek. Vergi ocak nisan ve temmuzda üç eşit taksitte ödenebilir. 
     
     2- Kira geliri olan diğer aile fertleri ne yapacak, vergi nereye ödenecek 
     Eşler ve çocukların kira gelirleri ayrı beyan edilecek. Hesaplanan vergi ve fon payı mükellefin bağlı bulunduğu vergi dairesine, bağlı olunan vergi dairesinin bulunduğu yerin belediye sınırları dışındaki vergi dairelerine ve yetkili banka şubelerine ödenebilecek. 
     
     3- Kira gelirleri için beyanname ne zaman verilecek 
     Beyana tabi gelirleri sadece kira gelirinden oluşan mükellefler, ocak ayı içinde bağlı oldukları vergi dairesine beyanname verecek. Gayrimenkul sermaye iradının yanında beyana tabi diğer gelirleri de olanlar ise beyannamelerini mart ayında verecekler. 
     
     4- Beyanname vermeyenlerin durum ne olacak 
     Konutlardan elde edilen kira gelirleri beyan edilmez veya eksik beyan edilirse, 700 milyon liralık istisnadan yararlanılamayacak. Beyan edilmesi gereken kira gelirinin bildirilmemesi halinde, mükellef adına iki kat 1’inci derece usulsüzlük cezası kesilecek ve mükellefin geliri ilgili komisyonca takdir edilecek. 
     
     5- Kire beyanında gecikme durumunda ne olacak 
     Takdir edilen gelir üzerinden Gelir Vergisi ve fon payı ile vergi cezası hesaplanacak. Gecikilen her ay için yüzde 10 gecikme faizi talep edilecek. Bu şekilde tahakkuk eden vergi, fon payı, ceza ve gecikme faizinin en geç bir ay içinde ödenme zorunluğu var. 
     



 EKONOMİ 


















</TEXT>
</DOC>
