<DOC>
<DOCNO> 53972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/25/ekonomi/eko13.html </URL>
<DATE> 2001/11/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Sektör de rapor da küçüldü 
</HEADLINE>
<TEXT>

     Kasım ve şubatta iki kriz atlatan bankacılık sistemindeki daralma İBAR'ın Uluslararası Bankacılık Araştırma ve Danışmanlık AŞ. 17 yıldır aralıksız yayımladığı "Bankalarımız 2001" kitabını da küçülttü. Geçen yıl sektördeki 81 bankanın tamamının bilançolarını ve mali tablolarını yayımlayan İBAR’ın bu yılki kitabında sadece 24 bankanın verileri yer aldı. 
     Prof. Dr. Selçuk Abaç'ın yönetim kurulu başkanlığını yürüttüğü İBAR'ın geleneksel hale gelen "Bankalarımız" kitabı dün basına dağıtıldı. 2000 yılsonu ve 2001 yılının ilk çeyreğine ilişkin verilerin açıklandığı kitabın önsözünde, geçen yıl yer verilen kamu ve Fon bankalarıyla, Mart 2001 bilançoları elde edilemeyen bankalara yer verilmediği belirtiliyor. Geçen yıl 281 sayfa olarak basılan kitap bankaların bilançolarını göndermemesi nedeniyle bu yıl sadece 93 sayfa olarak çıktı. 
     Geçen yılki kitapta 24 bankanın enflasyondan arındırılmış analizleri ve yapısal oranlarının verilmesine karşın dün açıklanan kitapta bu bilgiler yer almıyor. 
     
Sponsor da azaldı      Geçen yıl 13 sponsorla çıkan kitabın bu yıl sadece dört sponsoru bulunurken, sektördeki 18 yabancı bankadan sadece üç tanesinin bilanço gönderdiği dikkat çekti. 
     Öte yandan İBAR'ın kitapla birlikte yaptığı değerlendirmede bankacılık sisteminin güçlendirilmesi için 10 koşulun eşzamanlı olarak yerine getirilmesi gerektiğine işaret edildi. 
     



 EKONOMİ 



















</TEXT>
</DOC>
