<DOC>
<DOCNO> 57261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/ekonomi/eko02.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
İç borcun patronu istifa etti 
</HEADLINE>
<TEXT>

Borç yönetimi genel müdürlüğü’ kurulması önerisi niyet mektubundan çıkartılan Kamu Finansmanı Genel Müdür Yardımcısı Ali İhsan Gelberi görevden ayrıldı 
     HARUN GÜREK Ankara 

     Hazine Müsteşarlığı Kamu Finansmanı Genel Müdür Yardımcısı Ali İhsan Gelberi istifa etti. İç borçlanma politikasını yöneten, bazı nakit ödemeleri yapan, finansmanda koordinasyonu sağlayan Kamu Finansmanı KAF Genel Müdürlüğü’nde iç borçlanmadan sorumlu genel müdür yardımcısı olan Gelberi, borç yönetiminin yapılandırılmasını önermişti. 
     12 sayfalık bir rapor hazırlayarak, Devlet Bakanı Kemal Derviş, Hazine Müsteşarı Faik Öztrak ile Hazine üst yönetimine dağıtan Gelberi, şu anda 120 katrilyon liralık iç borçlanmayı KAF’ta sadece sekiz kişilik, 115 milyar dolarlık dış borçlanmayı ise Dış Ekonomik İlişkiler Genel Müdürlüğü’nde sadece altı kişilik bir birimin yönettiğine dikkat çekti. 
     Dünyanın hiçbir yerinde bu boyutlarda borçlanmanın bu kadar küçük ve eşgüdüm olmayan iki birim tarafından yönetilmediğini vurgulayan Gelberi, borç yönetimi genel müdürlüğü’ kurulmasını önerdi. Bu öneri, Derviş tarafından dikkate alınarak, niyet mektubuna konuldu. Ancak önceki gün Hazine’de yapılan toplantıda bu öneri mektuptan çıkartıldı. Gelberi, küçük bir birim ve mevcut politikalarla 120 katrilyon liralık borcun yönetilmesinin sorumluluğunu üstlenemeyeceğini belirterek, dün sabah istifasını Hazine Müsteşarı Faik Öztrak’a verdi. Öztrak, Gelberi’nin istifasını onayladı. 
     
Yeni müdürlük istenmedi      Genel müdürlüğün devletin küçültülmeye çalışıldığı bir dönemde kurulamayacağı gerekçesiyle mektuptan çıkarıldığı öğrenildi. Hazine yetkilileri, Gelberi’nin bir çok önerisinin niyet mektubu ve Borçlanma Yasası Tasarısı’na konulduğunu belirterek, "Dolayısıyla tam olarak niye istifa ettiğini bilmiyoruz. İstifa kişisel gibi görünüyor" dedi. 
     



 EKONOMİ 




















</TEXT>
</DOC>
