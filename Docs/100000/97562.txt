<DOC>
<DOCNO> 97562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur14.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Atina'ya Dursun Karataş için nota verdik... 
</HEADLINE>
<TEXT>

     Dışişleri Bakanlığı, terör örgütü DHKP-C'nin lideri Dursun Karataş'ın yılın büyük bölümünü Atina'da geçirdiği ve şu sıralarda Atina'da bulunduğu yolundaki iddialar üzerine, Yunanistan'a nota verdi. 
     Büyükelçi Yannis Korantis'in izinde olması nedeniyle Yunanistan'ın Ankara Büyükelçiliği Maslahatgüzarı Hiristodulos Lazaris bakanlığa çağrılarak, Ankara'nın bu konudaki hassasiyeti Yunanistan'a iletildi. 
     Görüşme sonrasında basın mensuplarının sorularını yanıtlayan Lazaris, rutin bir görüşme amacıyla bakanlıkta bulunduğunu belirtirken, Dursun Karataş ile ilgili ellerinde bilgi olmadığını söyledi. 
     Edinilen bilgiye göre, bakanlıkta yaklaşık yarım saat kalan Lazaris'e, iddialara ilişkin gelişmelerden Türkiye'nin haberdar edilmesi ve iddiaların gerçek olduğunun ortaya çıkması halinde Karataş'ın tutuklanarak iade edilmesinin beklendiği aktarıldı. 
     Dışişleri Bakanlığı yetkilileri Lazaris'e ayrıca, 17 Kasım terör örgütüyle ilgili soruşturmanın detayları hakkında bilgi istendiği belirtildi ve Türk diplomatlarının şehit edildiği olaylarla ilgili bir gelişme olup olmadığı soruldu. 
     Lazaris'in de Türk yetkililerin taleplerini makul karşıladığı ve ellerinde bilgi olduğu takdirde bunu Türkiye ile paylaşacaklarını ilettiği öğrenildi. 
     Türkiye'nin Atina Büyükelçiliği de dün şifaen Yunan makamlarından konuya ilişkin bilgi istemişti. 
     





</TEXT>
</DOC>
