<DOC>
<DOCNO> 87933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur13.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli herkesi eleştirdi... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Çin gezisinden döndükten sonra düzenlediği ilk grup toplantısında Ecevit'in bırakması halinde Başbakanlığa kendisinin vekalet edeceğine ilişkin Koalisyon Protokolü maddesine atıf yaptı. Bahçeli, salonu tıklım tıklım dolduran partililere ve milletvekillerine önemli açıklamalardan bulunurken birçok konuşmasında yaptığı gibi siyasi rakiplerine eleştiri yağdırdı, AB çevrelerine, "Türkiye mahalli ağız ve dillerde yapılacak yayın ve eğitim meselesi üzerinde en az üç kere düşünmelidir" mesajı gönderdi. 
     
     VEKALET BENİM 

     Bahçeli konuşmasının Başbakan Ecevit'in sağlık durumuyla ilgili bölümünde Koalisyon Protokolüne atıfta bulundu. Bahçeli gereğinde vekaletin kendisine geçmesi gerektiğini belirtmiş oldu. 
     Ecevit için, "Sayın Başbakan'ın sağlık durumunun görevini sürdürmesine imkan vermeyeceği kararına varması halinde, tabii olarak demokratik teamüller ve Anayasal prosedür işleyecektir. Yeni hükümet kuruluncaya kadar da, bugünkü hükümet koalisyon protokolündeki esaslara uygun olarak görevini sürdürecektir" dedi. 
     Koalisyon protokolünün hükümetin teknik yapısıyla ilgili bölümleri şöyle 
     "Ortaklık süresince, Başbakan'a vekalet görevi, Başbakan Yardımcısı Dr. Devlet Bahçeli tarafından yürütülecektir... Koalisyon ortağı partilerin milletvekili sayılarındaki değişiklikler, Bakanlıkların koalisyon ortakları arasındaki dağılımını etkilemeyecektir." Bahçeli'nin eleştiri oklarından ilk kez basın mensupları ve gazeteler de somut olarak nasibini aldı. 
     Devlet Bahçeli zaman zaman salondakilerin alkışlarıyla kesilen konuşmasında karşıt görüş taşıyanlara TÜSİAD hariç ad vermeden şu eleştirilerde bulundu 
     ANAP ve Mesut Yılmaz'a Türkiye'yi yol ayrımı sendromu' içine sokuyor, ilişkilerin her önemli aşamasında AB tam üyeliğini bir adım kalmış beklentisi yaratıyor... 
     Geçmişte de fırtına, aşırı ama planlı iyimserlik rüzgarlarının benzerlerine rastlanıyor... Türkiye AB ilişkileri günlük siyasi manevraların ve çıkar hesaplarının sıradan bir tüketim unsuru haline getiriliyor... Bugüne kadar somut adım atmayanlar, ülkemizin çıkarlarını AB'de yeterince gözetemeyenler, artık başkalarını suçlamak, geçmişteki kutuplaşmacı anlayışları çağrıştıran söylemler yerine özeleştiri yapmalılar... Avrupa trenini kaçırırsak ülkenin geleceği karanlık gibi söylemlerin hiç kimseye yararı yok... AB'ye girmezsek milli bütünlüğümüz şu kadar yıl sonra tehlikeye girer, ikinci, üçüncü sınıf ülke oluruz söylemi, en başta Türk milletine ve devletine derin bir güvensizliğin ve saygısızlığın ifadesi... Türkiye'nin gücüne ve imkanlarına güvenmeyenlerin, ülkemizin AB'ye eşit ve onurlu bir üyeliği öngörmesi ve temin etmesi mümkün değil... 
     Herhangi bir hedef ve niyet için ülkemizin ve milletimizin geleceğini acz içinde göstermeye kimsenin hakkı yok... 
     Kıbrıs'ta ses çıkartmamamız gerektiğini öğütleyenler, yakın tarihi geçmişe ve Yunan yetkililerinin yaklaşımlarına göz gezdirmeli bu asgari vatanseverlik ve vatandaşlık görevi... 
     Teslimiyetçi zihniyet sahiplerinden beklentimiz çok değil... 
     AB çevrelerine Bugün bölücü-yıkıcı terör odakları ülkemiz için bir tehdit unsuru olmaya devam etmektedir. 
     Türkiye tabii ki, Avrupa'dan da destek alan siyasallaşma oyunlarına karşı uyanık olmak, teröristbaşı etrafında odaklanan çeşitli kampanyaların gelecekte alabileceği muhtemel biçimleri hesaba katmak zorundadır. Yine, mahalli ağız ve dillerde yapılacak yayın ve eğitim meselesi üzerinde en az üç kere düşünmek durumundadır. 
     TÜSİAD'a AB'ye yandaşlık karşıtlık içinde yaklaşıyor, bu çoğulculuğa, demokratik prensiplerin özüde, pazarlık ve mücakere sürecinin doğasına aykırıdır... AB trenini kaçırmamak için gösterilen aşırı hassasiyet milli bütünlüğümüz ve çıkarlarımız için de gösterilmelidir...Bu ve benzeri kuruluşlar AB karşıtları avcılığını terketmeli... 
     Lobicilik yapıyor... 
     Adalet Bakanı Hikmet Sami Türk'e Terörist başının F tipi cezaevine nakledilmesi gerektiğini ifade etmemiz karşısında gösterilen tepkileri anlamak mümkün değildir. 
     Özel muamelenin son bulmasının ve terörizm tehdidinin tamamen ortadan kalkmasının birçok açıdan hayati öneme sahip olduğu gözden uzak tutulmamalıdır. 
     Basına Bazı medya ve siyaset çevrelerinin Milliyetçi Hareket'i zaman zaman Türkiye'nin AB'ye üyelik sürecinde gerekli reformlara engel olarak göstermeye çalıştıkları bilinmektedir... Hem ülke içinde hem de dışında hükümet senaryoları üretilmekte ve siyaset terziliğine soyunanların sayısı hızla artmaktadır... 
     
</TEXT>
</DOC>
