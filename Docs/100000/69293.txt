<DOC>
<DOCNO> 69293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/24/son/sonspo04.html </URL>
<DATE> 2002/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor'u yenen Efes Pilsen'in hedefi şampiyonluk 
</HEADLINE>
<TEXT>

     Basketbol Erkekler Birinci Ligi'nin güçlü ekiplerinden Efes Pilsen, bu sezon şampiyonluk hasretini dindirmek istiyor. 
     Efes Pilsen Menajeri Engin Özerhun, ligde 4 yıldır şampiyon olamadıklarını anımsatarak, ''Bu sezon hedefimize ulaşmak istiyoruz. Umarım bu sevinci yaşarız'' dedi. 
     Şampiyonluk yarışındaki en önemli rakiplerini ligdeki iki maçta da yenerek, play-off finalindeki muhtemel eşleşmeye 1-0 önde başlama avantajını elde ettiklerini kaydeden Özerhun, şunları söyledi 
     ''Aldığımız galibiyetle ligi ilk sırada bitirmek için de büyük bir avantaj elde ettik. İyi savunma yaptığımız taktirde galip geleceğimize inanıyorduk. Bunda da bir bölüm haricinde başarılı olduk. Ülkerspor'un sayı silahları Harun ve Goljoviç'i iyi durdurduk. Hücumda ve savunmada iyi oynayarak rakibimizi yendik.'' Engin Özerhun, artık bu maçı unuttuklarını ve Avrupa Ligi'nde oynayacakları Kinder Bologna karşılaşmasını düşündüklerini ifade etti. İtalyan ekibinin inişli çıkışlı bir grafik çizdiğini anlatan Özerhun, ''Eski antrenörümüz Ergin Ataman'ın takımını İtalya Kupası finalinde son anda yendiler. Biz de galip gelmek istiyoruz. Bu maçta taraftarlarımızdan, salonu doldurup bizi coşkulu bir şekilde desteklemelerini istiyoruz'' diye konuştu. 
     






</TEXT>
</DOC>
