<DOC>
<DOCNO> 57762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/soneko04.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TOFAŞ, "Kuş" serisini sorgulamaya başladı... 
</HEADLINE>
<TEXT>

     TOFAŞ, özellikle taksi sürücülerinin ''ucuzluğu'' nedeniyle tercih ettiği ''Kuş serisi'' olarak bilinen ''Kartal'', ''Doğan'' ve ''Şahin'' marka otomobillerin üretimini, ''tüketicilerden gelen tepkiler'' nedeniyle sorgulamaya başladı. 
     TOFAŞ CEO'su Jan Nahum, tüketiciler arasında yaptıkları anketlerde, ''kuş serisinden'' dolayı tepkiler aldıklarını, kuş serisinin, TOFAŞ'a yarardan çok zarar vermeye başladığını belirtti. 
     ''Kartal'', ''Doğan'' ve ''Şahin'' marka bu otomobilleri Avrupa Birliği AB standartlarına uygun hale getirmek için çalıştıklarını ve bu çalışmalar için büyük yatırımlar yaptıklarını kaydeden Nahum, şunları söyledi 
     ''Kuş serisi otomobilleri Avrupa Birliği AB standartlarına uygun hale getirmek için 20 milyon dolarlık yatırım yaptık. Kuş serisi otomobillerde eko motor, çelik koruyucular gibi çevreye duyarlı, sürücü güvenliğine önem veren donanımlar kullanılmaya başlandı. Bu otomobiller artık, Avrupa Birliği standartlarına uygun olarak üretiliyor. Ancak, bu çalışmalarımız tüketicilerin tepkilerini yok etmedi. Hala tepkiler sürüyor.'' Türkiye'de ''ucuz otomobil'' talebinde bulunan bir kitle bulunduğunu ve bu kitlenin ''Kartal'', ''Doğan'', ''Şahin'' marka otomobillere yönelik yoğun talebinin sürdüğünü ifade eden Nahum, şöyle devam etti 
     ''Dünya standartlarında otomobil üreten ve bu otomobilleri tüm dünya ülkelerinde satılan TOFAŞ'ın, kuş serisi yüzünden aldığı tepkiler bizi bu serinin üretimini sorgulamaya yöneltiyor. Bugüne kadar talep var diye üretimi sürdürdük. Ancak, tepkilere daha ne kadar dayanabiliriz bilemiyorum. Sabrımızı zorluyoruz.'' TOFAŞ'ın Bursa'daki otomobil fabrikasında yakın zamana kadar üretimdeki en büyük paya sahip kuş serisi otomobillerin üretim ve satıştaki payları da giderek düşüyor. 
     Fabrika yetkililerinden alınan bilgiye göre, TOFAŞ'ın bu yılki üretiminde kuş serisinin payı yüzde 3.1'e, satıştaki payı da yüzde 4.1'e geriledi. 
     






</TEXT>
</DOC>
