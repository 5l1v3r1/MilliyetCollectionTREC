<DOC>
<DOCNO> 89813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sondun06.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Catherine Zeta-Jones cep telefonu reklamına çıkacak 
</HEADLINE>
<TEXT>

     Sinema sanatçısı Catherine Zeta-Jones, bir cep telefonu şirketiyle anlaşarak, reklam filmlerinde oynamayı kabul etti. 
     ''VoiceStream'' şirketiyle anlaşan 32 yaşındaki Zeta-Jones'un, ''Halloween'' filmleriyle tanınan Jamie Lee Curtis'in yerini alacağı bildiriliyor. Sanayi çevreleri, VoiceStream'in yeni bir kampanya başlattığını ve bu çerçevede adını ''T-Mobile International'' olarak değiştireceğini bildirdiler. 
     VoiceStream, ABD'de, Avrupa'da yaygın olan GSM sistemini kullanan ilk ve tek şirket olarak tanınıyor. T-Mobile, Alman ''Deutsche Telekom''un cep telefonu birimi. ''Deutsche Telekom'' geçen yıl VoiceStream'i de satın almıştı. 
     T-Mobile'in Zeta-Jones'u, Galli olduğu ve ABD'de olduğu kadar Avrupa'da da iyi tanındığı için seçtiği ifade edildi. 
     Zeta-Jones, Michael Douglas ile yaptığı evliliğin yanı sıra ''America's Sweethearts'', ''Traffic'' ve ''Zorro'nun Maskesi'' adlı filmlerle şöhrete ulaşmıştı. 
     





</TEXT>
</DOC>
