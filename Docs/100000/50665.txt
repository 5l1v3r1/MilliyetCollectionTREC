<DOC>
<DOCNO> 50665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/yasam/yas00.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ELVEDA İSTANBUL MERHABA ANADOLU 
</HEADLINE>
<TEXT>

Sayıları 1.5 milyonu aşan nitelikli işsizler için henüz herşey bitmedi. Anadolu sanayii, büyükşehirlerdeki kriz mağdurlarına yeni bir hayat vaadediyor 
     Gidiyorum bu şehirden - 1 
Hazırlayanlar Evrim Engin, Fatih Çınar, İsmail Şahin, Rıfat Demir 

     Türkiye, tarihinin en büyük ekonomik depremini yaşıyor. Şubat krizinden bu yana 1.5 milyona yakın kişinin işsiz kaldığı belirtiliyor. İşsizler ordusunun en büyük bölümü İstanbul, Ankara, İzmir gibi büyük kentlerde yaşayan, çalışan "beyaz yakalı" profesyoneller. Üniversite mezunu, deneyimli, bir hatta birkaç yabancı dil bilen, vizyon sahibi ama kriz nedeniyle işsizler ordusuna katılan nitelikli insanlar. Bu insanların, kriz bitene ve ekonomi yeniden toparlanana kadar iş bulmaları zor gibi görünüyor. İşte bu noktada, işsiz profesyonellere iş beklemek değil, işin olduğu yere gitmek düşüyor. Bu yer ANADOLU... 
     
     Kaplanlar işsizleri çağırıyor 
     Anadolu kaplanları tabir edilen Denizli, Çorum, Gaziantep, Kahramanmaraş, Kayseri gibi sanayileşmiş, tüm engellere rağmen yaptıkları ihracatla, üretimle Türkiye ekonomisinin çarkını döndüren bu illerin, nitelikli insanlara çok ihtiyacı var. Araştırma geliştirme ve teknoloji uzmanları, mühendisler, bankacılar, finans, ihracat - ithalat uzmanları, yöneticiler, halkla ilişkiler uzmanları kısacası dil bilen, vizyon sahibi, tecrübeli herkese Anadolulu sanayici kucak açmış durumda. 
     Milliyet muhabirleri, Anadolu Kaplanları’nın sunduğu fırsatları bir bir yerinde inceledi. Sanayicilerle konuşarak hangi sektörün ne tür elemanlara ihtiyacı olduğunu belirledi. Büyükşehirlerden Anadolu’ya göçen profesyonellerle konuştular. Ev kiralarından, maaşlara, geçim koşullarından sosyal yaşama kadar şehrin tüm imkanlarını, yaşam koşullarını incelediler. 
     
     KAHRAMANMARAŞ 
     Yetenekli insan kolayca iş bulabilir 
     İstanbul’da bir aydınlatma şirketinde kalite güvenlik şefi olan Merve Gürpınar, İstanbul’da yaşam koşullarının ağırlaşması ve Kahramanmaraş’tan cazip bir teklif alması neticesinde üç ay önce bu ile yerleşti. 1996 yılında Yıldız Teknik Üniversitesi Elektrik Mühendisliği bölümünü bitiren Gürpınar şu anda İSKUR tekstil fabrikasının Genel Müdür Yardımcılığı görevini yürütüyor. İstanbul ve Kahramanmaraş’ı karşılaştıran Gürpınar, "Burası birçok açıdan daha avantajlı ama sosyal yönleri zayıf. 
     Birkaç gün önce İstanbul’a gittim ama kaldığım dört gün boyunca çok fazla para harcadım. Burada öyle bir sorun yok ama geçenlerde müzik kaseti almak istedim, sadece bir tane kasetçi bulabildim" diyor. Gürpınar Maraş’a gelince sosyal çevresinin daraldığını ancak burada da dernek faaliyetlerine giriştiğini belirtiyor. İnsanların beklentilerinin düşük olması halinde Maraş’ta rahatlıkla iş bulabileceklerini belirten Gürpınar, "Kiralar ve masraflar burada çok daha az" diyor. 
     
     KAYSERİ 
     250 milyon kazanan ev ve otomobil alır’ 
     15 yıldır Kayseri’de yaşayan Avukat Bilal Gerçek’e göre sosyal hayatın olmayışını saymazsak Kayseri’de, yaşam için gerekli olan herşeyi fazlasıyla bulmak mümkün. Gerçek’e göre Kayseri’nin bu denli gelişmesinde en önemli payı Erciyes Üniversitesi oluşturuyor. 
     Gerçek, Kayseri sanayisinin çok gelişmiş olduğunu ve kaliteli insana ihtiyacı olduğunu belirtiyor. Az para harcayarak yaşamak isteyenleri Kayseri’ye davet eden Gerçek, "Sosyal hayat açısından biraz sıkıntıya katlanabilecekler rahat eder" diye konuşuyor. 
     Gerçek’e göre Kayseri’de 250 milyon maaş alan rahatlıkla bir ev ve araba sahibi olabiliyor. Bilal Gerçek’e göre Kayseri’nin en önemli eksikliği eğitime yeterince önem verilmemesi. 
     İlde ihtiyacı karşılayacak bir kütüphanenin bile olmadığını belirten Gerçek, eğitilmiş insanların çoğalmasıyla bu sorunun çözüleceğini belirtiyor. 
     
     Yabancı dil bilen el üstünde tutuluyor’ 
     Elektrik Mühendisi olan Harun Özpınar, 5 yıldır Kayseri’de yaşıyor. Ege Üniversitesi mezunu olan Özpınar’ın gönlü İzmir ya da İstanbul’da çalışmaktan geçiyormuş. Ancak, cazip koşullarda bulduğu bir iş, O’nu Kayseri’ye sürüklemiş. 
     Özpınar, sanayileşme sürecindeki Kayseri’de nitelikli, dil bilen, uzman insanlara ihtiyaç olduğunu belirtiyor. Özpınar’a göre Kayseri’nin özellikle mobilya ve tekstil alanlarında kalifiye elemana ihtiyacı var. 
     Kayseri’de yaşamanın en çekici tarafının "hayatın ucuzluğu" olarak belirten Özpınar, "Burada dört kişilik bir ailenin mutfak masrafı 100 milyon lirayı geçmiyor" diyor. 
     Kayseri’de yaşamanın dezavantajlarını ise şöyle anlatıyor Özpınar, "Sosyal faaliyetler açısından oldukça yoksun. Tiyatro yok, sadece 5 sinema salonu var ve filmler çok geç geliyor." 
     
     DENİZLİ 
     Daha rahat kariyer yapmak mümkün’ 
     Ege Üniversitesi Tekstil Mühendisliği Fakültesi’nden mezun olduktan sonra doğup büyüdüğü İzmir’den ayrılan Neslihan Bal, Denizli’nin mesleki kariyer edinmek için mantıklı bir seçim olduğunu düşündü ve bu şehirde çalışma hayatına atıldı. "İşimle ilgili şansım yüksek olduğu için Denizli’yi tercih ettim. Kendimi büyükşehirlerdeki meslektaşlarına göre daha şanslı hissediyorum. Denizli’de büyük fırsatlar var ve kriz döneminde gözardı edilmemeli. Büyükşehirlerdeki stresli ortam yok, ulaşım kolay, kiralar düşük." 
     
     GAZİANTEP 
     Büyükşehirden gelen saygı görüyor’ 
     Murat Çekli, ekonomik kriz sonrasında ekmeğini Anadolu’da arayan profesyonellerden. Uzmanlık alanı ihracat - ithalat. Kolej mezunu, İngilizce ve Almanca biliyor. Turizm, tekstil, gıda gibi birçok sektörde tecrübesi var. Krizden sonra ihracatın zorlaşması, şirketlerde bu alanda çalışanların işlerini kaybetmeleri üzerine Gaziantep’te çalışma kararı aldı. 
     Gaziantep’in en büyük tekstil firmalarından Şerbetçi Tekstil’den teklif alan Çekli, bu firmada pazarlama ve ihracat sorumlusu olarak görevine başladı. 
     İstanbul ve Gaziantep’in koşullarının çok farklı olduğunu belirten Çekli, şöyle anlatıyor "İstanbul’daki deneyimimi Gaziantep’te kullanma kararım, bana hem maddi hem de manevi açıdan daha iyi koşullar sağladı. Burada, büyükşehri bırakıp geldiğiniz için sizi el üstünde tutuyorlar. 
     Yaşam, çalışma koşulları rahat. Burada bana dört saat uyku yetiyor, çünkü yorulmuyorum. Trafik yok, stres yok. Böylece işinizde de daha verimli olabiliyorsunuz." 
     
     İşsiz beyaz yakalılara fırsatlar çok’ 
     Can Beyguoğulları, mühendis. İstanbul’da teknik müdür olarak çalıştığı şirket krize yakalanıp küçülme kararı aldı. Bunun üzerine patronu, ekibindeki elemanların bir kısmını işten çıkarmasını isteyince, istifa etti. Bir süre iş aradıktan sonra, şu anda çalıştığı yer olan Gaziantepli Teymur Tekstil’den aldığı teklifi değerlendirmeye karar verdi. Eşini ve iki çocuğunu alarak bu kentte yerleşti. Beyguoğulları, deneyimlerini şöyle anlatıyor "Buraya geldiğimizde fazla zorluk yaşamadım ama çocukların uyumu biraz zor oldu. Gaziantep’te 250 - 300 milyon liraya lüks bir dairede oturabiliyorsunuz." 
     Gaziantep’te üretim altyapısının yoğun olduğunu ama bunu kullanacak ya da geliştirecek insan gücünün olmadığını anlatan Beyguoğulları, yöneticilik yapacak nitelikli insanların az olduğuna da dikkat çekiyor. "İşsiz kalanların yerinde olsam şansımı Anadolu’da aramayı tercih ederim. Çünkü Anadolu’da gözler yeni yeni açılıyor" diyen Beyguoğulları, göçün büyükşehirlerden Anadolu’ya doğru geri döneceğini ifade ediyor. 
     
     YARIN GAZİANTEP VE KAHRAMANMARAŞ YÖNETİCİ ARIYOR... 
     
     



 YAŞAM 

























</TEXT>
</DOC>
