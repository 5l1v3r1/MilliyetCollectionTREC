<DOC>
<DOCNO> 60610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/son/sontur23.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
FP'nin kapatılması kararı Kutan'a tebliğ edildi 
</HEADLINE>
<TEXT>

     SP Genel Başkanı Reci Kutan, FP'nin kapatılmasına ilişkin Anayasa Mahkemesi'nin gerekçeli kararının kendilerine tebliğ edildiğini bildirdi. 
     Kutan, Parlamento'da düzenlediği basın toplantısında, Yargıtay Cumhuriyet Başsavcılığı'nın 7 Mayıs 1999 tarihinde FP'nin kapatılması istemiyle Anayasa Mahkemesi'ne dava açtığını, Anayasa Mahkemesi'nin de 22 Haziran 2001 tarihinde anamuhalefet partisi olan FP'nin kapatılmasına karar verdiğini hatırlattı. 
     Anayasa Mahkemesi'nin gerekçeli kararının yarınki Resmi Gazete'de yayımlanacağını tahmin ettiğini belirten Kutan, ''Aslında bu gerekçeli kararın bize tebliğ edilmiş olması, yeni bir durum meydana getirmiyor. 
     Çünkü kapatma kararı, açıklandığı günden itibaren uygulanmıştır'' diye konuştu. 
     Kapatma kararının FP'den daha çok bir Türkiye meselesi olduğunu savunan Kutan, şöyle devam etti 
     ''Bu karar, Türkiye'nin demokratikleşmesi, Türkiye'deki insan hakları ve özgürlükleri ile çok yakından ilgilidir. Bu sebeple bu kararın hukuki yönden değerlendirilmesi bizim için bir mükellefiyet olmuştur. Maalesef Türkiye'de hiç bir demokratik ülkede görülmeyecek ölçüde ve sayıda siyasi partiler kapatılmaktadır. Bu kapatılmış olan siyasi partilerin bir bölümü Avrupa İnsan Hakları Mahkemesi'ne AİHM 
     müracaat etmişlerdir ve AİHM de verilmiş olan bu kararları uygun bulmamış ve devleti cezalandırmıştır.'' Kutan, gerekçeli kararın, partinin hukuk uzmanları tarafından enine boyuna incelendikten sonra bir hafta içinde SP'nin konuyla ilgili hukuki görüşünün kamuoyuna açıklanacağını söyledi. Kutan, bir soru üzerine de, ''İlk bakışta başörtüsü gibi bir insan hakları meselesini savunduğu için partinin kapatıldığı intibaı uyanıyor, ancak şimdiden bunu ifade etmek erken olur'' dedi. 
     






</TEXT>
</DOC>
