<DOC>
<DOCNO> 80026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/ekonomi/ekoz1.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>

     Vestel’den 70 milyon dolarlık yatırım 
     Vestel, Manisa Organize Sanayi Bölgesi’ndeki Beyaz Eşya Tesisleri’nde yer alacak ve 70 milyon dolar yatırım bedeli olan Çamaşır Makinesi Fabrikası’nın temelini attı. Yılda 1 milyon adet çamaşır makinesi üretecek fabrikada, bin kişi istihdam edilecek. Fabrikanın temelini Başbakan Yardımcısı Mesut Yılmaz ve Zorlu Holding Yönetim Kurulu Başkanı Ahmet Nazif Zorlu attı. 
     
     Arçelik pazar payını büyütecek 
     Arçelik Yönetim Kurulu Başkan Vekili Hasan Subaşı, Arçelik’in iç pazarda payını artıracağını söyledi. Subaşı, Arçelik’in yıl sonu karının geçen yıla göre daha iyi olacağını tahmin ettiğini kaydetti. Türkiye’deki beyaz eşya sektöründe bu yıl nispi de olsa bir iyileşme beklediklerine işaret eden Subaşı, ’Sektördeki kıpırdama, Arçelik’teki kadar iyi değil" dedi. 
     
     Türkiye en çok 80-90 arasında büyüdü 
     Dünya Bankası Kalkınma Göstergelerine göre, Türkiye, en yüksek büyüme oranını 1980 - 90 döneminde yakaladı. Türkiye, 1980 - 1990 döneminde, dünyanın ençok gelişen ekonomilerinin başında yer aldı. 1980 - 90 arasında ortalama, yüzde 5.4 üzerinde büyüyen Türkiye’nin büyüme oranı, 1990-2000 döneminde yüzde 3.7 düzeyinde gerçekleşti. 
     
     40 milyon dolarlık tesis çürüyor 
     Elazığ’da 1987’de dönemin Milli Savunma Bakanı Zeki Yavuztürk’ün girişimiyle 40 milyon dolarlık harcamayla yapılan Sodyum Bikromat tesisleri, 15 yıl geçmesine rağmen işletilmedi ve çürümüye terk edildi. 40 milyon dolarlık harcamayla yaptırılan tesisler yanlış politikalar yüzünden kaderine terk edildi. Tesislerin bazı yerleri yıkıldı ve hayvanların otlatıldığı yer haline geldi. 
     
     Özelleştirme işsizlerine 16.6 trilyon ödendi 
     Türkiye İş Kurumu tarafından, bazı işletmelerin özelleştirilmesi sonucunda işini yitiren 13 bin 655 kişiye, toplam 16 trilyon 669 milyar lira tutarında iş kaybı tazminatı ödendi. Özelleştirme uygulamalarının başladığı 1995 yılının mart ayından bu yılın mart ayına kadar geçen sürede, 216 işletmenin özelleştirilmesi sonucu, 14.205 kişi işini yitirdi. 
     



 EKONOMİ 


















</TEXT>
</DOC>
