<DOC>
<DOCNO> 54330 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/sondun02.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell "Saddam Bush'un mesajını çok ciddiye almalı" 
</HEADLINE>
<TEXT>

     ABD Dışişleri Bakanı Colin Powell, ABD Başkanı George Bush'un uyarılarının, Irak Lideri Saddam Hüseyin tarafından ''ayıltıcı, ürperten bir mesaj'' olarak alınması gerektiğini söyledi. 
     CNN Televizyonu'nda yayınlanan ''Larry King Live'' programına katılan Powell, Başkan Bush'un, ''Saddam'ın, kitle imha silahları üretmediğini kanıtlamak için silah gözlemcilerinin ülkesine girmesine izin vermesi gerek'' sözlerini çok ciddiye alması gerektiğini belirtti. 
     ''Saddam, Başkan Bush'un mesajını ayıltıcı, ürpertici bir mesaj olarak almalı'' diyen Powell şunları söyledi 
     ''Silah denetçileri, Irak halkına zarar verecek değil. 
     Denetçilerin tek bir amacı var. Irak'ın, Körfez Savaşı'ndan sonra yapılan anlaşmalar çerçevesinde, bütün kitle imha silahları faaliyetlerini bıraktığını garanti altına almak. Emin olmamız için tek yol, denetçilerin Irak'a dönmesi. Başkan'ın önünde pekçok seçenek var ve Başkan, teröristleri barındıran bütün ülkeleri gözleyecek.'' Bush'un sözlerinin ne anlama geldiğinin sorulması üzerine Powell, ''Başkan Bush, bugünkü açıklamasında, sözlerinin ne anlama geldiğini söylemedi. Bu nedenle ben de ne anlama geldiği konusunda önyargıda bulunmayacağım'' dedi. 
     Beyaz Saray Sözcüsü Ari Fleischer da Bush'un sözlerinin, Afganistan'dan sonra ABD'nin hedefinin Irak olacağına işaret ettiği yönündeki sorulara karşılık, Bush'un Irak yorumunda hiçbir yeni unsur olmadığında ısrar etti. 
     Bush, Irak Lideri'nin bu uyarıya kulak asmaması halinde davranışının sonuçlarına katlanacağını da söylemişti. 
     Uluslararası silah gözlemcileri, Körfez Savaşı'ndan sonra Irak'ın kimyasal, biyolojik ve nükleer silahlar üretip üretmediğini denetlemeye başlamışlardı. Ancak Aralık 1998'de Amerikan ve İngiliz hava operasyonlarının ardından, Saddam Hüseyin, silah denetçilerinin ülkesine girmesine izin vermeyeceğini bildirmişti. 
     
     Bombacı Wolfowitz 
     ABD yönetimi, Irak konusunda bölünmüş bulunuyor. Irak'a bombardıman yanlısı olduğu için ''bombacı'' lakabıyla anılan ABD Savunma Bakan Yardımcısı Paul Wolfowitz, şahinlerin başında geliyor. 
     ABD Dışişleri Bakanı Colin Powell ise terörizme karşı uluslararası koalisyonu zayıflatacağı endişesiyle Irak'a saldırıya karşı çıkıyor. 
     






</TEXT>
</DOC>
