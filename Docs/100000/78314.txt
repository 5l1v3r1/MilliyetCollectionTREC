<DOC>
<DOCNO> 78314 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun05.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Venezüella halkının desteğini alan Chavez geri dönüyor 
</HEADLINE>
<TEXT>

     Venezüella'da geçici devlet başkanı Pedro Carmona'nın istifa etmesinin ardından, devrik devlet başkanı Hugo Chavez'e ait olduğu belirtilen ve görevinden istifa ettiğini yalanladığı mektubu televizyonda yayınlandı. 
     Ülkede kontrolü yeniden ele aldıklarını söylemek için devlete ait Kanal 8 televizyonuna çıkan, Chavez'in eski kabinesinin üyeleri ve diğer destekçileri, Chavez'in imzaladığını açıkladıkları ve devrik devlet başkanının, görevden istifa ettiği yönündeki haberleri yalanladığı bir mektubunu yayınladılar. 
     Mektupta, ''Bir Venezüellalı ve Venezüella Devlet Başkanı olarak ben Hugo Chavez Frias, halkın bana verdiği yasal güçten vazgeçmedim'' ifadesi yer aldı. 
     Chavez'in devrilmesinin ardından geçici devlet başkanlığına getirilen Carmona'nın istifasının ardından yemin ederek devlet başkanlığını üstlenen Diosdado Cabello da Başkanlık Sarayı'nda gazetecilere yaptığı açıklamada, Chavez'in kendisine bağlı askerlerle birlikte olduğunu ve birkaç saat içinde Başkanlık Sarayı'nda olacağını söyledi. 
     Cabello, ülkede anayasal düzenin oluşturulacağını belirtti. 
     Öte yandan, Carmona'nın, tüm bakanlarıyla birlikte gözaltına alındığı bildirildi. 
     Başkent Caracas'ın Belediye Başkanı Alfredo Pena da kentteki gösteriler sırasında çıkan şiddet olaylarında 9 kişinin öldüğünü, 40 kişinin yaralandığını kaydetti. 
     





</TEXT>
</DOC>
