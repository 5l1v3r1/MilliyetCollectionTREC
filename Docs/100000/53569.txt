<DOC>
<DOCNO> 53569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sondun13.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuşkulu para transferleri arttı 
</HEADLINE>
<TEXT>

     Hollanda'da, bankaların yetkili makamlara bildirdiği kuşkulu para transferleri sayısının bu yıl önemli oranda arttığı bildirildi. 
     Maliye Bakanı Gerrit Zalm'ın Meclis'te yaptığı açıklamaya göre, geçen yılın genelinde 48 bin olan kuşkulu bildirim sayısı, bu yılın başından Kasım ayına kadar 55 bine çıktı. 
     Bakan Zalm, bu artışın, büyük ölçüde euro'nun yürürlüğe girmesi dolayısıyla, değersiz kalmasından korkulan kara paranın aklanmak istenmesinden kaynaklandığını söyledi. 
     Hollanda'da, geçen 1 Nisan'dan itibaren adli makamlar, bankaların bildirdiği kuşkulu transferler hakkında daha sıkı inceleme başlatmıştı. Bu çerçevede bugüne kadar 15 milyon florin kara paraya el konuldu ve 36 kişi gözaltına alındı. 
     Hükümet kısa bir süre önce de, bankalar için öngörülen kuşkulu para işlemlerini bildirme zorunluluğu kapsamına, noter ve avukatlık bürolarını da dahil etmişti. 
     Hollanda'da bankaların, kuşkulandıkları 25 bin florin ve daha yüksek miktardaki para işlemlerini bildirme zorunluluğu bulunuyor. 
     






</TEXT>
</DOC>
