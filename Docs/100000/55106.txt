<DOC>
<DOCNO> 55106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/dunya/dun01.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ömer'le Ladin'in yolları ayrıldı 
</HEADLINE>
<TEXT>

     DIŞ HABERLER SERVİSİ 

     İki aylık ABD bombardımanı, Suudi terörist Usame Bin Ladin ile Taliban lideri Molla Ömer'in 5 yıllık yakın yoldaşlığını bitirdi. 
     Birbirlerinin en yakın destekçisi olan 44 yaşındaki Ladin ile 30'lu yaşlarının sonunda bulunan tek gözlü Ömer'in canlarını kurtarma telaşına düştükleri ve artık ayrı ayrı hareket ederek kendi başlarının çaresine baktıkları belirtildi. 
     Amerikan ve İngiliz komandolarıyla Kuzey İttifakı güçlerinin peşine düştüğü Ladin ve Ömer'in birbirleriyle haberleşemedikleri ve kaderleriyle başbaşa kaldıkları ifade ediliyor. 
     AFP'nin Amerikan ve Kuzey İttifakı kaynaklarından derlediği bilgilere göre, iki eski yoldaşın moral ve psikolojik durumu da çok büyük farklılıklar gösteriyor. Ömer yardımcıları vasıtasıyla sık sık ABD'ye meydan okurken, Ladin gözden ırak olmayı ve susmayı tercih ediyor. 
     Meşum ikili içinde bulundukları ölüm kıskacından kurtulma çabalarında da farklı yollar seçti. Kandahar bölgesinde olduğu sanılan Molla Ömer adamlarını toplayıp ABD'ye karşı sonuna kadar direnme mesajları veriyor. Bazı aşiret liderlerine göre ise Ömer develerle çölü geçip kaçmaya hazırlanıyor. Bu amaçla yardımcılarına 7 deve satın aldırdı. 
     Ladin ise kaderine razı bir portre çiziyor. Nitekim ölümden kaçamayacağını anlayan Ladin, adamlarına kendisini vurma emri vermiş bulunuyor. 
     



 DÜNYA 










</TEXT>
</DOC>
