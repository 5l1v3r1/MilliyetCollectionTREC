<DOC>
<DOCNO> 55242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/ekonomi/eko03.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye Gümrük Birliği’nde kaybetti 
</HEADLINE>
<TEXT>

Türkiye’nin Avrupa ile altı yıl önce imzaladığı Gümrük Birliği’nin mimarlarından Benoit Hambückers, Bu süreçte Avrupa Birliği kazanırken, Türkiye ekonomik olarak kaybetti’ dedi 
     ŞÜKRÜ ANDAÇ 

     Türkiye’nin Avrupa Birliği’ne attığı ilk adım olarak görülen Gümrük Birliği Anlaşması’nın mimarlarından Benoit Hambückers, altı yıllık bu süreçte Türkiye’nin ekonomik olarak kaybettiğini söyledi. 
     Geçtiğimiz hafta Genç Yönetici ve İş Adamları Derneği’nin GYİAD davetlisi olarak İstanbul’da bulunan Hambückers, 1993 - 1999 yılları arasında AB Komisyonu’nda Türkiye masası şefi olarak almış, Gümrük Birliği GB müzakerelerinde önemli rol oynamıştı. Hambückers, GB’den sonra Avrupa Birliği’nin Türkiye’ye olan ihracatının arttığını belirterek "Bu zaten beklenen bir gelişmeydi. Türkiye, GB’den önce aşırı korunuyordu. İthalat kotalar ve vergilerle kısıtlanmıştı. Gümrük Birliği ile birlikte bu durum ortadan kalktı ve Avrupalı şirketler Türkiye pazarına rahatça girebildiler" dedi. 
     
AB antrenmanı zor geçecek      Buna olumlu tarafından bakılması gerektiğini vurgulayan Hambückers, şöyle devam etti 
     "Aksine Türkiye, AB standartlarına erişmek ve o ülkelerle rekabet edebilmek için kendisini geliştirmeli. Zaten şu anda Türkiye AB’ye girmek için aday ve tamamlaması gereken bir süreç var. Bu zor bir süreç ancak Türkiye diğer AB ülkeleri ile rekabet edebilecek ve ihracat yeteneğini artıracak bir duruma yükselmelidir. Türkiye’deki özel sektör yeni rekabet kurallarına adapte olmalıdır. Bu zaman alacaktır. Bu AB üyesi olabilmenin de önemli bir basamağıdır. Gerçekten Türkiye için zor bir antreman dönemi." 
     AB’nin söz verdiği 3.2 milyar dolarlık mali yardıma da değinen Hambückers, "Yunanistan ve Türkiye arasındaki problemlerden dolayı bu paranın bir bölümü bloke edildi. Fakat ben inanıyorum ki Türkiye sonunda bu parayı alacaktır. Asıl sorun burada değil bu para çok önemli bir durum değil. Önemli olan Türkiye’deki reformların bir an önce gerçekleştirilmesi. AB, Türkiye’nin geçiş sürecindeki ihtiyaçlarını değerlendiriyor" diye konuştu. 
     
Türkiye’ye Kıbrıs baskısı yapılmamalı’      vrupa Birliği’nde Kıbrıs sorunu konusunda çalışmalarıyla da tanınan Benoit Hambückers, Türkiye’nin AB üyeliği ile Kıbrıs konusunun birbirinden ayrı tutulması gerektiğini kaydetti. "Birisi Avrupa Birliği ve Türkiye arasında geçen bir süreç, diğeri ise Birleşmiş Milletler tarafından çözülmesi gereken siyasi bir mesele. Bunlar birbirleriyle karıştırılmamalı ama reel politikada maalesef karıştırılıyor. Kıbrıs gündeme geldiğinde Yunanistan problem yaratıyor" diyen Hambückers, Türkiye’nin üzerine düşenleri yapması gerektiğini ifade etti. Hambückers, Türkiye’nin tüm politik ve ekonomik problemlerine rağmen önemli mesafeler kaydettiğini belirtti. 
     
Kimya devi DuPont Türk tekstiline kefil oldu      Dünyanın en büyük kimya şirketlerinden DuPont, Türkiye’yi ve tekstil sektöründe önde gelen Türk şirketlerini tanıtan bir broşür hazırladı. DuPont’un 50’yi aşkın ülkede dağıtacağı broşürde, tanıtılan 24 şirketin de dünya standartlarında üretim yaptığı ifade edilerek, dünya tekstil sektörüne "bu şirketlerle iş yapın" mesajı veriliyor. DuPont’un Türkiye, Ortadoğu ve Afrika Bölgesi Direktörü Ayfun Çiçek, Türkiye’nin DuPont’un lisası altında üretilen ve Lycra maddesinin en büyük müşterilerinden biri olduğunu söyledi. Çiçek, kimya devinin bu broşürü karşılıksız hazırladığını belirterek, "Türk şirketlerinin işlerinin artması, bizim ticari hacmimizi artıracaktır" dedi. 
     



 EKONOMİ 













</TEXT>
</DOC>
