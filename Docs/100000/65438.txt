<DOC>
<DOCNO> 65438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sontur10.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan, TSK'dan katkı istedi 
</HEADLINE>
<TEXT>

     Afgan Ordusu'nun ilk güvenlik birliği olarak teşkiline karar verilen Muhafız Taburu'nun eğitim ve teçhizine Türk Silahlı Kuvvetleri'nin de katkısı talep edildi. 
     Genelkurmay Başkanlığı Genel Sekreterliği'nden yapılan açıklamada, Afganistan'da görevli Uluslararası Güvenlik Yardım Kuvveti koordinatörlüğünde Afgan Ordusu'nun ilk güvenlik birliği olarak teşkiline karar verilen Muhafız Taburu'nun eğitim ve teçhizine Türk Silahlı Kuvvetleri'nin de katkısının talep edildiği bildirildi. 
     Bu birliğin giydirilmesi ve teçhizatının Türkiye tarafından sağlanacağı belirtilen açıklamada, yaklaşık 600 kişiden oluşacak Afgan Muhafız Taburu'nun ihtiyacı için daha önce deklare edilenlerden ayrı olarak özel bir Türk eğitim timinin Afganistan'a gönderilmesine karar verildiği kaydedildi. 
     Açıklamada, "Şubat ayı içerisinde bölgeye gidecek olan Türk eğitim timi, taburun eğitiminin önemli bir bölümünü üstlenecektir. Afgan birliğinin teçhizi için gereken malzemelerin Kabil'e sevkine önümüzdeki günlerde başlanacaktır. 
     Diğer yandan bölgeye gönderilecek olan 261 kişilik Türk birliği, her türlü hazırlığını yapmış olup, gideceği yerde halen devam eden iskan çalışmaları tamamlandığında intikale başlayacaktır" denildi. 
     






</TEXT>
</DOC>
