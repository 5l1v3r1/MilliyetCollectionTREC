<DOC>
<DOCNO> 92249 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sonspo18.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiliz basını "Türkiye bize çok kaliteli bir maç izletti" 
</HEADLINE>
<TEXT>

     Türkiye ile Brezilya arasında oynanan Dünya Kupası yarı final karşılaşmasını naklen yayınlayan İngiliz BBC televizyonu, ''Türkiye'ye alkışlar, çok iyi mücadele ettiler ve bize çok kaliteli bir final izlettiler'' yorumunda bulundu. 
     BBC yorumcuları, maçın ilk yarısında da aynı görüşleri dile getirirken, Türk Milli Futbol Takımı'nın turnuvanın Brezilya'dan korkmayan tek takımı olarak sahaya çıktığını ve turnuva boyunca Brezilya'ya karşı oynanan en kaliteli futbolu ortaya koyduğunu belirttiler. 
     Rüştü'yü göklere çıkaran BBC yorumcuları, Türk Milli Futbol Takımı'nın oyuncularının özellikle top kontrolü konusunda eşsiz bir başarı ortaya koyduklarını da kaydederken, ''Turnuva boyunca Brezilya karşısında en kaliteli top kontrolünü sağlayan takım olarak da Türkler öne çıktılar'' dedi. 
     Maç yorumcuları Fatih Akyel'i de Roberto Carlos karşısında yaptığı savunma nedeniyle överlerken, ''Kim ne derse desin şu ana kadar kalitesi en yüksek maçı izledik. Bu maça süper kalite denir'' yorumunda bulundular. 
     Her iki takımın da çok fazla gol fırsatı yakaladıklarını, ancak savunmaların başarısı yüzünden maçın az gollü kaldığını da vurgulayan BBC yorumcuları, Brezilya'nın Almanya karşısında büyük şansa sahip olduğunu da vurguladılar. 
     Bu arada, Londra'daki Türkler de maçı Türkler'e ait kafe ve restoranlarda biraraya gelerek izlediler. Londra'da pek çok işyeri sabahtan itibaren vitrinlerini ay-yıldızlı bayraklarla donatırken, kent merkezindeki ünlü Özer Restoran da kapılarını başta Türkiye'nin Londra Büyükelçisi ve Westminister Belediye Başkanı Harvey Marshall olmak üzere maçı izlemek isteyenlere açtı. 
     Büyükelçi Korkmaz Haktanır maç sonrasında yaptığı değerlendirmede, ''Çok güzel oynadık, Milli Takımın buraya kadar gelmesi ve bize bu sevinci yaşatması da büyük başarıydı. Bence yeni bir platformdayız, gelecek daha büyük başarılara gebe'' dedi. 
     





</TEXT>
</DOC>
