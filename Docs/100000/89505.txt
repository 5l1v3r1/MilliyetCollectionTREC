<DOC>
<DOCNO> 89505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/dunya/adun.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihten piyango 
</HEADLINE>
<TEXT>

101 yaşındaki bir kadın, son Rus Çarı 2. Nikolay’ın kızı Anastasya olduğunu iddia ediyor. Kesinleşirse, Rus devleti Çar ailesinin yurtdışında yatan mirasından bir trilyon dolar alacak 
     CENK BAŞLAMIŞ Moskova 

     Son Rus Çarı II. Nikolay, eşi Aleksandra, kızları Olga, Tatyana, Mariya, Anastasya, oğulları Aleksey, aile doktoru ve üç hizmetk r Bolşevik muhafızları tarafından kilere çağrıldığında akşam olmak üzereydi. 
     Tarih 16 Temmuz 1918’di. Çar Nikolay ve ailesi Yekaterinburg’daki İpatyev Evi’nde 78 gündür tutsaktı. Kendilerine resimlerinin çekileceği söylenmişti. Odaya toplandılar, ama birden karşılarında infaz timini görünce ürperdiler. Çar, eşi, Olga, doktor ve hizmetk rlar açılan ateşle hemen öldü. Dört çocuğun kurşun yağmuruna rağmen ölmediğini gören Bolşevik muhafızların dili tutuldu. Muhafızlar bu kez süngülerle saldırdı. Artık herkesin öldüğüne emindiler. Ama, 20. yüzyılın en gizemli olaylarından biri aslında yeni başlıyordu. 
     
     Ceset Anastasya’nın değil 
     1918 yılında doğan efsane 2002’ye kadar geldi, çünkü Anastasya’nın öldüğü hiçbir zaman kanıtlanamadı. 1991 yılında Romanov ailesinin mezarları açıldı ve testler yapıldı. İkisi dışında ölenlerin kimlikleri belirlendi, ancak Anastasya ve erkek kardeşi diye gömülen kişilerin gerçekte kim oldukları anlaşılamadı. Anastasya 1.58 metre boyundaydı. Oysa, mezarı açılan kişinin boyu 1.71 metreydi. Yani o, Grand Düşes Anastasya değildi. 
     İnfazdan tam 84 yıl sonra ortaya çıkan Natalya Bilihodze, Anastasya olduğunu öne sürüyor ve Romanov Hanedanı’nın yurtdışındaki 2 trilyon dolarlık mirası üzerinde hak iddia ediyor. Anastasya Vakfı Başkanı Yuriy Dergausov, önceki gün Moskova’da düzenlediği basın toplantısında, Gürcistan’da yaşayan 101 yaşındaki Bilihodze’nin aslında Grand Düşes Anastasya olduğunu belirlediklerini öne sürdü. Dergausov, ikisi arasındaki benzerliklerin tesadüf çıkma olasılığının 700 milyarda bir olduğunu savundu. 
     
     Bu miras Rusya’yı kurtarır 
     Dergausov, Romanov hanedanının 17 üyesine ait toplam 2 trilyon doların Rusya dışındaki bankalarda bulunduğunu, Bilihodze’nin Anastasya olduğunu Rusya yönetiminin de kabul etmesi durumunda, bu paranın 1 trilyon dolarının ülkeye dönebileceğini söyledi. Dergausov, Bilihodze’nin 10 Ekim 2000’de Devlet Başkanı Vladimir Putin’e mektup yazarak yardım istediğini de açıkladı. Ancak, Anastasya’nın nasıl hayatta kaldığına, kendisine kimlerin yardım ettiğine, neden Gürcistan’da yaşadığına, daha da önemlisi neden yıllarca gizlendiğine açıklık getirmedi. 
     Bilihodze gerçekten Anastasya mı bilinmez ama 150 milyar dolarlık dış borcu bulunan Rusya’yı belki de bu para kurtaracak. 
     
     Bilihodze, Anastasya mı 
Herkes 2 trilyon doların peşinde      1918 yılındaki infazdan sonra astronomik miras için çok sayıda kadın Anastasya olduğunu iddia etti. Bunlardan en ünlüsü Anna Anderson. 1920 yılında Berlin’deki bir köprüden atlayarak intihar girişiminde bulunan genç kadın, Anastasya olduğunu, infaz sırasında yaralandığını, bir askerin kendisini kurtardığını öne sürdü. Miras için açılan dava 70’lere kadar sürdü. Mahkeme, Anderson’un Anastasya olmadığına karar vermedi, ancak kadın Anastasya olduğunu kanıtlayamadığından miras hakkını reddetti. 
     



 DÜNYA 












</TEXT>
</DOC>
