<DOC>
<DOCNO> 72208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sontur03.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Hastanedeki bebek ölümlerine savcılık el koydu... 
</HEADLINE>
<TEXT>

     Trabzon Cumhuriyet Başsavcısı Burhan Çobanoğlu, Karadeniz Teknik Üniversitesi'nde KTÜ yaşanan bebek ölümleriyle ilgili basında çıkan haberleri ihbar kabul ederek, sorumlular hakkında soruşturma başlattıklarını bildirdi. 
     Çobanoğlu, , bugün çeşitli basın organlarında çıkan ''KTÜ Yeni Doğan Yoğun Bakım Servisi'nde son iki hafta içinde 9 bebek öldüğü''ne ilişkin haberler üzerine, dikkatsizlik ve tedbirsizlikten ölüme sebebiyet verme suçundan, görevlendirdiği bir savcı aracılığıyla sorumlular hakkında soruşturmaya başladıklarını belirtti. 
     Ölenlerin yakınlarının henüz konuyla ilgili kendilerine bir müracaatlarının olmadığını anlatan Çobanoğlu, şöyle dedi 
     ''Basının haberlerini ihbar kabul ederek, bugün itibariyle sorumlular hakkında tahkikata başladık. Mağdur vatandaşların şikayetlerini almaya hazırız. Görevlendirilen savcı, Yeni Doğan Servisi'nde hasta müşahade kağıtlarını inceliyor. Suç unsuruna rastlarsak, gerekirse mezarlıklardaki cesetler çıkarılarak üzerlerinde otopsi yapılacak.'' KTÜ Yeni Doğan Yoğun Bakım Servisi'nde iki hafta içinde 9 bebeğin ölmesi üzerine, Yeni Doğan Bilim Dalı Başkanı Doç. Dr. Yakup Aslan, hastanelerinde kapasitelerini aşan hasta yoğunluğu nedeniyle bazı bebek ölümlerinin yaşandığını, bu ölümlerin 3'ünün enfeksiyondan, diğerlerinin ise çeşitli ağır hastalıklardan kaynaklandığını ileri sürmüştü. 
     
     Çocuğumuz ihmalden öldü 

     Rize'nin Pazar İlçesi'nde yaşayan Güler çifti, bebeklerinin, Karadeniz Teknik Üniversitesi KTÜ Farabi Hastanesi Yenidoğan Yoğun Bakım Servisi'nde ölen bebeklerden biri olduğunu söylediler. 
     Orhan ve Emine Güler çifti, bugün basında çıkan ''KTÜ Yenidoğan Yoğun Bakım Servisi'nde 9 bebeğin öldüğü''ne ilişkin haberler üzerine, kendi bebeklerinin de yenidoğan yoğun bakım servisinde ihmalden öldüğünü iddia ettiler. 
     Baba Güler, erken doğum nedeniyle eşini KTÜ Farabi Hastanesi'ne götürdüğünü ve eşinin burada 7 Mart'ta sağlıklı olarak çocuğunu dünyaya getirdiğini savundu. 
     Çocuğunu doğumdan sonra gördüğünü, doktorların Emine Güler'in sağlıklı doğum gerçekleştiğini söylediğini anlatan Orhan Güler, şöyle konuştu 
     ''Daha sonra çocuğumun kuvöze alındığını ve akşam saatlerinde beyin kanaması geçirdiğini söylediler. Benden kan istediler. 8 Mart'ta da çocuğun öldü dediler. Çocuğumun ölüm sebebini beyin kanaması olarak söylediler, fakat verdikleri kağıtta zehirlenme olarak yazılıydı.'' Durumdan kuşkulandığını, fakat konuyu anlayamadığını ifade eden Orhan Güler, ''Daha sonra medyadan olayı duyunca yıkıldık. Burada ihmal varsa devletimizin hesap sormasını istiyoruz'' diye konuştu. 
     
     Sağlık Bakanlığı da soruşturuyor 

     Karadeniz Üniversitesi Tıp Fakültesi Farabi Hastanesi'nde meydana gelen bebek ölümleri Sağlık Bakanlığı'nı da harekete geçirdi. 
     Sağlık Bakanı Osman Durmuş, Trabzon Farabi Hastanesi ve Adana Doğumevi'nde yaşanan olaylarla ilgili olarak Bakanlık Teftiş Kurulu'nu görevlendirdi. Teftiş Kurulu üyeleri oluşturulacak Bilirkişi Heyeti ile birlikte konuyla ilgili incelemeler yapacak ve sözkonusu üyelerin tıp orijinli olmaları sağlanacak. Yapılacak inceleme sonucunda konuyla ilgili sorumlular hakkında gerekli yasal işlemler yapılacak. 
     






</TEXT>
</DOC>
