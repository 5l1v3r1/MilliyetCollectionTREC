<DOC>
<DOCNO> 77089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun12.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İntihar saldırıları Amerika'ya sıçrar mı 
</HEADLINE>
<TEXT>

     Ortadoğu'da İsrail'in Filistin topraklarındaki operasyonu sürerken, ABD'de intihar saldırısı endişesi yaşanıyor. 
     TIME dergisi, ''intihar saldırıları burada da olabilir mi '' sorusuna yanıt ararken, ''ABD'de yapılacak bir saldırının Filistinlilerin menfaatine olmadığı'' ifadesine yer verdi. 
     İsrail'deki intihar saldırıları ve Avrupa'daki sinagoglara saldırıların ''intifada ABD'ye de sıçrayabilir mi '' sorusunu akla getirdiğini belirten dergi, ''Hamas askeri çevrelerinin böyle bir saldırıda bulunmayı düşünmediklerini, buna rağmen, ABD'de yaşayan aşırı dincilerin bir eylem planlayabileceklerini'' yazdı. 
     Dergi, ''1997 yılında, Gazi İbrahim Ebu Maizar adlı militanın, New York'un Brooklyn kesimindeki bir metro istasyonunda boru tipi bomba patlatma eyleminin birkaç saat önce öğrenilerek önlenebildiğini'' kaydetti. 
     Ebu Maizar'ın planladığı bombalı saldırı eyleminin, Mısırlı oda arkadaşı tarafından fark edilip polise haber verildiği ve saldırının önlendiği belirtildi. Polis, Maizar'in kaldığı apartmanda yaptığı aramada, içleri çivi ve kurşun dolu boru tipi 2 bomba ele geçirmişti. 
     Polis yetkilileri, şimdiye kadar Amerikan toprakları üzerinde bir canlı bomba eylemi görülmemekle birlikte, söz konusu bombaları imal etmenin son derece kolay olmasının kendilerini kaygılandırdığını ifade ettiler. 
     Haberde, ''Filistinli liderlerin Amerikan çıkarlarını hedef almanın kendi menfaatlerine olmadığına ve davalarına zarar vereceğine inandıkları'' da vurgulandı. TIME dergisi, ''bu inanış ve yaklaşım biçiminin, Filistinli intihar komandolarını, El Kaide militanlarından ayıran başlıca nokta olduğunu'' da ifade etti. 
     






</TEXT>
</DOC>
