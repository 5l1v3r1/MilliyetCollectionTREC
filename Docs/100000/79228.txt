<DOC>
<DOCNO> 79228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/yasam/yas05.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Peru’da mumya şehri bulundu 
</HEADLINE>
<TEXT>

Peru’nun başkenti Lima’nın gecekondu mahallelerinin altından, 500 yıl öncesinden kalma tam 2 bin 200 mumya çıkarıldı... 
     Peru’nun başkenti Lima’daki bir gecekondu bölgesinin altında bulunan çöl kumunun içinde, İnka uygarlığına ait yüzlerce yıllık 2 bin 200 mumya bulundu. 
     National Geographic Derneği’ne göre, bilim adamları, genelde 500 yıllık ve çok iyi durumda olan mumyalar sayesinde, 1532’de yıkılan İnkalar konusunda yeni bilgiler elde etmeyi umuyor. 
     
     Tarih yazılacak 
     Araştırmaların başkanı Guillermo Cock, "Bu buluntuyla İnka tarihini yeniden yazacağız" derken, bölgede 10 bin mumyanın daha gömülü olduğunu tahmin ettiklerini belirtti. 
     Bilim adamları, kuru çöl kumunun cesetlerin çürümesini önlediğini ve onları mumyalaştırdığını belirterek, henüz kazılmayan mezarların içindeki mumyaların ise, gecekondu semtinde kanalizasyon sistemi olmadığı için tehlikede altında olduğunu kaydetti. 
     Mumyaların yanında çanak çömlek, takı ya da hayvan kürkü bulan arkeologlar, bazı cesetlerin kumaşa sarılı gömüldüğünü, en ilgincinin ise, 135 kilo ağırlığında ham pamuk içine yerleştirilmiş bir adamın ve bir çocuğun cesetleri olduğunu kaydettiler. Bu cesetlerin babaoğul olup olmadığı, yapılacak DNA testiyle anlaşılacak. 
     



 YAŞAM 














</TEXT>
</DOC>
