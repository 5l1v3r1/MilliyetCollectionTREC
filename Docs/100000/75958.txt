<DOC>
<DOCNO> 75958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sondun14.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail hükümeti Arafat'ı Filistin'den göndermeye çalışıyor 
</HEADLINE>
<TEXT>

     İsrail hükümetinin Filistin lideri Yaser Arafat'ı bölgeden çıkarmak istediği öne sürüldü. 
     İsrail'de yayımlanan Haaretz gazetesinin haberine göre, İsrail Başbakanı Ariel Şaron'un bürosunda, Avrupalı diplomatlara, Filistin liderini Ramallah'tan götürmeyi kabul etmeleri durumunda kendisini ziyaret edebilecekleri söylendi. 
     Gazete, Arafat'a Filistin topraklarına dönmeyeceğini kabul etmesi koşuluyla Ramallah'taki karargahından çıkmasına izin verileceğini ve Filistin liderinin, İsrail tarafından aranan ve karargahında gizlediği öne sürülen kişilerden hiçbirini yanında götürmesinin kabul edilmeyeceğini yazdı. 
     İsrail hükümeti bu taleplerini, Avrupalı ve Arafat'a ziyaretçi göndermek isteyen diğer ülkelerin temsilcileri ile İsrailli yetkililer arasında son birkaç gün içinde yapılan görüşmelerde iletti. 
     Haaretz'e göre, İsrail Dışişleri Bakanı Şimon Peres de, Arafat'ın, kendisini kabul etmeye hazır bir ülkenin bulunması durumunda, Ramallah'tan ayrılmasını önerdi. Peres önerisini Mısır ve diğer ülkelerle görüştü, ancak çabaları sonuç vermedi. 
     






</TEXT>
</DOC>
