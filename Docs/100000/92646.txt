<DOC>
<DOCNO> 92646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/soneko06.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomobiliniz nasıl daha az benzin yakar 
</HEADLINE>
<TEXT>

     Basit yöntemler kullanılarak araçlarda yakıt tüketiminin önemli ölçüde azaltılabileceği bildirildi. 
     Internette arabam.com'da, ''daha az benzinle, daha çok kilometre'' başlığı ile yer alan bir incelemede, otomobili kullanma biçiminin yakıt tüketimini etkilediği kaydedildi. 
     Otomobili kullanış biçiminin yakıt tüketimini azımsanmayacak ölçülerde düşürdüğü ifade edilen yazıda, ''Yeter ki, ne yapacağınızı bilin. Öncelikle otomobili rölantide ısıtmayın. Motoru rölantide ısıtmak motora verdiği zarar yanında yakıt tüketimini de artırır'' denildi. 
     Motor çalıştırılıp yola çıkıldığında birinci kilometre sonunda aracın yaktığı benzinin, üç dakika rölantide çalışmış kadar olduğu belirtilen yazıda, şu saptamalara yer veriliyor 
     ''Yani otomobili üç dakika ısıtmak için harcanan benzinle 1 km yol yapabilirsiniz. Bu nedenle uzun süreli durmalarda motoru durdurmakta fayda var. Kısa mesafeler için özellikle soğuk havalarda otomobil kullanmak lükstür. Yapılan bir test sonucunda 0 derece santigrad hava sıcaklığında 1.6 litrelik orta sınıf bir otomobil motoru marşa basıldığı andan itibaren 100 km'de 40 litreye eş bir tüketim değeri veriyor. Ancak 4 kilometre yol katedildikten sonra otomobilin motoru normal ısısına kavuşuyor ve tüketim normalleşiyor. Bu nedenle kısa mesafeler için otomobili kullanmak yerine yürümek daha sağlıklı ve ucuz oluyor. 
     Doğru zamanda vites değiştirin, ekonomik viteste sürün. Birinci vitesi yalnızca otomobili hareket ettirmek için kullanın ve hemen ikinci, üçüncü ve dördüncü viteslere geçin. Vites değiştirildiğinde motor devri değişir. Motor devri krank milinin bir dakikada yaptığı devir sayısıdır. Teknik verilerine bakıp ya da servislere danışılarak öğrenilebilir. Teknik verilerde maksimum tork adı altında görülen değer genellikle motorun en verimli çalıştığı ve az tükettiği devirdir. Bu devirde kalacak biçimde vitesler değiştirildiğinde gereksiz benzin savurganlığı önemli ölçüde azalacaktır.'' 
     
     ''SİNİRLENMEYİN'' 
     Sakin, yol ve trafik koşullarına uyumlu araç kullanılması önerilen yazıda, ne kadar kararlı ve uyumlu otomobil kullanılır ise o denli az yakıt tüketileceğine dikkat çekiliyor. 
     Bu şekilde araç kullananın daha az sinirleneceği ve otomobilin de o denli az yıpranacağı vurgulanan yazıda, şu uyarılar yer alıyor 
     ''Akan trafiğin ritmine adapte olmak ve otomobilin hemen önüne değil daha ileriye bakarak gelişmeleri izlemek sakin ve trafiğe uygun sürüşün bir parçasıdır. Önünüzdeki araçla yeterli bir mesafe bırakın. Sık sık hız değiştirmekten kaçının. Yavaşlamak gerektiğinde ayağınızı gazdan zamanında çekin. Böylece hem balatalarınız hem de sinirlerinizin ömrü daha uzun olacaktır. 
     Önünüzde akan trafiği izlemek bu açıdan size yardımcı olacak ve panik fren yapmak zorunda bırakmayacağı gibi yakıt tasarrufu da sağlayacaktır. Başkalarının sizi sollamasına izin vermek sizin başkalarını sollamanızdan daha akıllıcadır. Otomobilinizin son süratinin yüzde 70- 80'ini geçmemek tutumlu sürüş için en basit kuraldır. Yani gaz pedalının altında ne kadar fazla boşluk bırakılırsa o kadar çok para cebinizde kalır ve sinir sisteminiz daha uzunca bir süre otomobil kullanabilmenize olanak tanır.'' 
     
     DİĞER ÖNERİLER 
     Otomobillerin çoğunlukla dört kişinin rahatça yolculuk yapabileceği biçimde üretildiği ifade edilen yazıda, biribirilerine yakın yerlerde oturan ve aynı yolu kullanarak işe giden kişilerin, ayrı ayrı değil de tek otomobille nöbetleşe işe gittiklerinde yakıt giderlerinde kişi başına yüzde 70, üç kişide yüzde 60 ve iki kişide yüzde 50 tasarruf sağlayacakları anımsatılıyor. 
     Tatile giderken ya da başka amaçla otomobil üzerine monte edilen portbagajın otomobilin aerodinamik yapısını olumsuz etkileyeceğinden yakıt tüketimini artıracağı anlatılan yazıda, şu önerilerde bulunuluyor 
     ''Hız büyüdükçe hava direnci o oranda artacağı için portbagaj kullanıldığında yavaş gitmek göreceli olarak yakıt tasarrufu sağlayacaktır. Aerodinamiği etkileyen ve yakıt tüketimini artıran diğer etmenler arasında kaportaya takılan fazladan dikiz aynaları, süsler ve hava tutucu her şey sayılabilir. Açık camlarla yolculuk yapmak ise kabinin neredeyse bir paraşüt gibi kullanmaya benzemektedir. 
     Otomobilde bulunan her türlü ek ağırlık yakıt tüketimini olumsuz olarak etkiler. Tüketim artışı motor gücü düşük olan araçlarda daha belirgin olarak kendini gösterir. Standard bir otomobilde her yüz kilo fazlalık için 100 kilometrede 1 litre ek tüketim hesaplanabilir. Periyodik bakım yakıt tasarrufu sağlar. Otomobilin yakıt tüketiminin arttığı kanısına vardığınızda periyodik bakım zamanını beklemeden karbüratör, rölanti ve avans ayarlarını yaptırınız. Bu ayarlar kullanım esnasında kendiliğinden değişebilir ve aşırı yakıt tüketimine yol açabilirler. 
     Hava filtresi motorunuzun tozsuz temiz bir hava almasını sağlar. Tozdan pislenen ve ya nemden şişen ve bu nedenle yeterli temiz hava geçişi sağlayamayan bir hava filtresi yakıt tüketimini önemli ölçüde artırır. Lastik basınçlarını mümkün olan her fırsatta kontrol ediniz. Lastik basınçlarının eksik olması yalnızca yakıt tüketimini artırmakla kalmayıp aynı zamanda aşırı aşınmaya ve tehlikeli olabilecek yol tutuş kayıplarına neden olmaktadır.'' 
     
     DİĞER UNSURLAR 
     Aşınmış lastiklerin hava basınçları normal olsa bile kaza yapma riskini artırmaları yanında yüzde 3 daha fazla yakıt tüketimine yol açtığı ifade edilen yazıda, yürüyen aksamda yakıt tüketimine etki eden bir diğer faktörün fren balatalarındaki ayarsızlıklar olduğu, yanlış ayarlanmış balataların otomobili kastığı için aynı zamanda yakıt tüketimini artırdığı bildirildi. 
     Kurum bağlamış ve yıpranmış bujilerin motor verimini düşürürken yakıt tüketimini de önemli ölçüde arttırdığı, bu nedenle bujilerin sık sık kontrol edilmesi ve zamanı gelince yenisiyle değiştirilmesi önerildi. 
     Otomobili çalıştırırken gaz pedalına sonuna kadar basılmaması gerektiği vurgulanan yazıda, genleşen benzin havalandırma borusundan dışarıya akacağı için sıcak havada deponun ağzına kadar doldurulmaması uyarısı da yapılıyor. 
     





</TEXT>
</DOC>
