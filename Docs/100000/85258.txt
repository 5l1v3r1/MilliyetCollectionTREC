<DOC>
<DOCNO> 85258 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sondun36.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş ile Klerides bir araya geldi 
</HEADLINE>
<TEXT>

     KKTC Cumhurbaşkanı Rauf Denktaş ve Rum Yönetimi lideri Glafkos Klerides, ara bölgede biraraya geldi. 
     Denktaş, görüşmeye giderken, basın mensuplarının, Rum Yönetimi Sözcüsü Mihalis Papapetru'nun ''ayrı egemenlik konusunu konuşmanın akılsızlık olduğunu'' söylediğini hatırlatarak, görüşlerini sorması üzerine, Atatürk'ün ''Egemenliğe dayanmayan hak, hak değildir'' sözüne atıfta bulunarak, Rumlarla 1960 anlaşmasında egemenlikte ortak olduklarını, ancak Rumların Türklerin egemenliğini inkar etmesi üzerine 39 yıldır uğraştıklarını kaydetti. 
     Egemenliklerini aldıklarını ve KKTC ile sağlamlaştırdıklarını ifade eden Denktaş, ''şimdi, bu vardır yoktur, akılsızlıktır diye laf etmekle bu ortadan kalkmaz ki. Onun için hepimiz akıllı olalım da iki varlık arasında bir yeni güzel ortaklık kuralım'' dedi. 
     Denktaş, bir soru üzerine, bugünkü görüşmede kayıplar konusunun gündemlerinde olmadığını, ancak Rum tarafının masaya getirmesi halinde görüşüleceğini kaydetti. 
     





</TEXT>
</DOC>
