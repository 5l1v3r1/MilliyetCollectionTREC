<DOC>
<DOCNO> 55727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sontur22.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell'ın Irak mesajı 
</HEADLINE>
<TEXT>

     Ankara, ABD'nin Afganistan'da yürüttüğü operasyonun Irak'ı da kapsayabileceği fikrine karşı olduğunu her fırsatta belirtirken, ABD Dışişleri Bakanı Colin Powell'ın, Başbakan Bülent Ecevit'e "Irak'a operasyon konusunda bir kararın olmadığı" yönünde mesaj verdiği öğrenildi. 
     ABD Dışişleri Bakanı Colin Powell, dün geldiği Ankara'da yoğun temaslarına başladı. Powell, Ankara'daki temaslarına Anıtkabir'i ziyaret ederek başladı. Anıtkabir özel defterini imzalayan Powell, deftere şunları yazdı 
     "20 yüzyılın en büyük liderlerinde Kemal Atatürk'ün hatırasına hürmeten Amerikan halkını temsil etmek, eşsiz bir onur. Atatürk'ün modern ve demoktarik bir Türkiye Cumhireyeti'nin oynayabileceği ve oynaması gereken olumlu role ilişkin vizyonu dünyadaki pek çok ülkeye ilham kaynağı olmuştur. Kurduğu cumhuriyetin 79. yılında süregelen başarılaranı selamlıyoruz. Saygılarımla" ABD Dışişleri Bakanı daha sonra Dışişleri Konutu'na gelerek, yaklaşık 1,5 saat, Türk tarafına Dışişleri Bakanı İsmail Cem'in başkanlık ettiği heyetler arası görüşmelerde bulundu. Heyette, Dışişleri Müsteşarı Uğur Ziyal, en son büyükelçilik görevini Washington'da yapan Müsteşar Yardımcısı Baki İlkin ve Kıbrıs'tan sorumlu Genel Müdür Ertuğrul Apakan da hazır bulundu. 
     Edinilen bilgiye göre, konuttaki görüşmelerde ağırlığı ikili ve ekonomik ilişkiler oluşturdu. Kıbrıs, Irak, Avrupa Güvenlik ve Savunma Kimliği ve Afganistan gibi bölgesel ve uluslararası konuların ise Dışişleri Bakanı Cem'in Powell'a vereceği çalışma yemeğinde ele alınacağı belirtildi. 
     Dışişleri Konutu'ndan ayrılan Powell, Başbakanlık'a gelerek yaklaşık yarım saat Başbakan Bülent Ecevit ile görüşmelerde bulundu. Powell, Başbakan Bülent Ecevit tarafından Başbakanlığın ikinci katına çıkış merdivenlerinde karşılandı. 
     Ecevit-Powell görüşmesi öncesinde Başbakanlık'ta yoğun güvenlik önlemlerinin alınması dikkat çekti. Powell Başbakanlığa ambulansın da bulunduğu 30 araçlık bir konvoyla geldi. 
     
     Irak'a yönelik karar yok 
     Ecevit Powell görüşmesinden sonra resmi bir açıklama yapılmadı. Ancak edinilen bilgilere göre, Ecevit Powell'a Irak'a yönelik operasyon konusunda hassasiyetini dile getirdi. Ecevit'in bu hassasiyeti üzerine Powell, ABD'nin Irak'a müdehalesi ile ilgili bir kararının bulunmadığını bildirdi. 
     Ecevit-Powell görüşmesinde ayrıca, Afganistan operasyonu ve ardından bölgede konuşlanması planlanan uluslararası barış gücü değerlendirildi. Görüşmede uluslararası terör, Azerbaycan ile Ermenistan arasındaki sorunlar ile Abhazya sorunu ve ayrıntılarına fazla girilmeden ABD Türkiye ilişkileri ele alındı. 
     Cumhurbaşkanı Ahmet Necdet Sezer ile görüşmek üzere Başbakanlık'tan ayrılan Powell, daha sonra tekrar Dışişleri Konutu'na gelerek öğlen yemeğinin ardından basına bir açıklama yapacak. Basın açıklamasının ardından Powell Ankara'dan ayrılacak. 
     






</TEXT>
</DOC>
