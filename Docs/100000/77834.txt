<DOC>
<DOCNO> 77834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sontur07.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İmam nikahı ile evliliğe 237 milyon lira ceza... 
</HEADLINE>
<TEXT>

     Kütahya'nın Hisarcık İlçesi'nde, ''köyde imam yok'' diyerek, ''dini bilgisi bulunduğu'' gerekçesiyle 17 yaşındaki gence nikah kıydıran çift anlaşamayınca, soluğu adliyede aldılar. 
     Alınan bilgiye göre, Hisarcık'a bağlı Hamam Köyü'nde, bir süreden beri birlikte yaşayan Emine E. 22 ve Zeki E. 22 , geçen yıl, köyde imam olmaması nedeniyle, ''dini bilgilerine güvenilen'' 17 yaşındaki T.K'ye ''imam nikahı'' kıydırdılar. Daha sonra anlaşamayan çift, ayrıldı. 
     Emine E. ayrılıktan sonra, evlenme vaadiyle kandırıldığını öne sürerek, Zeki E. hakkında Hisarcık Cumhuriyet Başsavcılığı'na suç duyurusunda bulundu. Savcılığın başlattığı soruşturmada, imam nikahını kıyan T.K.'ye 142 milyon 365 bin lira ön ödemeli para cezası tebliğ edildi. 
     T.K, süresi içinde para cezasını ödemeyince, nikahları kıyılan çiftle birlikte hakkında, Hisarcık Asliye Ceza Mahkemesi'nde ''Resmi nikah olmadan evlenmenin dini merasimini yapmak'' suçuyla dava açıldı. 
     Dava sonucu mahkeme, imam nikahı kıydıran Zeki E. ve Emine E.'ye 2 ay hapis cezası verdi. Hafifletici sebepleri gözönüne alan mahkeme cezayı 1 ay 20 güne düşürerek, bunu da 237 milyon 276'şar bin lira para cezasını çevirdi. 
     Nikahı kıyan T.K'ye verilen 1.5 ay hapis cezası da hafifletici sebepler ve yaşının küçük olmasından dolayı 25 güne düşürüldü. Mahkeme bu cezayı da 118 milyon 638 bin lira para cezasına çevirdi. 
     Emine E.'nin suç duyurusu üzerine açılan ''evlenme vaadiyle kandırılma'' davası ise sürüyor. 
     






</TEXT>
</DOC>
