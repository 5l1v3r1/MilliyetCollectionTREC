<DOC>
<DOCNO> 55302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/03/son/sondun04.html </URL>
<DATE> 2001/12/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Satranç dünyasının devleri Kramnik ve Kasparov yine yenişemedi 
</HEADLINE>
<TEXT>

     Beyin Oyunları Şampiyonu unvanının sahibi Vladimir Kramnik ile halen dünyadaki en yüksek kuvvet derecesine sahip oyuncu, eski dünya şampiyonu Garri Kasparov arasında yapılan maçın ikinci oyunu da beraberlikle sonuçlandı. 
     Eski dünya şampiyonlarından Mikhail Botvinnik anısına düzenlenen Botvinnik Anı Turnuvası dolayısıyla 20 oyun üzerinden maç yapacak olan satranç dünyasının iki dev oyuncusu, 4 oyunu normal turnuva, 6 oyunu hızlı satranç ve 10 oyunu da yıldırım formatında oynayacaklar. 
     Turnuvanın ödülüyse 500 bin dolar. 
     Kasparov'un beyaz taşlarla oynadığı ikinci oyunda, Kasparov'un 1 e4 hamlesine Kramnik'in 1..c5 ile karşılık vermesi üzerine oyun Sicilya Savunması'na dönüştü. 
     Oyuncular, beyaza hafif alan avantajı veren ve siyahın merkez piyonlarıyla oyunu açmaya çalıştığı, buna karşılık beyazın merkezden oyunun açılmasına izin vermeyerek siyahı yavaş yavaş boğmayı amaçladığı, ağır manevralarla geçen, Sicilya Savunması'nda Maroczy Düğümü adlı varyanta girdiler. 
     Beyazların oyun ortasında hafif bir avantaj elde etmiş gibi gözükmesine karşın, Kasparov oyundan sonra yaptığı açıklamada 24. 
     hamlede işlerin istediği gibi gitmediğini itiraf eti. 
     Söz konusu hamleden sonra her iki tarafın da zaman sıkışmasına girdikleri ve son 10 hamle için sadece 1.5 dakikalarının kaldığı gözlendi. Her iki tarafın da şiddetli bir taktik mücadele için girdikleri zaman sıkışmasının aşılmasının ardından, Kasparov'un bir kale ve piyona karşılık bir fil ve at avantajı elde ettiği, ancak piyonların aynı kanatta olması nedeniyle kazanç şansı kalmadığı gözlendi. 
     Kasparov'un kazancı zorlaması üzerine, eski dünya şampiyonunun 1. 
     yatay zayıflığından yararlanan Kramnik, bir fil kazandı. Ancak oluşan bu durumda da yine piyonların aynı kanatta olması nedeniyle kazancın çok zor olduğu gözlendi. Kramnik, Kasparov'u 20 hamle daha sıkıştırmaya çalışmasına karşın 72. hamlede beraberliği kabul etmek zorunda kaldı. Kasparov oyundan sonra yaptığı açıklamada ''Her iki tarafın da pek çok hata yaptığı bir oyun oldu'' diye konuştu. 
     






</TEXT>
</DOC>
