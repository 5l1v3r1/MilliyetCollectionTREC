<DOC>
<DOCNO> 85878 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sondun24.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ünlüler AIDS ile mücadele için 1.7 milyon euro topladılar 
</HEADLINE>
<TEXT>

     Fransa'daki Cannes yakınlarında dün düzenlenen hayır amaçlı geleneksel akşam yemeğinde açık artırmalar sayesinde AIDS hastalığı ile mücadelede kullanılmak üzere 1.7 milyon euro toplandığı bildirildi. 
     Ünlü oyuncu Liz Taylor tarafından Fransız mutfağının önde gelen lokantalarından Moulin de Mougins'de düzenlenen yemekte konuşan Taylor, ''AIDS henüz yenilmedi. Bize milyarlarca dolar daha gerekiyor'' dedi. 
     Taylor, Sharon Stone, Elton John, Calvin Klein ve Monako Prensi Albert gibi isimlerin katıldığı gecede, ''Basın mesajımı iletmezse bu parayı toplamak için yollara düşüp kapı kapı dolaşacağım'' diye konuştu. 
     Gecede yardım için ilginç para toplama yolları bulundu. Prens Albert, Amerikan tenisçi Pete Sampras ile bir tenis dersine 108 bin euro öderken, gecenin sponsoru Motorola'nın teklifi üzerine Sharon Stone ile telefon görüşmesine 76 bin euro verildi. 
     David Lynch, Iman Bowie, Kenzo, Carla Fendi, Hubert de Givenchy ve Mila Jovovitch'in de geceye katıldığı belirtiliyor. 
     





</TEXT>
</DOC>
