<DOC>
<DOCNO> 70392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun11.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD Narkotik raporu "Türkiye uyuşturucuda transit ülke" 
</HEADLINE>
<TEXT>

     ABD Dışişleri Bakanlığı'nın hazırladığı Uluslararası Narkotik Kontrol Strateji Raporu'nda, Güneybatı Asya'dan Avrupa'ya eroin kaçakçılığında Türkiye'nin transit ülke olduğu iddia edildi. 
     ABD Dışişleri Bakanlığı'nın, 2001 yılı gelişmelerini gözönüne alarak hazırlanan raporunda, Türkiye yoluyla kaçırılan uyuşturucu miktarının kesin bilinmemekle birlikte ayda 4 ila 6 ton olduğunun tahmin edildiği kaydedildi. 
     Özellikle Türk polisinin, Jandarma, Gümrük ve Kıyı Koruma görevlilerinin çabalarıyla 2001 yılında 5.1 ton eroin, 10.1 ton haşhaş ve 1.7 milyon sentetik uyuşturucu hap ele geçirildiği anlatılan raporda, 9064 kişinin de tutuklandığı hatırlatıldı. 
     Türkiye'de uyuşturucu kullanımının çok düşük oranda olmasına karşın, bu oranın son yıllarda artmasının yetkilileri endişelendirdiği ve bazı yardım merkezlerinin oluşturulduğu da ifade edilen raporda, uyuşturucu kaçakçısı grupların, Afganistan ve Pakistan'dan gelen uyuşturucuyu Balkanlar'dan Avusturya'ya kadar ulaştırdıkları ve eroin ticaretinde Balkanlar'ın çoğunu kontrol ettikleri kaydedildi. 
     Raporda ABD'nin, narkotik konularında Türkiye ile sağlanan mükemmel ikili işbirliğinden çok memnun olduğu belirtildi. 
     
     Yolsuzlukla mücadele 
     Türk hükümetinin, yolsuzlukla mücadeleyi 2001'de başarıyla sürdürdüğü, Enerji ve Bayındırlık bakanlıklarında yolsuzluk yapanlara yönelik önlemler alındığı bildirildi. 
     Raporda, Türkiye'nin, global ekonominin bir parçası ve AB üyesi olabilmek için ciddi siyasi ve ekonomik transformasyondan geçtiği, son ekonomik krizlerin ardından, ekonomik reformları gerçekleştirebilmek için uluslararası finansal yardıma daha bağımlı hale geldiği anlatıldı. Bu reform süreci çerçevesinde Türkiye'nin hükümette ve bankacılık başta olmak üzere özel sektörde şeffaflığı geliştirmek için radikal tedbirler almaya devam ettiği belirtildi. Raporda, ''Türkiye'nin, narkotik suçlarla savaşmadaki istekliliğinin sorgulanır bir yanı yok. Ancak bunu etkili bir şekilde yapabilme kabiliyeti, ekonomik sıkıntılardan olumsuz etkilenebilir'' denildi. 
     Raporda ayrıca kara para aklama merkezi olarak Türkiye, Yunanistan, Rusya, Kıbrıs Rum Kesimi , Pakistan, Filipinler, İsviçre, İngiltere, ABD, Birleşik Arap Emirlikleri, Almanya, Fransa, Avusturya ve Kanada sayıldı. 
     






</TEXT>
</DOC>
