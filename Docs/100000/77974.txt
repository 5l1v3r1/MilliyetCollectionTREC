<DOC>
<DOCNO> 77974 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/son/sondun24.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Annan Filistin'e uluslararası güç gönderme çağrısında bulundu 
</HEADLINE>
<TEXT>

     BM Genel Sekreteri Kofi Annan, İsrail ile Filistinliler arasındaki çatışmaların durdurulması için, işgal altındaki topraklara uluslararası güç gönderilmesi çağrısında bulundu. 
     Annan, Cenevre'de yaptığı açıklamada, ''Durum çok ciddi, insani durum ve insan hakları konusunda durum korkutucu, öneri oraya bir güç gönderilmesi ve bu da daha fazla geciktirilemez'' dedi. 
     Kofi Annan, BM İnsan Hakları Komisyonu'ndaki konuşmasından sonra gazetecilere yaptığı açıklamada, uluslararası gücün bölgeye Filistin ile İsrail arasında olası bir ateşkes konusunda anlaşmaya varmasından önce mi gönderilmesi gerektiğine ilişkin ise açıkca bir ifade kullanmadı. 
     İsrail'de temaslarına başlayan ABD Dışişleri Bakanı Colin Powell'ın taraflar arasında bir anlaşma sağlanması çabalarını desteklediğini de belirten Annan, İsrail'in işgal ettiği topraklardan derhal çekilmesi çağrısını da yineledi. 
     Annan, Cenevre'de BM İnsan hakları Komisyonu'nda yaptığı konuşmada da Filistin lideri Yaser Arafat ile İsrail Başbakanı Ariel Şaron'a ''temel insan hakları ve insani kurallara saygı gösterileceği taahhüdünü derhal ilan etmeleri'' çağrısında bulundu. 
     Ortadoğu'daki şu anki durumun bir nedeninin de temel insan haklarının reddedilmesi olduğunun unutulmaması gerektiğini belirten Annan, insan hakları ve insani kuralların önemsenmemesinin kabul edilemez olduğunu vurguladı. 
     





</TEXT>
</DOC>
