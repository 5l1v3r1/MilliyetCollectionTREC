<DOC>
<DOCNO> 83753 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo02.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de "holigan" yokmuş.. 
</HEADLINE>
<TEXT>

     Emniyet Genel Müdürlüğü, 17. Dünya Kupası finalleri için Türkiye'den holigan raporu isteyen Japonya'ya, ''Türkiye'de, tarif edilen gruba giren kişi yok'' yanıtını verdi. 
     Japon güvenlik yetkilileri, ülkelerinde oluşturacaklarını ifade ettikleri veri tabanı sisteminde kayıtlı tutulmak üzere, Türkiye'den holiganlara ilişkin bilgi talep etti. 
     Emniyet Genel Müdürlüğü, Türkiye'deki spor müsabakalarında meydana gelen olayların yalnızca fevri davranışlarda bulunan kişilerden kaynaklandığını vurgulayarak, bu hareketlerin süreklilik arzetmediğini ve izleyicilerin diğer ülkelerde olduğu gibi ''holigan'' olarak tarif edilen gruba girmediklerini, Japon yetkilileri bildirdi. 
     17. Dünya Kupası finallerine ortaklaşa olarak ev sahipliği yapacak Japonya ve Güney Kore, İçişleri Bakanlığı'nı temsilen 3 emniyet mensubunun şampiyonada görevlendirilmesini talep etti. 
     Emniyet Genel Müdürlüğü, söz konusu talep doğrultusunda Güney Kore'de 2, Japonya'da ise 1 olmak üzere 3 güvenlik görevlisini, 31 Mayıs'ta başlayacak finallere gönderecek. Belirlenen 3 Türk güvenlik mensubu, finaller boyunca Japonya ve Güney Kore'de görev yapacak ve milli takımı koruyacak. 
     





</TEXT>
</DOC>
