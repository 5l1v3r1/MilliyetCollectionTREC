<DOC>
<DOCNO> 93499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/soneko21.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hak - İş "Borç erteleme önerisini halen savunuyoruz" 
</HEADLINE>
<TEXT>

     HAK-İŞ Başkanı Salim Uslu, devlet borçlarının ertelenmesi önerisini halen savunduklarını ve borç ertelemenin, mutlaka Türkiye'nin gündemine gelmesi gerektiğini söyledi. 
     Salim Uslu, Devlet Bakanı Kemal Derviş ile dün akşam yaptıkları yemekli toplantıda, borç ertelemesi konusu başta olmak üzere, çok sayıda konuyu görüştüklerini bildirdi. 
     Uslu, şöyle devam etti 
     ''Sayın Derviş, Türkiye'nin, borçlarını ertelemesine ihtiyaç duymadığını, üretim ve ihracatın artırılmasıyla bu borç sorununun aşılabileceğini, ayrıca bu borç ertelemenin her ülkede başarılı sonuçlar vermediğini, bu uygulamayı doğru bulmadığını söyledi. 
     Borç ertelemesini halen savunuyoruz. Türkiye'nin iç ve dış borcu 204 milyar dolar, yıllık yaklaşık 60 milyar dolarlık borç faizini nasıl ödeyeceksiniz İhracat ve üretimde artış olmadan, bu borcun faizinin ödenmesi kolay değil.'' Salim Uslu, dün akşam Bakan Derviş ile yaptıkları toplantının verimliliği konusunda ise şöyle dedi 
     ''Hükümete ilişkin görüşlerimiz ayrı, Bakan Derviş ile yaptığımız toplantının sağlayacağı fayda ayrı. 
     Bakan Derviş ile yaptığımız görüşmeden memnunuz. Bütün konuları, telefon bağlanmadan görüştük. Ama, Sayın Derviş ile görüşmemiz, hükümet ile görüşmemiz değildir. Birçok kararın Hükümetçe benimsenmesi gerekiyor. Sayın Derviş bu görüşmeyi, hükümet adına mı, yoksa şahsı adına mı yapmıştır Bilmiyorum. Ancak bizim yaptığım tartışmaların, hükümet politikasına yansıması halinde, bu görüşmenin verimliliğini gösterir.'' Bakan Derviş, bugün yaptığı yazılı açıklamada, Emek Platformu'nun, ''devlet borçlarının ertelenmesi'' önerisinin Türkiye'de düşünülmemesi gerektiğini, dün akşamki yemekte Emek Platformu'nun, devlet borçlarıyla ilgili önerilerine de değinildiğini, bu kapsamda kendilerine, dünyada borç ertelemesine gitmiş bazı ülke örneklerinin bulunduğu, ancak bu uygulamanın bu ülkelere yarar sağlamadığı aktarıldığını bildirdi. 
     





</TEXT>
</DOC>
