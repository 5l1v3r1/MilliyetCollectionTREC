<DOC>
<DOCNO> 67975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/yazar/sazak.html </URL>
<DATE> 2002/02/16/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Yolsuzluk İzleme Platformu 
</HEADLINE>
<TEXT>

     TESEV'in "İş dünyası gözüyle Türkiye'de yozlaşma" araştırmasının sonuçları dün Cumhurbaşkanı Ahmet Necdet Sezer'in de katıldığı konferansta açıklandı. 
     Yolsuzlukla savaşımda "hız kesildiği" izleniminin aksine başta Cumhurbaşkanı Sezer, tüm katılımcıların ve araştırmaya yanıt veren 1200 dolayındaki işadamı ve şirket yöneticisinin "temiz toplum" konusunda sergiledikleri duyarlılık sevindirdi. Kimi görüşlerin aksine "yolsuzluk ve ahlaki yozlaşmayla mücadele ekonomik krizin nedeni değildir." Kamuoyu, enflasyon ve hayat pahalılığı kadar, yolsuzluğu da Türkiye'nin "bir numaralı" sorunu olarak görmeye devam etmektedir. 
     TESEV Vakfı Başkanı Can Paker bu gerçeğin altını İsmet İnönü'nün "Bir ülkede ahlaklılar en az ahlaksızlar kadar cesur olmalıdır" sözlerini hatırlatarak çizdi ve "Türkiye'de hızla gelişmekte olan sivil toplum bu özlenen cesarete sahip olduğunu gösteriyor" dedi. 
     Heyecan verici bir gelişme, Türkiye Ekonomik ve Sosyal Etüdler Vakfı TESEV öncülüğündeki çalışmaların sivil toplum örgütleri temsilcilerinin katılımıyla "Yolsuzlukları İzleme Platformu" adı altnda sürekli bir kurumlaşmaya dönüşmesidir. 
     Boğaziçi Üniversitesi Rektörü Prof. Sabih Tansal da, benzer bir adımın üniversitede atıldığını ve öğrenciler tarafından "etik kulübü" kurulduğunu açıkladı. 
     Boğaziçi'deki konferansı izlerken şunu gözlemledim 
     Özellikle Ankara'da bu tür toplantıları açan devlet adamları ve bakanlar, asıl sunumu beklemeden kalkıp giderler 
     Cumhurbaşkanı Ahmet Necdet Sezer, protokoldeki konuşmacıları dinledikten sonra, yozlaşma araştırmasının tüm sonuçlarını dikkatle izledi. 
     Araştırmayı yapan üç bilim adamı Prof. Fikret Adaman, Doç. Ali Çarkoğlu ve Prof. Burhan Şenatalar, başarılı bir takdimle anket sonuçlarına grafiklerle açıklık getirdiler. 
     Gümrüklerden sorumlu Devlet Bakanı Mehmet Keçeciler, politika yapmadan, "Hepimiz kirlendik" demeye getirdi ve ekledi "Yolsuzluk ve yozlaşmayı sadece siyasetçinin, gümrükçü ya da trafik polisinin üstüne yıkar, ben hariç herkes suçludur derseniz yanılırsınız, bu sorun bileşik kaplar gibidir, dolayısıyla temiz toplum mücadelesine de bütünsel bakmak gerekir." 
     Prof. Burhan Şenatalar da, "rüşvet vermekle almak" arasındaki ilişkiyi "tango" yapmaya benzetti. 
     Araştırma sonucu, "iki kişiden birinin işini halletmek üzere rüşvet ya da hediye verdiğini" ortaya çıkardı. 
     Dünya Bankası Başkan Yardımcısı Johannes Linn, yolsuzluklarla mücadele konusunda hükümetle işbirliğine devam edeceklerini söyledi. 
     Cumhurbaşkanı Ahmet Necdet Sezer de, "Nasıl bir Türkiye istiyoruz" sorusuna yanıt aranırken temiz toplum, saydamlık, demokrasi ve hukuk gibi kavramların öne çıkması gerektiği mesajını verdi. 
     TESEV'in iş dünyasına ayna tutarak attığı ikinci adım, "bankalar" bölümü eksik olsa da, Susurluk'la başlayan yolsuzluklarla mücadeleye yeni bir soluk kazandıracak. 
     Emeği geçenleri kutlarız. 
     
     







Yolsuzluk, İslam, laiklik 


Son satırları... 


Akışık ve kamu bankaları 


Uçmayı öğrenebilmek 


Milyonların futbol sevgisiyle şike skandalı 


Formasız örgütler 


Özleme dair 


Cumhuriyetin aydınlık yüzü 2 


Bosna Miloşeviç'e cezasını verdi... 


Cimbombahçe çok yaşa 


Mafya hem kazanıyor hem kara para aklıyor 


Mesut Yılmaz’ın müthiş evrimi 


Yolsuzluk İzleme Platformu 


Ben haddimi bilirim 


Yeni yıla yeni kanun 


Kedi, İsrail ve Filistinliler 


Deprem sigortası 


</TEXT>
</DOC>
