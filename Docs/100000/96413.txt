<DOC>
<DOCNO> 96413 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur38.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "1 Ağustos'ta erken seçim kararını alacağız" 
</HEADLINE>
<TEXT>

     Başbakan Yardımcısı Mesut Yılmaz, Başbakan Bülent Ecevit'in Yüksek Seçim Kurulu Başkanı ile görüşerek 3 Kasım'da seçim yapılabilmesi için 1 Ağustos'ta erken seçim kararı alınmasının zorunlu olduğunu söylediğini belirterek, "Benim bunda mutabık olup olmadığımı sordu. Ben de mutabakatımı bildirdim. Zannederim Sayın Bahçeli ile de görüşecek" dedi. 
     Mesut Yılmaz, ATV ana haber bülteninde son siyasi gelişmelere ilişkin soruları yanıtladı. Yılmaz, "Yüksek Seçim Kurulu Başkanı ile yapılan bu görüşmeden sonra zannediyorum sayın Bahçeli'nin de onayıyla 1 Ağustos'ta erken seçim kararını alacağız ondan sonra Ağustos ayı içinde bu yasaları çıkaracağız. 1 Ağustos'ta toplandığımız zaman önce seçim kararını ardından da AB ile ilgili yasaları çıkaracağız" dedi. 
     "Seçim kararı alan bir Meclis bu yasaları görüşür mü " sorusuna Yılmaz, "Bizim öyle bir endişemiz vardı. Ama MHP dışındaki bütün partilerin AB yasaları konusunda kamuoyuna yaptıkları taahhütleri dikkate alırsak, ben kolaylıkla bu yasaları çıkaracak çoğunluğu Meclis'te bulunduracağımıza inanıyorum" yanıtını verdi. 
     AB Genel Sekreterliği'nde uyum yasaları konusunda çalışmaları başlattıklarını söyleyen Yılmaz, getirecekleri paket kanunun kendi içinde 10 kadar kanunda değişiklik yapılmasını öngöreceğini söyledi. Yılmaz, paketi MHP'nin mutabakatı olmadığı için kanun tasarısı şeklinde değil kanun teklifi olarak Meclis'e getireceklerini kaydetti. 
     Bu konuda diğer partilerle de görüşerek onaylarını isteyeceklerini kaydeden Yılmaz, Meclis'in olağanüstü toplanmasıyla ilgili önergelerinin, Erken seçim kararını, AB'ye uyumla ilgili çerçeve kanununu ve AB'ye uyum için Meclis'te onay bekleyen bazı uluslararası sözleşmeleri içereceğini bildirdi. 
     Yılmaz, bugün yaptıkları takvime göre hafta başında yasa teklifini hazırlamış olacaklarını, önümüzdeki hafta içerisinde hem diğer partilerle yapacakları temasları bitireceklerini hem de Meclis Başkanı'na önergeyi vereceklerini söyledi. 
     "MHP'nin Meclisi kilitlemesi mümkün mü " sorusuna Yılmaz, MHP'nin bunu engellemesinin kendisi açısından da doğru olmayacağını vurguladı. 
     





</TEXT>
</DOC>
