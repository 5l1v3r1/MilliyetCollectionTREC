<DOC>
<DOCNO> 54656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/spor/spo03.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
YİNE İSYAN 
</HEADLINE>
<TEXT>

Lucescu, Türkiye için çırpındıklarını, ancak kimsenin kendilerine yardım etmediğini söyledi. Rumen hoca, Erzurum maçının İzmir’e alınmamasına sert tepki gösterdi 
     HALİL ÖZER 

     GALATASARAY’IN, Erzurumspor’a yenilerek Türkiye Kupası’na veda etmesi Lucescu’yu çileden çıkardı. Rumen hoca, futbolcularına gösterdiği tepkinin yanı sıra Türkiye’de kimsenin, kendilerine yardım etmediğinden yakındı. Lucescu, "Çok kızgınım. Bu ülke için çırpınıyoruz. Hiç kimse aldırmıyor" dedi. Bursa maçının ertelenmemesini yine eleştiren ünlü hoca, Erzurum sınavının İzmir’e alınmamasına da öfkelendi "Sakatlık olmadı. Ucuz kurtulduk" diye konuştu. 
     ERZURUMSPOR’UN tavrını anlayamadığını söyleyen Lucescu "Çok para kazanacaklardı. Bu kadar parayı geri çevirdiler" ifadesini kullandı. Rumen Teknik Direktör şöyle devam etti "Taş gibi sahada oynadık. Barcelona maçı nedeniyle Sergen gibi birkaç oyuncumu bu yüzden sakladım. Sakatlıktan korktum. İnanın bu kupadan elendiğimize hiç üzülmüyorum. Ancak bize karşı alınan tavırlara kızıyorum. Barcelona gibi bir rakibin önüne çıkacağız. Kimsenin umrunda değil." 
     
     Batista şov 
     GALATASARAY, daha önce imza attırdığı Gaziantepsporlu Batista’ya basın önünde de sözleşme yaptırdı. Brezilyalı oyuncu ile 3.5 yıllık mukavele yapılırken, Florya Tesisleri’ndeki imza töreninde Başkan Mehmet Cansun ile Gaziantepspor Başkanı Celal Doğan’ın yanı sıra Lucescu da hazır bulundu. Doğan, "Teminat dahi istemedik. Ödemeler temmuzda başlayacak. Batista’nın yurtdışına 2.6 milyon doların üstünde fiyatla satılması halinde bonservis ücreti paylaşılacak" dedi. Fotoğraflar Vedat Danacı 
     
     Tasarrufa bak 
     ERHAN TELLİ 

     CİM - BOM, kupadan elenerek 1 milyon dolar tasarruf ederken, futbolcular ise büyük zarara uğradı. Maç kadrosuna giren oyunculara yaklaşık 200 bin dolar veren Sarı - Kırmızılı kulüp, böylece kupada oynanması olası dört karşılaşmadan kurtulmuş oldu. Galatasaray finale yükselseydi, yönetim toplam 1 milyon doları kasasından çıkarmak zorunda kalacaktı. Ayrıca deplasman masrafları da cepte kalmış oldu. 
     



 SPOR 
























</TEXT>
</DOC>
