<DOC>
<DOCNO> 73223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun06.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Anakonda Operasyonu, 12 saat içinde bitecek 
</HEADLINE>
<TEXT>

     Afganistan'daki Amerikan harekatına komuta eden General Tommy Franks, Afganistan'ın doğusunda sürmekte olan ''Anakonda Operasyonu''nun 12 saat içinde tamamlanacağını açıkladı. 
     Gardez yakınlarındaki operasyona katılan 4 Amerikan askerine kahramanlıklarından ötürü ''Bronz Yıldız'' takılması dolayısıyla düzenlenen törende konuşan Franks, askerleri överek, operasyonun 12 saat içinde sona ereceğini söyledi. 
     Yüzbaşı Steven O'Connor da operasyonda 30 mağaranın araştırıldığını, mağaralarda mühimmat, giyecek, araç-gereç ve önemli belgeler ele geçirildiğini açıkladı. 
     O'Connor, son 24 saatte düşmanla temas sağlanmadığını ve herhangi bir kayıp olmadığını kaydetti. 
     Anakonda operasyonunda, şiddetli çatışmalar 1 hafta önce sona ermişti. Kanadalı ve Amerikalı 500 asker, Afgan müttefikleriyle birlikte günlerdir mağaralarda El Kaide ve Taliban üyesi arıyor. 
     






</TEXT>
</DOC>
