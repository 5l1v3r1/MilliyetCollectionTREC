<DOC>
<DOCNO> 91685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/spor/spo08a.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakem ayaklanması 
</HEADLINE>
<TEXT>

İtalya’nın ardından, İspanya da çalınan yanlış düdüklere isyan etti. Sepp Blatter, "Kararların bazıları felaketti" dedi, Arjantin kupanın iptalini istedi 
     Blatter’in itirafı 
     DÜNYA Kupası’ndaki hakem skandalları, Güney Kore - İspanya maçındaki hatalı düdüklerle bardağı taşırken, FIFA Başkanı Sepp Blatter olaya el koydu. Blatter, başkanlığını Şenes Erzik’in yaptığı FIFA Hakem Komitesi’ne sert mesaj yollayarak, "Yarı finale en iyi hakemlerin atanmasını istiyorum" dedi. Blatter, İtalyan gazetelerinde "Kararların bazıları gerçekten felaketti" itirafında bulundu. 
     
     Villar’dan istifa 
     ÜLKESİNDEKİ eleştirilerden bunalan İspanya Futbol Federasyonu Başkanı Angel Maria Villar, dün FIFA Hakem Komitesi’ndeki görevinden istifa etti. Villar, "G.Kore - İspanya maçındaki hataları görmezlikten gelemezdim. İstifamı Blatter’e bizzat vereceğim" dedi. Hakem hatalarından canı yanan İtalya, Meksika, Belçika ve ABD de dün medya kuruluşları vasıtasıyla hakem eleştirilerini sürdürdüler. 
     
     Biz demiştik’ 
     İTALYA’DA, iki golü sayılmayan İspanya’nın ev sahibi ekibe elenmesinin ardından "Biz haklıydık" yorumunda bulundu. Kupaya ev sahipliği yapan ülkelerden G.Kore’nin, tehditlerle ve rüşvetlerle FIFA ile hakemleri kendi tarafına çektiği savunulan İtalyan medyası, bu maçın "yeni bir skandal" olduğu savunuldu. La Gazzetta dello Sport, manşetinde, "Bu biçimde Dünya Kupası öldürülüyor" diye yazdı. 
     
     İptal kampanyası 
     ARJANTİN basını, hakem hatalarının aşırı olması nedeniyle 2002’nin skandallar kupası olduğuna dikkat çekip, Dünya Kupası’nın iptal edilmesi için kampanya başlattı. Yarı finale gelene kadar oynadığı iki maçta da lehine kararlar verilen G.Kore ile karşılaşacak olan Almanya’da tecrübeli kaleci Oliver Kahn, "Hakem hatalarına karşı hazırlıklıyız. Ev sahibine bir - iki ekstra düdük çalınması normaldir" dedi. 
     



 SPOR 




































</TEXT>
</DOC>
