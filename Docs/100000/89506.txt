<DOC>
<DOCNO> 89506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/dunya/dun01.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Pimi çekmeden önce su istedi 
</HEADLINE>
<TEXT>

     DIŞ HABERLER SERVİSİ 

     İsrail’in Herzliya kasabasında önceki gece bir restorana intihar saldırısı düzenleyen ve kendisiyle birlikte 15 yaşında bir kızın ölümüne, sekiz kişinin de yaralanmasına yol açan Filistinli intihar komandosunun, pimi çekmeden hemen önce, içmek için bir şişe su istediği ortaya çıktı. Tel Aviv’in kuzeyinde yer alan ve genelde şiddet olaylarından uzak kalmayı başaran Herzliya’nın kalabalık alışveriş caddesindeki "Mifgaş Haşaron Cemil" adlı restorana yönelik kanlı saldırıdan kurtulan bir görgü tanığı, olay anını şöyle aktardı "Sakallıydı ve üzerinde yeşil bir gömlek vardı. Bir elinde bir şey tutuyordu ancak diğer elini vücudunun sol tarafına bastırmıştı... Bir ara, içmek için bir şişe su istedi. Bunun hemen ardından da büyük bir patlama meydana geldi." Patlamanın şiddetiyle intihar komandosunun cesedi, parçalanmış vaziyette, kan gölüne dönen restoranın giriş kapısının önüne düştü. Saldırıyla felç olan caddede güvenlik görevlileri inceleme yaparken, parçaları ceset torbasına konulan canlı bombanın parmağındaki alyans da dikkat çekiyordu. 
     



 DÜNYA 












</TEXT>
</DOC>
