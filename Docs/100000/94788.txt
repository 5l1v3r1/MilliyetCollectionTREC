<DOC>
<DOCNO> 94788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/spor/bbas.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kılavuz hidayet 
</HEADLINE>
<TEXT>

Sacramento Kingsli yıldız, Basketbol Milli Takımı’ndaki arkadaşlarının ABD’deki Dünya Şampiyonası’na daha iyi bir uyum sağlayabilmeleri için yardımcı olacak 
     "Bizim için avantaj" 
     NBA Ligi’nde Sacramento Kings forması giyen Hidayet Türkoğlu, Dünya Şampiyonası’nın ABD’de yapılmasının, kendisi ve arkadaşları için bir avantaj olduğunu söyledi. Hido, ABD’deki basketbol ortamını iyi bildiğini vurguladı ve "ABD’yi ne kadar tanısam da, bu benim ilk Dünya Şampiyonası tecrübem olacak. Ancak ABD konusunda arkadaşlarıma yardımcı olacağım. Onların ABD’deki iklim şartlarına ve basketbol atmosferine uyum sağlaması için elimden geleni yapacağım" diye konuştu. 
     
     "Maçlarda göreceğiz" 
     GENEL Menajer Doğan Hakyemez ise oyuncuların son durumunu yapacakları hazırlık maçlarında görebileceklerini söyledi. Hakyemez, çalışmaların ilk bölümünde kondisyon ağırlıklı antrenmanlar yaptıklarını belirterek, "İsveç ile yapağımız iki maç ve Mini Dünya Kupası’ndaki karşılaşmalar durumumuzu bize gösterecek. Zor bir mücadele bizi bekliyor, ancak başarılı olmak için elimizden geleni yapacağız" ifadesini kullandı. Bu arada Ufuk Sarıca da, şampiyonada iyi bir derece alacaklarını söyledi. 
     
     1.5 saat antrenman 
     DÜNYA Şampiyonası hazırlıklarını sürdüren Milli Takım ise çalışmalarına dün de devam etti. Ayhan Şahenk Spor Salonu’nda, Başantrenör Aydın Örs yönetiminde sabah yaklaşık 1.5 saat çalışan milliler, kondisyon antrenmanının ardından sprint ve zıplama çalışması yaptı. Millilerin idmanına izinli Mirsad Türkcan, Kerem Gönlüm ve NBA’in yaz kampında bulunan Mehmet Okur katılmadı. Hafif sakatlıkları bulunan Kaya Peker, Fatih Solak, Tutku Açık ve Alper Yılmaz ise takımdan ayrı halter çalışması yaptı. 
     
Gençler yolcu      ALMANYA’NIN Stutgart kentinde 12-21 Temmuz’da düzenlenecek 20. Avrupa Genç Erkekler Basketbol Şampiyonası’na katılacak Milli Takım, bugün bu ülkeye gidecek. Ay - Yıldızlı ekip, ilk maçını 12 Temmuz Cuma günü İsrail, daha sonra Yunanistan, Hırvatistan, Rusya ve Letonya takımlarıyla yapacak. 
     
Tofaş’ta Çakmak devri      BASKETBOL Erkekler İkinci Ligi’nde mücadele edecek Tofaş’ta, Ülkerspor ile anlaşan Tolga Öngören’in yerine antrenörlüğe Atilla Çakmak getirildi. Başkan Efe Aydan, Çakmak’ın yardımcılıklarına da Mustafa Derin, Fatih Elbaş ve Özgür Güvenç’in getirildiğini söyledi. 
     



 SPOR 


























</TEXT>
</DOC>
