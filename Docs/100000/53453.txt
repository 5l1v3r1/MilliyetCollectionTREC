<DOC>
<DOCNO> 53453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur18.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakmanın 20 formülü 
</HEADLINE>
<TEXT>

     Tiryakilerin, "sinirlerimi yatıştırıyor", "sıkıntılarımı gideriyor", "düşünmeme yardım ediyor", "kendime olan güvenimi artırıyor" gibi avuntularla sıkı sıkıya bağlandığı sigarayı bırakmak hiç de zor değil, yeter ki karar verin... Sigarayı bırakmak için işte 20 formül 
     1. Kendinize inanın ve güvenin. Sigarayı bırakabileceğinize inanın. Daha önce başardığınız zor işleri düşünün. 
     2. Bu listeyi okuduktan sonra, önerileri kendinize uyarlayın ve sigarayı bırakmak için kendi planınızı yapın. 
     3. Sigarayı bırakma nedenlerinizi ve bırakmakla kazanacaklarınızı not edin. Daha uzun yaşamak, kendinizi daha iyi hissetmek, para biriktirmek, daha iyi kokmak bunlardan birkaçı... 
     4. Ailenizden ve arkadaşlarınızdan kararınızı desteklemelerini isteyin. 
     5. Sigarayı bırakmak için bir gün belirleyin. Bu günün yeni hayatınız için bir başlangıç olduğunu düşünün. 
     6. Sigarayı bırakmak için bir doktora danışabilir, onun yardım ve önerilerini alabilirisiniz. 
     7 Kendinize bir egzersiz programı belirleyin. Spor yaparken sigara içmek aklınıza gelmeyecektir. Spor yapmak stresinizi azaltacak, sigaranın vücudunuzda yıllarca yaptığı zararı tamir etmesine yardımcı olacaktır. 
     8. Her gün 3 - 5 dakika nefes egzersizi yapın. Gözlerinizi kapatın. Burnunuzdan derin nefes alın, nefesinizi birkaç saniye tutun ve çok yavaş bir şekilde ağzınızdan verin. Her seferinde daha rahat nefes aldığınızı göreceksiniz. 
     9. Birisi size sigara ikram ederse reddedin, "kullanmıyorum" deyin. Bu sizin kendinize olan güveninizi artıracaktır. 
     10. Sigarayı tamamen bırakacağınız güne yaklaştıkça, sigara miktarını azaltın. Her gün kaç adet sigara içeceğinizi planlayın, günde bir tane azaltın. Her gün başka bir marka sigara alın, bir önceki günden kalan paketi çöpe atın. Sigara paketinizi bir başkasına verin, böylece her sigara içmek istediğinizde ondan istemek ve sözlerine katlanmak zorunda kalın. 
     11. Pek çok sigara tiryakisi, sigarayı yavaş yavaş bırakamayacağını, ancak bir seferde bırakabileceğini düşünür. Hangi metodun size daha uygun olduğuna yine siz karar verin. 
     12. Sigarayı bırakmak isteyen bir arkadaşınız daha varsa, birlikte daha kolay olacaktır. 
     13. Dişlerinizi temizletin ve her zaman temiz tutun. 
     14. Sigarayı bıraktıktan sonra kendinize bir ödül verin. 
     15. Çok fazla su için. Su, vücudunuzdan nikotinin ve diğer zararlı kimyasal maddelerin atılmasına yardımcı olacaktır. 
     16. Sigarayı en çok ne zaman istediğinizi düşünün. Bu sırada sigara içmek yerine hoşunuza giden başka bir şey yapın. 
     17. Elinizdeki ve ağzınızdaki boşluk hissini gidermek için su için, sakız çiğneyin, leblebi yiyin. 
     18. Sigarayı bırakma konusunda düşüncelerinizi yazın. Bunu her gün okuyun. 
     19. Yanınızda çok sevdiğiniz birisinin resmini taşıyın. Bir kağıda "sigarayı bırakacağıma söz veriyorum" diye yazın. Canınız her sigara istediğinde bu resme ve nota bakın. 
     20. Sigara içmek istediğinizde, bir sigara yakmak yerine hislerinizi bir günlüğe yazın. Bu günlüğü her zaman yanınızda taşıyın. 
     Tüm bunlara karşın sigarayı tek başına bırakamayanlar, Sigarayla Savaşanlar Vakfı'nın "0212 216 26 26" numaralı "İstanbul Destek Hattı"nı arayarak, vakfın uyguladığı 1 saatte sigara bıraktıran yöntemle bu zararlı alışkanlıktan kurtulabilirler. 
     






</TEXT>
</DOC>
