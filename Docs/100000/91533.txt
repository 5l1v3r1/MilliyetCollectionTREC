<DOC>
<DOCNO> 91533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/spor/spo07.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜNYA ALKIŞLADI 
</HEADLINE>
<TEXT>

Türkiye’nin yarı final vizesi alması yabancı basında geniş yankı uyandırdı. Dünya ajansları, A Milli Takım’ın bileğinin hakkıyla galip geldiğini duyurdu 
     "Çıkışa devam" 
     AMERİKAN haber ajansı Associated Press, Türkiye’nin yarı finale kalışını "Türkiye şok çıkışını sürdürdü" diye duyurdu. Ajans, "İlhan Mansız’ın uzatma dakikalarında gelen altın golü Türkiye’ye yarı finali getirdi. Daha önce Dünya Kupası’na sadece bir kez katılan ve ilk turda elenen Türkler, Senegal karşısında sayısız gol kaçırdı" yorumunu yaptı. 
     
     "Muhteşem gol" 
     İNGİLİZ haber ajansı Reuter, "Oyuna sonradan giren İlhan Mansız, Türkiye’ye tarihindeki ilk yarı finali getiren altın golü attı" dedi. Türkiye’nin, Senegal’e oranla daha etkili bir futbol ortaya koyduğu ve çok gol pozisyonu bulduğu belirtilen haberde, "Hakan Şükür, çok net bir gol kaçırdı. Ancak İlhan muhteşem bir gol attı" ifadeleri kullanıldı. 
     
     "Türkler hak etti" 
     İSVEÇ televizyonu, "İlhan Mansız’ın altın golü Türkiye’yi zafere taşıdı. Mansız, attığı altın golle maçın ve tüm ülkenin kahramanı oldu. Senegal, her iki yarının başlarında etkili olmasına rağmen sonunu getiremedi. Türkler onlardan kat kat üstündü. Çok tehlike yarattılar. Türkiye bileğinin hakkıyla yarı finale yükseldi" yorumunu yaptı. 
     
     Final oynarlar’ 
     BELÇİKA televizyonu RTBF, Türkiye - Senegal maçının ayrıntılı analizini yaparken, "Bu Türk takımı final oynar" değerlendirmesinde bulundu. RTBF spikeri, "Türk futbolu olgunlaştı. Türkler Brezilya’dan intikam alacaklar. Brezilya maçında en az yüzde 50 kazanma şansları var. Türkiye muhteşem bir ülke. Hasan Şaş ise müthiş ve çarpıcı" dedi. 
     
     "Türkiye çıldırdı" 
     İSRAİL televizyonu, Milli Takım’ın yarı finale kalışını "Türkler yarı finali hak etti", "Türkiye, İlhan Mansız’ın golüyle çılgına döndü" sözleriyle duyurdu. Kanalın yorumcusu, "Türkler’in her geçen gün yükselen performansları bu maçta de kendini gösterdi. Finalin favorisi Almanya - Brezilya olarak görülse de Türkler’in gelişi sürpriz olarak görülmemeli" diye konuştu. 
     
     Brezilya memnun 
     BREZİLYA’DA yayın yapan Media televizyonu, yarı finalde kendilerine Türkiye’nin rakip olmasını "İstediğimiz oldu" diye yorumladı. Televizyona yorum yapan eski milli forvet Dario, "Maçtan önce Türkiye’nin kazanacağını söylemiştim. Brezilya - Türkiye maçı, yılın maçı’ olacak. Ancak Ronaldinho ve Ronaldo’nun olmayışı pahalıya mal olabilir" dedi. 
     



 SPOR 






























</TEXT>
</DOC>
