<DOC>
<DOCNO> 61635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/son/sontur17.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılmaz "Emlakbank soruşturması tam bir rezalet.." 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Emlakbank soruşturmasını bir ''rezalet'' olarak değerlendirerek, ''İnsanları hiçbir delile dayanmadan, geceyarısı yataklarından kaldırıp nezarete aldırmak için emniyete talimat vermek iyi niyetli bir savcılık görevi değildir'' dedi. 
     Yılmaz, partisinin TBMM Gurup toplantısında yaptığı konuşmada, doğalgaz fiyatları üzerindeki tartışmalarına da değindi. 
     Vatandaşın, doğalgaza ödediği paranın ne kadarının devlete vergi olarak gittiğini ne kadarının mahalli idareler tarafından verilen hizmet karşılığı olarak alındığını ve ne kadarının da ''izah edilemeyecek bir bedel'' olduğunu gördüğünü belirten Yılmaz, şöyle devam etti 
     ''Yapılan bu tartışmalar sonucunda Enerji Bakanımızın başlattığı girişim bir anda Türkiye'nin gündemine oturmuş ve doğalgaz fiyatlarında herkesi tatmin etmese de bana göre önemli sayılabilecek bir indirim sağlanmıştır. Şimdi biz parti olarak bunun daha da ileriye götürülmesinin gayreti içinde olacağız. KDV'nin hiç değilse geçici bir süre doğalgazda indirilmesini önereceğiz. Yüzde 18, doğalgaz için savunulabilecek bir oran değil. Bunun makul bir düzeye indirilmesi için Hükümet nezdinde çalışmalarımızı sürdüreceğiz. 
     Geçirdiğimiz ağır kış şartları bir başka gerçeği daha vatandaşlarımıza göstermiştir Türkiye'nin yarım yüzyıl önce kurulmuş olan idari yapısı çağdaş ihtiyaca cevap vermemektedir. Bugün şehirlerdeki yolların bir kısmından Karayolları sorumludur, bir kısmından belediyeler sorumludur, ama neticede 2 gün kar yağdığı zaman Türkiye bir kaosa düşmüştür. Bunun da en başta gelen nedeni idari yapının yetersizliğidir. Yerel Yönetimler Yasa Tasarısı'nın bir önce Meclis'ten geçirilmesi gerekmektedir.'' 
     
     Emlakbank operasyonu 

     Emlakbank ile ilgili yürütülen soruşturmayı bir ''rezalet'' olarak niteleyen Yılmaz, şunları söyledi 
     ''Hiç kimsenin hiçbir şart altında herhangi bir yolsuzluğu savunma hakkı yoktur. Yolsuzluk yapanlar, eğer yapmışlarsa gayet tabii soruşturulacaklardır. Hukuk sistemi içerisinde takibata uğrayacaklardır. Ama insanları hiçbir delile dayanmadan ilk sorgulamalarından sonra serbest bırakılacakları açık olduğu halde geceyarısı yataklarından kaldırıp nezarete aldırmak için emniyete talimat vermek iyiniyetli bir savcılık görevi değildir. Hukuka uygun bir savcılık görevi de değildir. Bu konu, kayıtsız kalarak sadece seyredilerek, geçiştirilecek bir olay da değildir. Eğer bu tür uygulamaların bizim başımıza gelmesini istemiyorsak, başkalarının başına geldiği zamanda bunları mutlaka gündeme taşımak zorundayız. 
     Bu konu, Meclisimizin mutlaka el koyması gereken bir konudur. 
     Adalet Bakanı'nın mutlaka açıklığa kavuşturması gereken bir konudur. 
     Türkiye, eğer bir gün AB'ye girecekse bunun yolu, fert başına milli gelirin 2 binden 10 bin dolara çıkması değildir. Bunun yolu, Türkiye'nin gerçek anlamda, demokratik hukuk devletinin hayata geçirilmiş olmasıdır...'' ANAP Genel Başkanı, Devlet Bakanı ve Başbakan Yardımcısı Mesut Yılmaz, sınır illerinde yaşayanlar ile sınır ticareti yapanların yurt dışına çıkışlarında Fon kesintisi uygulanmamasına ilişkin Bakanlar Kurulu Kararnamesi'nin tamamlandığını açıkladı. 
     Yılmaz, partisinin TBMM Grup toplantısında yaptığı konuşmada, sınır illerinde yaşayan vatandaşların komşu ülkelere yapacakları günü birlik ziyaretler ile sınır ticareti yapanların yurt dışına çıkışlarında fon uygulanmayacağını açıkladı. Yılmaz, bu konudaki Bakanlar Kurulu Kararnamesi'nin tamamlandığını bildirerek, sınır ticareti yapanlar için muafiyetin her bir şirket için 2 kişi ile sınırlı olacağını söyledi. 
     
     Kaynak artırımında uzlaşma 

     Türkiye'nin bugün yaşadığı ekonomik kriz ortamından çıkması için finans kesiminin mutlaka iyileştirilmesi gerektiğini kaydeden Yılmaz, şunları söyledi 
     ''Türkiye, eğer bankacılık sektörünü güçlendiremez ise ekonomik istikrarı yakalaması hem çok uzun zaman gerektirecektir hem de maliyeti çok daha yüksek olacaktır. Onun için Türkiye'nin bugün için en önemli önceliklerinden birisi finans kesiminin güçlendirilmesidir. 
     Halbuki finans kesimi, geçmişte yaşadığımız ekonomik krizden en fazla zarara uğramış olan sektördür. Dolayısıyla devletin, ekonominin belkemiğini oluşturan bu sektörün sorunlarına kayıtsız kalması sözkonusu değildir. 
     Ancak, bu konuda yapılacak olan iyileştirmenin mutlaka adil olması lazımdır, şeffaf olması lazımdır, kamu vicdanını rencide etmeyen bir düzenleme olması lazımdır. İşte bu nedenle, Plan ve Bütçe Komisyonu'nda kabul edilmiş olan tasarıyı dün liderler toplantısında tekrar gündeme aldık. Gece 22.00'ye kadar yaptığımız bir değerlendirme sonunda, bu konuda kamuoyuna yansımış olan bütün eleştirileri de dikkate alarak hassasiyetleri, duyarlılıkları da dikkate alarak zannediyorum ki kamu vicdanını memnun edici bir uzlaşma f formülüne vardık.'' Yılmaz, bugünkü haliyle kamuoyunda bazı eleştirilerin sözkonusu olduğunu hatırlatarak, ''Bu sistemin, Hükümet tarafından savunulabilir olması, sektörün ihtiyaçlarını karşılayacak nitelikte olması ama hepsinden önemlisi adil olması büyük önem taşımaktadır'' dedi. 
     






</TEXT>
</DOC>
