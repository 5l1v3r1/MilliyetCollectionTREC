<DOC>
<DOCNO> 89208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sondun31.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'e yabancı basın yayın kuruluşlarından protesto 
</HEADLINE>
<TEXT>

     İsrail, Filistin ile çatışmalarının basın tarafından izlenmesine getirdiği kısıtlamalar ve uluslararası basın ajansları için çalışan 3 Filistinli gazeteciyi gözaltında tutması nedeniyle yabancı basın yayın kuruluşları tarafından protesto edildi. 
     Yabancı Basın Birliği FPA tarafından yayımlanan açıklamada, İsrail askerlerinin dün Filistinli militanları yakalama gerekçesiyle girdiği Batı Şeria'nın Ramallah kentinin ordu tarafından ''kapalı askeri bölge'' ilan edilmesi kınandı. 
     FPA, gazetecilerin kente girişini engelleyen ordunun bu ilanının, ''temel basın özgürlüğü''nün ihlali olduğunu belirterek, Ramallah'ta olanlara ilişkin haberlerin engellenmemesi talebinde bulundu. 
     Açıklamada ayrıca, İsrail ordusunun dün Ramallah'taki Reuters ajansının bürosunu işgal etmesi de kınandı. 
     Ramallah'a dün giren İsrail askerleri, kentte bulunan Filistin lideri Yaser Arafat'ın karargahını da hala kuşatma altında tutuyor. 
     





</TEXT>
</DOC>
