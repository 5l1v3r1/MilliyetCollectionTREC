<DOC>
<DOCNO> 82541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/spo06.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
"Rüyada gibiyim" 
</HEADLINE>
<TEXT>

Basketbolda, Avrupa’nın en büyük kupasını kazanan ilk Türk olan İbrahim Kutluay, gururunu MİLLİYET’le paylaştı. Milli oyuncu, "Yeni hedefim Dünya Şampiyonası" dedi 
     GÖKHAN TÜRE 

     22 sayı attı 
     YUNANİSTAN’ın Panathinaikos takımıyla final - four’da şampiyonluk sevinci yaşayan ilk Türk oyuncu olan İbrahim Kutluay, "Bu bir başlangıç. Artık hep zirvede kalacağım" dedi. Kinder Bologna’yı evinde yenen Panathinaikos’ta 22 sayıyla en skorer isim olan ve son çeyrekteki 10 sayısıyla takımını galibiyete taşıyan İbrahim, maç bitiminde ilk röportajını Milliyet’e verdi. 
     
     "İnanmıştık" 
     SEVİNÇTEN çılgına dönen milli basketbolcu, bir Türk oyuncusu olarak Avrupa’nın en büyük kupasında şampiyonluk yaşamanın gururunu taşıdığını belirtti. İbo, "Duygularımı anlatacak kelime bulamıyorum. Şu an rüyada gibiyim. Takım olarak kazanacağımıza inanmıştık. Bunda benim de payımın olması, onur verici. Umarım, bu başarı, diğer Türk sporcularının da önünü açar" diye konuştu. 
     
     8 yıl daha 
     28 yaşındaki yıldız oyuncu, en azından 8 yıl daha basketbol oynayacağını ve Panathinaikos’tan ayrılmayı düşünmediğini vurguladı ve şunları söyledi "Burada çok mutluyum. Avrupa’nın en iyi antrenörü Obradoviç ile çalışmak bizi daha da geliştiriyor. Hedefim milli takımla 2002 Dünya Şampiyonası’nda yeni bir başarıya imza atmak. Kupayı aileme ve Türk basketbolseverlere armağan ediyorum." 
     
"Fantastik Türk"      İTALYA basını, Avrupa Ligi finalinde Kinder’i mağlup eden Panathinaikos’ta İbrahim Kutluay için "Fantastik Türk" yorumunu yaptı. Corriere dello Sport, "İbrahim, coach Obradoviç’in altın kolu. Bodiroga ve İbrahim, Panathinaikos’u sırtladı" diye yazdı. La Gazzetta, da "Kutluay’ın üçlüğü işi bitirdi" ifadesini kullandı. Paskalya nedeniyle gazetelerin çıkmadığı Yunanistan’da TV ve radyo kanalları, "En büyük Panathinaikos, en büyük İbo" anonslarını yaptı. 
     
Ataman’a kanca      İTALYAN Siena’yı, Saporta Kupası’nda şampiyonluğa taşıyan antrenörümüz Ergin Ataman’a, Eurolig finalinde Panathinaikos’a kaybeden İtalyan devi Kinder Bologna talip oldu. Kulüp Başkanı Madrigolu, yeni sezonda coach Messina ile devam etmeyeceklerini belirterek, Ataman’a teklif yaptı. Siena ile anlaşması bulunan Ergin Ataman’ın ise gurur duyduğu öneriyi düşünmek için süre istediği ifade edildi. Siena’nın da, Türk antrenörü kaybetmek istemediği öğrenildi. 
     
"Gurur duyuyorum"      PANATHİNAİKOS’UN Yugoslav coachu Zelimir Obradoviç, Dejan Bodiroga ve İbrahim Kutluay’a övgüler yağdırdı. Obradoviç, 22 sayı yapan İbrahim’in skor yönünden çok, savunma özelliğiyle ön plana çıktığını ifade ederek, "Maccabi maçında da en büyük savunma silahımdı. Finalde de görevini en iyi şekilde yerine getirdi. Böyle bir oyuncuya sahip olduğum için gurur duyuyorum" dedi. 
     



 SPOR 


























</TEXT>
</DOC>
