<DOC>
<DOCNO> 91597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sonspo17.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Altın çocuk" İlhan Mansız "Tarih yazmaya devam" 
</HEADLINE>
<TEXT>

     17. Dünya Kupası'nda Senegal 
     karşısında attığı ''altın gol''le milli takımı yarı finale taşıyan İlhan Mansız, Türk halkının desteği ve dualarıyla daha büyük başarılara imza atacaklarını söyledi. İlhan Mansız, internetteki ''www.ilhanmansiz.org'' adresli sitesinde yaptığı açıklamada, Türk halkının dualarının kendilerine sahada güç verdiğini kaydederek, şunları söyledi ''Bizlerin başarıya inancı, Türk halkının yürekleriyle birleşince, yıllarca hasretini çektiğimiz zaferler de peşisıra geliyor. Ama henüz bitmedi. Tarihe tanıklık etmeye devam edeceksiniz. Bu takım yeni bir sayfa ve çığır açacak. Tarih bundan böyle bu takımdan bahsedecek. Bizler buna hazırız. Türkiye'ye dönüşümüzde eli dolu geleceğiz. Dualarınız bizimle olsun.'' ''Yaklaşık 10 yıl önce biri Türkiye'nin, Brezilya ile Dünya Kupası'nda yarı final oynayacağını söylese, hatta Brezilya'nın Türkiye'den çekindiğini söylese tepkiniz ne olurdu '' diyen İlhan Mansız, takım içinde bizzat tarihe tanıklık eden kendilerinin bile olan bitene inanamadıklarını bildirdi. İnanamamak lafının yanlış anlaşılmaması gerektiğini vurgulayan İlhan Mansız, ''Buraya gelirken hedeflerimizi açıkça söylesek, belki de bizi şarlatan ilan ederlerdi. O gün bizi şarlatan ilan edebilecek olanlar, bugün kupayı almadan gelirsek, yerden yere vuracaklar. Bunu da biliyoruz'' dedi. 
     





</TEXT>
</DOC>
