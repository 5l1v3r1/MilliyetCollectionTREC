<DOC>
<DOCNO> 63477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/ekonomi/eko03.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Giyime genç başkan 
</HEADLINE>
<TEXT>

TGSD’nin önümüzdeki ay yapılacak olan genel kurulunda, şimdiki yönetimin en genç üyesi Umut Oran’ın başkanlığa seçilmesi bekleniyor 
     EYLEM TÜRK 

     25. yaş gününü bir balo ile kutlamaya hazırlanan Türkiye Giyim Sanayicileri Derneği’nin TGSD 28 Şubat’ta yapılacak genel kurulunda, derneğin başkanlığına halen başkan yardımcısı olan Umut Oran’ın getirileceği belirtiliyor. 
     TGSD’de 13. dönemde başkanlık görevini Güngör Keşçi’den devralması beklenen 39 yaşındaki Oran, aynı zamanda Uluslararası Hazır Giyim Federasyonu’nun da yönetiminde. Hasan Arat’tan sonra bu örgütte yönetime giren ikinci Türk olan Oran, ayrıca Avrupa Tekstil ve Hazır Giyim Derneği Yönetim Kurulu üyesi. 
     
     400 üyesi var 
     Türkiye’nin en uzun geçmişe sahip Sivil Toplum Kuruluşlarından biri olan ve hazırgiyimde en önemli 400 sanayiciyi çatısı altında barındıran TGSD’de, başkanlık görevine seçilmesi beklenen Oran, 1963’te Almanya’da doğdu. Önce Koç Holding’in Tekstil şirketi Bozkurt Mensucat’da, sonra Öztek Tekstil’de çalışan Oran, 1993’te kendi şirketini kurdu. 
     Geçtiğimiz günlerde ünlü bir dahiliyeci olan babası Prof. Mehmet Oran’ın vefatı dolayısıyla sıkıntılı günler geçiren Oran’ın şirketi Domino Tekstil, kısa zamanda orta ölçekli bir şirket oldu ve 1997’de Bolu’da büyük bir tekstil yatırımı gerçekleştirdi. 
     



 EKONOMİ 




















</TEXT>
</DOC>
