<DOC>
<DOCNO> 79495 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur08.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Gözaltına alınacağım iddiaları hayali..." 
</HEADLINE>
<TEXT>

     AK Parti Genel Başkanı Tayyip Erdoğan gözaltına alınacağı iddialarının hayali olduğunu söyledi. 
     Erdoğan, Ege gezisine başlamak üzere geldiği İzmir Adnan Menderes Havalimanı'nda gazetecilerin, Ankara DGM Cumhuriyet Savcısı Nuh Mete Yüksel'in ''Tayyip Erdoğan gözaltına alınabilir'' şeklindeki sözleri bulunduğunu hatırlatmaları üzerine, ''Bunlar hayalidir. Böyle uydurma şeylere alaka göstermiyorum'' dedi. 
     AK Parti Grup Başkanı Bülent Arınç da, Tayyip Erdoğan'ın gözaltına alınacak hiçbir suç işlemediğini, bunu yazanların ''terbiyesizlik'' ettiğini öne sürdü. Arınç, Türkiye'de herkes için her ihtimalin olduğunu belirterek, şunları söyledi 
     ''Halkın iradesinin her gün meydanlarda ortaya çıktığı bir günde, Danıştay kararlarına rağmen, pek çok beraat ve takipsizlik kararlarına rağmen, AK Parti Genel Başkanı'nın böyle bir ihtimalle karşı karşıya olduğunu söylemek en azından terbiye dışı bir harekettir. Bunları yazmasınlar, çizmesinler. Bunlar insanların yüzünü kızartacak şeylerdir.'' Öte yandan ANAP Genel Başkanı Devlet Bakanı ve Başbakan Yardımcısı Mesut Yılmaz'ı karşılamak için havalimanına gelen ANAP'lıların VIP salonuna alınmaları, AK Partililer'in ise dışarıda bırakılmalarına AK Parti İzmir İl Başkanı İsmail Katmerci tepki gösterdi. 
     İzmir Emniyet Müdürü Halil Tataş ile görüşen ve çifte standart uygulandığını ileri süren Katmerci, bu durumun düzeltilmesini istedi. 
     İzmir Emniyet Müdürü Tataş parti ayrımı yapmadıklarını, amaçlarının sadece konukları uygun şekilde karşılamak olduğunu kaydetti. Tataş'ın talimatı üzerine apron dışındaki kapının önünde bekleyen AK Partililer, aprona alındı. Tayyip Erdoğan da uçaktan inişinde VIP Salonu yerine, aprondaki partililerin oluşturduğu koridordan geçerek havalimanından ayrıldı. 
     





</TEXT>
</DOC>
