<DOC>
<DOCNO> 62072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko09.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Küreselleşme aleyhtarları New York'a hazırlanıyor 
</HEADLINE>
<TEXT>

     Küreselleşme aleyhtarları, dünya siyaset ve iş dünyasının seçkinlerinin biraraya geleceği Dünya Ekonomik Forumu'nun WEF New York'ta 31 Ocak-4 Şubat tarihleri arasında düzenlenecek toplantısında, kitlesel protesto gösterilerine hazırlanıyor. 
     Küreselleşme aleyhtarı eylemlerin lideri Matt Prescott'un açıklamasına göre, ABD'nin heryerinden gelecek küreselleşme aleyhtarı göstericiler, ''şirketlerin açgözlülüğü ve çürümesinin kutlanması'' diye nitelendirdikleri WEF toplantılarını aksatacak. 
     Onbinlerce göstericiyi toplayıp, ABD'nin en büyük polis teşkilatına sahip New York'ta gösteriler düzenleyecek grup, adil bir dünya için mücadele edecek. 
     Her yıl geleneksel olarak İsviçre'nin kayak merkezi Davos'da düzenlenen WEF toplantılarının geçen yılki güvenlik masraflarının 5.4 milyon dolara malolması üzerine, bu yıl ABD'nin dünyaca ünlü finans-ekonomi merkezi New York'a aktarılması kararlaştırılmıştı. 
     Güvenlik yükünün New York'un yeni belediye başkanı, WEF'in kıdemli üyesi Michael Bloomberg'e yükleneceği bu yılki toplantıları, 3 bin şirket yöneticisi ve seçkin şahısların katılımıyla ünlü Waldorf-Astoria Oteli'nde yapılacak. 
     ABD Dışişleri Bakanı Colin Powell dahil, dünya siyasetinin seçkinlerinin de katılacağı WEF'in New York toplantısında gündüzleri global ekonomi ve terörizm ele alınırken, geceleri zengin partilerle seçkinler görüş alışverişi ve temaslarda bulunacak. 
     Internet'deki sitelerinde WEF'i ''yöneten sınıfın yemek klübü'' diye niteleyen küreselleşme aleyhtarları, toplantıya katılacak delegeleri New York'un yoksullarıyla ve şehrin yıkıntıları arasında parti vererek 11 Eylül sonrası acılarıyla alay etmekle suçluyor. 
     Bazı küreselleşme aleyhtarı göstericiler, militanları milyonerlere karşı getirici geniş kapsamlı sokak gösterileri düzenliyor. 
     Organizasyonda çalışanlar, Internet üzerinden göstericiler için ulaşım imkanları ayarladı ve hangi taktiklerin kullanılacağını tartıştı. 
     Göstericiler, otel girişleri ve yakınlarında insan bedenlerinden duvarlar oluşturup delegeleri ve arabalarının otele ulaşımını engellemeye çalışacak. Ancak, hem göstericiler hem de New York polisi şiddete başvurmamanın çarelerini arayacak. 
     Students for Global Justice Global Adalet Öğrencileri adlı bir başka grup da, Columbia Üniversitesi'nde WEF karşıtı alternatif zirve düzenlemeyi planlıyor. 
     






</TEXT>
</DOC>
