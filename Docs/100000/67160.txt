<DOC>
<DOCNO> 67160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/guncel/gun08.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Tıpta uzmanlık parayla olur mu 
</HEADLINE>
<TEXT>

ÇAPRAZ ATEŞ 
     AYŞEGÜL AYDOĞAN 

     Sağlık Bakanlığı’nın tıpta uzmanlık eğitimini paralı hale getirmek için hazırladığı Tıpta Uzmanlık Tüzüğü tasarısı, bilim dünyasında tartışmalara yol açtı. Uzmanlık eğitiminin paralı olmasının "eşitliğe aykırı" olacağını savunup karşı çıkanların yanı sıra, Tıpta Uzmanlık Sınavı’nı TUS kazanmak kaydıyla paralı eğitimin yapılabileceğini söyleyip destekleyenler de oldu. 
     
     Dr. Eriş Bilaloğlu Türk Tabipleri Birliği 
Parayla uzman olmaz      Parayla uzmanlık eğitimi olmaz. Bu karar eğer kabul edilir ve uygulanırsa eşitsizlik ortaya çıkacaktır. Örneğin TUS’ta Çukurova’yı, Sütçü İmam Üniversitesi’nin puanını tutturan kişi, İstanbul’daki hastanelere paralı olarak başvurabilecektir. Uzmanlığı paralı bir süreç haline getirirseniz, eğitim kalitesini aşağıya çekersiniz. Bu arada, "Özel hastaneler de uzmanlık eğitimi versin" önerisi de yanlış. 
     
     Prof. Dr. Faruk Erzengin İ.Tıp Fakültesi 
Tıp, emek ister      Geçen hafta Adana’da yapılan Üniversitelararası Tıp Sağlık Konseyi’nde hemen herkes paralı uzmanlığa karşı çıktı. Uzmanlığa para karıştırılması sakıncalıdır. Sağlık Bakanlığı ihtisas sorununu çözmeye çalışıyor ama böyle çözülmez. TUS’taki aksaklıklar tabii düzeltilmeli. Tıp eğitimi uzun bir uğraş, emek ve alın teri işi. Bu uygulama paralı askerlik gibi olur. 
     
     Prof. Dr. Ercan Öngör Oftalmoloji Der. 
Eşitliğe aykırı      Paralı uzmanlık eğitimi Türkiye’nin gerçeklerine uymaz. Eşitliğe aykırı. Bu tasarının fikri, Türki Cumhuriyetlere gidip uzmanlık alınması üzerine çıktı. Bakanlık, "Parayı kendi ülkelerine versinler" fikrini ileri sürdü. Paralı uzmanlık eğitimi uygulanamaz. 
     
     Prof. Dr. Sedat Arıtürk Kadir Has Ü. 
Katkı sağlar      Bugüne kadar uzmanlık eğitimi alanlara 657’ye tabi olarak belli bir ücret veriliyordu. Sağlık Bakanlığı’nın yeni tasarısına göre bunun tam tersi olacak. Tabii alışılan düzeni birden değiştirmek kolay olmayabilir. Ama yumuşak geçiş yapılabilir. Paralı uzmanlık eğitimi, başta devlet kurumlarının bütçelerine önemli bir katkı sağlar. Bugün devlet üniversitelerinde öğrenciler katkı payı olarak harç yatırıyorlar. Bir nevi ücretli eğitim yapıyorlar. Paralı uzmanlık eğitimi de yapılabilir, önümüzdeki yıllarda geliştirilebilir. 
     
     Prof. Dr. Ahmet Serpil Yeditepe Ünv. 
Para alınabilir      Dürüstçe söylemek gerekirse, evet olur. Uzmanlık eğitimi veren müessese bu eğitim karşılığında para alabilir. Burada aranması gereken şart, TUS’u geçmesi olmalıdır. TUS’a eşit şartlar altında giriliyorsa, neden olmasın Haydarpaşa’da uzmanlık eğitimi veriliyorsa, özel hastanede neden verilmesin Bu öneriye prensipte taraftarım, ancak altyapının oluşturulması gerekiyor. Bunlar tamamlandığında paralı uzmanlık eğitim için hiçbir sakınca görmüyorum. 
     



 GÜNCEL 



















</TEXT>
</DOC>
