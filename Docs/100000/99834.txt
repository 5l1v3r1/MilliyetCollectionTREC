<DOC>
<DOCNO> 99834 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/soneko11.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz enflasyonuna istikrarsızlık darbesi 
</HEADLINE>
<TEXT>

     Şubat ayından sonra yakalanan iyimser beklentilerle enflasyonun eksiye bile düşebileceği beklenen temmuz ayında, siyasi belirsizliğin yol açtığı kurdaki istikrarsızlıklar enflasyonu canlandırdı. Kimi ilkbahar aylarında bile yüzde 1'in altında kalan enflasyon temmuzda TEFE'de yüzde 2.7 ile son altı ayın en yüksek noktasına çıkarken, TÜFE'de de yüzde 1.4 olarak gerçekleşti. 
     DİE, Temmuz ayı enflasyon oranlarını açıkladı. Şubat ayından başlayarak beklenmedik ölçüde hızlı bir düşüş sergileyen enflasyon temmuzda yaşanan siyasi belirsizliklerden etkilendi. Yaz ayı olmasına ve geçen yılın aynı ayının altında kalmasına rağmen, TÜFE'deki artış son üç ayın, TEFE'deki artış ise son altı ayın en yükseğini oluşturdu. Tarım fiyatlarındaki düşüşe rağmen TEFE'deki artışın yüksek gerçekleşmesinde döviz kurlarındaki gelişmelere en fazla duyarlı sektör olan imalat sanayiindeki hızlı fiyat artışı etken oldu. 
     
     KAMU ZAMLARI YÜZDE 4.3 
     Temmuzda kamu fiyatları yüzde 4.3 , özel sektör fiyatları ise yüzde 2 oranında arttı. Yüzde 2.7 olan genel TEFE artışının 1 puanı devletten, 1.7 puanı ise özel sektörden kaynaklandı. Geçen yıl temmuz ayında TEFE yüzde 3.3 oranında artış göstermişti. 
     TEFE'de yılın ilk yedi ayında yaşanan artış ise yüzde 15.5 düzeyinde oluştu. TEFE'deki yedi aylık artış geçen 
     yılın aynı dönemindeki yüzde 49.3 oranındaki artışın 33.8 puan altında kalarak önemli bir gerileme kaydetti. TEFE'de geçen yılın aynı ayına göre artış ise yüzde 45.9'a geriledi. Bu oran geçen yıl temmuz sonunda yüzde 65.4 düzeyinde gerçekleşmişti. Yıllık enflasyonda bir yıl öncesine göre 19.5 puanlık düşüş kaydedildi. 12 aylık ortalamalara göre geçen yıl temmuz sonunda yüzde 44.8 olan artış ise bu yıl yüzde 69.1 düzeyinde oluştu. 
     
     TARIM FİYATLARI DÜŞTÜ 
     Temmuzda tarım sektörü fiyatları mevsimlik nedenlerle ve tarım ihracatındaki azalışın neden olduğu arz fazlası nedeniyle yüzde 2.9 oranında düşerken, imalat sanayi fiyatları yüzde 4.3 arttı. Fiyat artışı kamu sektörü imalat sanayiinde yüzde 4.8, özel sektörde ise yüzde 4.1 olarak gerçekleşti. Madencilik fiyatlarının hempetrol fiyatları nedeniyle yüzde 5.4 oranında arttığı temmuz ayında enerji fiyatları ise yüzde 2 oranında artış kaydetti. 
     DİE'nin belirlemlerine göre imalat sanayiindeki artış temmuz ayı enflasyonuna 3.1 puanlık katkı yaptı. Madencilik ve enerji fiyatlarındaki artışın katkısı ise 0.1'er puan oldu. Tarım fiyatları ise genel endeksi 0.6 puan aşağı çekti. 
     Tarım fiyatları yılın ilk yedi ayında yüzde 9.6, son bir yılda yüzde 47.2, madencilik fiatları ilk yedi ayda yüzde 27.5, bon bir yılda yüzde 40.8 arttı. İmalat sanayi fiyatları ise yılın ilk yedi ayında yüzde 17 artarken, yıllık artış yüzde 46 olarak gerçekleşti. Enerjide ise yedi aylık fiyat artışı yüzde 14, son bir yıllık artış da yüzde 42.7 olarak hesaplandı. 
     





</TEXT>
</DOC>
