<DOC>
<DOCNO> 59645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/dunya/adun.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Savaş ciddiye bindi 
</HEADLINE>
<TEXT>

Hindistan, dünyanın sanat şaheserleri arasında gösterilen ve Türk-İslam mimarisinin uygarlığa kazandırdığı Tac Mahal'i, Pakistan'ın saldırı ihtimaline karşı haki renk kumaşla kamufle ediyor 
     DIŞ HABERLER SERVİSİ 

     Türk - İslam mimarisinin dünya uygarlığına kazandırdığı en önemli eserlerden sayılan Hindistan'daki Tac Mahal camii Handistan ile Pakistan arasında esen savaş rüzgarları nedeniyle örtünüyor. Hintli yetkililer 40 km uzaktan dahi görülebilen görkemli yapıyı, olası bir Pakistan hava saldırısında zarar görmemesi için haki bir kumaşla kamufle etmeye başladı. 
     Hint Aaj Kal gazetesinin haberine göre, kuzeydeki Agra kentinde bulunan Tac Mahal'i örtme çalışmalarına Hint arkeoloji uzmanlarının denetiminde start verildi. Anıt yapının minare ve kubbesine ipler atıldı, merdivenler dayandı. 
     Bir Hintli askeri yetkili "Böylesine sevgi ve barışı temsil eden bir eserin nefret duygularına yenik düşmemesi için gizlenmesi tarihi bir çelişki. Ancak parlamentoya yapılan baskından sonra gerilen ilişkiler yüzünden her olaslığı düşünmek zorundayız" dedi. 
     Türk - Hint imparatoru Şah Cihan'ın karısı Mümtaz Mahal için 1643'te yaptırdığı Tac Mahal yapısal özellikleri, mimari ve bezemelerinin uyumlu güzelliğiyle bir başyapıt olarak değerlendiriliyor. Tac Mahal, 1971'deki Pakistan - Hint çatışması sırasında da kamufle edilmişti. 
     
     Kriz tırmanıyor 
     Hindistan Başbakanı Atal Behari Vajpayi, Hint halkına, Pakistan'la krizde "her türlü olasılığa" karşı hazır olması çağrısı yaptı. Hindistan Başbakanı, "Bu aşamada, yurttaşlarıma haklı davamızda birlik, cesaret ve azami güven içinde her türlü olasılığa hazır olmaları çağrısı yapıyorum" diye konuştu. Vajpayii, amaçlarının Pakistan kaynaklı terörizmi ortadan kaldırmak olduğunu ileri sürerek, bu amaca ulaşmak için ellerindeki tüm araç ve kaynakları kullanacaklarını söyledi. 
     Pakistan Dışişleri Bakanı Abdül Settar ise, bölgedeki Hint askeri birliklerinin "barışı tehdit" ettiğini savundu. 
     
     Dünya diken üstünde 
     Nükleer silahlara sahip iki komşu arasındaki kriz dünyayı endişelendirirken Hindistan ve Pakistan dün savaşa giden yolda birer adım daha atarak askeri yığınaklarını artırdılar. Hindistan silah ve mühimmat üretimini de artırdı. Hintli askeri yetkililer, Batı Bengal'deki askeri üslerden batı cephesine doğru asker nakledildiğini, Racastan, Pencap ve Cammu vilayetlerine topçu birlikleri ve ağır malzeme sevkedildiğini belirttiler. Hint silah ve mühimmat fabrikalarına tüfek, obüs mermisi ile kışlık giyecek ve bot üretiminin artırılması talimatı verildi. 
     Keşmir bölgesindeki sınır köylerini boşaltan Pakistan ise ayrıca ülkede izlenen tüm Hint televizyon kanallarını yasakladı. Telekomünikasyon Yönetimi Başkanı Şehzade Alim Melik, ''Hükümet, Pakistan'a karşı zehirleyici propagandadan dolayı Hint uydu ve Star kanallarının gösterimini yasakladı'' açıklamasını yaptı. 
     



 DÜNYA 











</TEXT>
</DOC>
