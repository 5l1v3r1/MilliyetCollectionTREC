<DOC>
<DOCNO> 75862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/ekonomi/eko02.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Mudurnu iflas etti 
</HEADLINE>
<TEXT>

Başbakan Ecevit’ten istediği finansman desteğini bulamayınca, Global İç ve Dış Yatırım’la satış görüşmeleri yapan Mudurnu Tavukçuluk’un iflasına karar verildi 
     EKONOMİ SERVİSİ 

     İstanbul 2. Asliye Ticaret Mahkemesi’nde açılan dava sonucu Mudurnu Tavukçuluk’un 26 Mart 2002’de iflasına karar verildi. 
     Mudurnu Tavukçuluk Yönetim Kurulu Başkanı Tevfik Türesin, "İktisat Bankası aracılığıyla kredi aldığımız Park Avenue Bank, iki ayrı şirket ve dört tedarikçi firma mahkemeye başvurup iflasımızı istemişti. İflas kararının çıkması Mudurnu’nun bittiği anlamına gelmiyor. Satış görüşmelerimiz devam ediyor" dedi. Mudurnu, Türesin ailesine ait şirket hisselerinden yüzde 50.1’inin, üçüncü kişilere olan borçlarının ödenmesi, borçlar için verilen kefalet ve teminatların kaldırılması ve günde en az 100 bin adet piliç üretiminin sağlanması şartıyla satılması için Global İç ve Dış Yatırım Proje Uygulama Ticaret’le ön protokol yapmıştı. Türesin, şirkete talip olan bu şirketin 36 milyon dolar getireceğini ancak paranın gelişinin Paskalya tatili yüzünden geciktiğini söyledi. Global İç ve Dış Yatırım’ın iflas masasıyla görüşeceğini kaydeden Türesin, borçlar ödenince iflasın kalktığına dikkat çekti. 
     Daha önce Başbakan Bülent Ecevit’e de mektup yazıp finansal destek isteyen ancak yanıt alamayan Mudurnu Tavukçuluk’un 3 bin 200 personeli, 560 restoranı, 55 bayi, 7 bini aşan üreticisi, tedarikçisi ve nakliyecisi var. İMKB Gözaltı Pazarı’ndaki işlem sırası kapalı olan Mudurnu’nun yaklaşık 7 bin kişinin elinde hissesi bulunuyor. 
     Mektupta, Mudurnu Tavukçuluk AŞ’de üretimin durduğu, üç aydır işçilerine, üreticilerine, tedarikçilerine para ödeyemez durumda olduğu bildirilmişti. Mudurnu Tavukçuluk AŞ Yönetim Kurulu Başkan Vekili Oktay Türesin de 19 Ekim 2001 tarihinde yaptığı açıklamada, yeniden üretime başlayabilmek için 10 milyon dolarlık kaynak beklediklerini belirtmişti. 
     Türesin, devletin daha önceden ilan ettiği sabit kur uygulamasına güvenerek yeni yatırımlara girişen ve dünyanın en ileri teknolojisiyle yeni entegre tesislerini açan şirketin, "dalgalı kura geçilmesi ve bankaların bir anda üzerine gelmesi" sonucunda, toplam 35 milyon dolarlık bir borç tablosu ile karşı karşıya kaldığını ve üretimi durdurduğunu belirtmişti. 
     



 EKONOMİ 

















</TEXT>
</DOC>
