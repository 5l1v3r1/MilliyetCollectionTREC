<DOC>
<DOCNO> 52880 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/spo02.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
DAHA İŞİM VAR 
</HEADLINE>
<TEXT>

Fenerbahçe Başkanı Aziz Yıldırım, Mart ayındaki kongrede yeniden aday olacağını söyledi, "Bazı planlarımı gerçekleştirdikten sonra görevi bırakmak istiyorum" dedi 
     Final oynayacağız’ 
     FENERBAHÇE Başkanı Aziz Yıldırım, "fenerbahçe.org.tr" sitesine ilginç açıklamalar yaptı. Yıldırım, üç yıl içinde Avrupa’da final oynayacaklarını söyledi, "Bunu yapıp yapamayacağımızı ilerleyen günlerde göreceğiz" dedi. Fenerbahçe’nin şu anda Avrupa’nın en kaliteli takımlarından biri olduğunu iddia eden Aziz Yıldırım, "Ama konsantre eksikliği yüzünden bu yıl amacımıza ulaşamadık" diye konuştu. 
     
     Denizli gerçeği 
     TEKNİK Direktör Denizli ile sözleşmelerinin devam ettiğini hatırlatan Fenerbahçe Başkanı, "Başarılı olduğu sürece sorun yok. Bu kurumsallaşmanın da bir gereği. Bir teknik direktörü göndermek için, onun başarısız yönlerinin başarılı yönlerinden daha çok olması gereklidir" ifadelerini kullandı. Yıldırım, kongrede yeniden adaylığını koyacağını, hala yapamadığı şeylerin bulunduğunu sözlerine ekledi. 
     
     Fener’e gençlik aşısı 
     GRUPLARIN, Fenerbahçe’ye etkilerini de değerlendiren Aziz Yıldırım, "Gruplarla ilgili mart ayındaki genel kurulda bazı açıklamalar yapacağım. Grupların etkisi üye sayısının artmasıyla ortadan kalkmakta" diye konuştu. Yıldırım, Fenerbahçe kadrosuna mutlaka takviyeler yapılacağını da söyledi, "Güney Afrika turnuvasını izleyeceğiz. Brezilya ve Arjantin’de de ekipler kurarak oyuncu seçeceğiz" diye konuştu. 
     
     Taraftara teşekkür 
     BAŞKAN Aziz Yıldırım dün de Fenerlist ve Antu.com’un toplantısına katıldı. Sarı - Lacivertli kulübün başkanı geçen yılki şampiyonlukta Fenerlist’in büyük payı bulunduğunu söyledi, "Hepinize teşekkür ediyorum. Şimdi stadımızı taraftarlarımız için daha da büyütüyoruz. Onu doldurmak da size düşüyor. Buna Gençlerbirliği maçı ile başlayın ve yine şampiyonluğa giden takımınızın yanında olun" ifadelerini kullandı. 
     
     Rapaic haklı çıktı 
     HIRVATİSTAN’IN G.Kore ile oynadığı hazırlık maçında sakatlanan ve Teknik Direktör Mustafa Denizli’yi arayarak bir ay forma giyemeyeceğini söyleyen Rapaic’in sol arka adalesinde yırtık çıktı. Dün Acıbadem Hastanesi’nde MR’ı çekilen Hırvat yıldızın en az üç hafta sahalardan uzak kalacağı belirtildi. 
     
     Sistem değişmiyor 
     TEKNİK Direktör Mustafa Denizli, yıldız futbolcularının sakatlanması ile birlikte çift forvete dönmek zorunda kalırken, orta sahayı da kalabalık tutarak uzun süredir beklenen iyi futbolu takımına oynatmayı başardı. Son olarak Gaziantep’te 2-0 galip gelirken 3-5-2 sistemi ile sahaya çıkan Fenerbahçe’nin bugünkü Gençlerbirliği maçında da aynı oyun kurgusuyla mücadele etmesi bekleniyor. Sarı - Lacivertli takım hazırlıklarını dün akşam yaptığı antrenmanla tamamladı. 
     



 SPOR 























</TEXT>
</DOC>
