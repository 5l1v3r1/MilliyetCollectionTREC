<DOC>
<DOCNO> 54828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/siyaset/siy07.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Fogg Ladin’i ABD’ye teslim etmeyiz 
</HEADLINE>
<TEXT>

AB temsilcisini düşündüren soru 
     EKONOMİ SERVİSİ 

     Avrupa Birliği Türkiye Temsilcisi Karen Fogg, Usame bin Ladin’in herhangi bir AB üyesi ülkede yakalanması durumunda ABD’ye iade edilmeyeceğini söyledi. Genç Yönetici ve İşadamları Derneği’nin dün akşam İMKB’de düzenlediği toplantı oldukça renkli diyaloglara sahne oldu. "AB Türkiye İlerleme Raporu Değerlendirme Toplantısı" başlığıyla yapılan konferansa katılan Karen Fogg, Türkiye’nin AB’ye girebilmesi için yerine getirmesi gereken kriterlerden bahsetti ve idamın mutlaka kalkması gerektiğini belirtti. Bunun üzerine Chase Manhattan Bank’tan Koray Arıkan’ın sorduğu soru, gülüşmelere neden oldu. Arıkan’ın, "Ladin Brüksel’de iyi bir lokantada midye yerken yakalansa ABD’ye iade eder miydiniz " sorusu üzerine şaşıran Fogg, bir an duraksadı. Çünkü ABD’de idam cezası vardı. Ve AB, idam cezası olan ülkelere suçluları iade etmiyordu. Fogg sonunda, "AB böyle bir durumda kendi standartlarını korur ve Ladin’i ABD’ye iade etmez" yanıtını verdi. 
     



 SİYASET 














</TEXT>
</DOC>
