<DOC>
<DOCNO> 68407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/spor/spo04.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’da şenlik 
</HEADLINE>
<TEXT>

Bordo-Mavili ekipte İstanbulspor galibiyeti yüzleri güldürdü, dünkü idmanda kahkaha sesleri eksik olmadı. Hami, "Üzerimizden tonlarca yük kalktı" dedi 
     TRABZONSPOR’UN üst üste aldığı iki galibiyet camiayı sevince boğdu. Yöneticiler, "Artık kabus dolu günler bitti. Şimdi yükselme zamanı" derken, Teknik Direktör Briegel de, "Tarihi farkı kaçırdık. Eğer bu mücadeleyi, anlayışı ve hırsı kalan maçlara taşırsak, çok daha iyi yerlere gelme şansını yakalarız. Oyuncularımdan her maçta aynı anlayışı sahaya yansıtmalarını bekliyorum" diye konuştu. 
     KAPTAN Hami, "Üzerimizden tonlarca yük kalktı. Artık çıkışa geçeceğiz. Kümeye oynuyor’ diyenlere en iyi cevabı verdik" diye konuştu. Ankaragücü maçının hazırlıklarına başlayan Karadeniz ekibinde dünkü idman kahkahalarla inledi. Hami, esprilerle arkadaşlarını güldürürken, yedeklerle birlikte çift kalede oynayan Briegel’in, bir pozisyonda kale ağlarına takılması oyuncuları kahkahaya boğdu. 
     
     Parayı veren düdüğü çalar 
     BREZİLYALI Aurelio, attığı gollerle Trabzonspor’u sırtlamaya başladı. Özellikle Samsun ve İstanbulspor maçlarında başarılı bir performans gösteren bu futbolcunun form grafiğinin yükselmesinde devre arasında maaşının 1500 dolardan 2500 dolara çıkarılması, son taksidi olan 75 bin doların da ödenmesinin önemli rol oynadığı bildirildi. Aurelio, "Kendimi buldum. Hayatımda bu kadar erken gol atmamıştım" dedi. 
     
     Forvetler sustu 
     LİGİN ikinci yarısında lig ve Türkiye Kupası’nda oynadığı 7 maçta 1 gol atan Trabzonspor’da forvetlerin suskunluğu sürüyor. Gol yükünü yabancılar çekerken, Aurelio 4, Sommers 2 gol kaydetti. Forvet oyuncularından tek golü Zafer attı. Bir gol de, rakip takımın kendi kalesine atmasıyla kazanıldı. Öte yandan ikinci yarıda renklere bağlanan Bulgar Markov ile Kürşat’ın savunmadaki başarılı futbolu güven verdi. 
     



 SPOR 

























</TEXT>
</DOC>
