<DOC>
<DOCNO> 62102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/ekonomi/eko02.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İlaçları bile kalmadı 
</HEADLINE>
<TEXT>

Arjantin’de ekonomik krizin tetiklediği toplumsal kaos her geçen gün derinleşiyor. Bankalara saldırıların olduğu ülkede şeker hastaları için gerekli insülin bile bulunamıyor 
     EKONOMİ SERVİSİ 

     Bankalardaki hesapların dondurulduğu, fiili yüzde 40 civarındaki devalüasyonun enflasyonu körükleme tehlikesinin yaşandığı ve nakit sıkıntısı çekildiği Arjantin’de hergün bir öncekinden kötü durumlar yaşanıyor. 
     Son durumda şeker hastalarının kullandığı insülinin bile kıtlaştığı, Gümrük İdaresi’nce el konulan malların ihtiyaç sahiplerine dağıtıldığı Arjantin’de, verilere bakıldığında, dört yıldır şiddetli ekonomik durgunluk çekiliyor. 
     Gıda sıkıntısı nedeniyle isyanlar ve süpermarket yağmalamalarının aralık ayında patlak vermesinden sonra, protestocular cuma günü bankalar ve otomatik para çekme ATM cihazlarına saldırmışlardı. Ülkede bir aydan daha kısa sürede beşinci devlet başkanı göreve geldi. Halkın çaresizlik içinde bankalardaki tasarruf mevduatlarını kurtarmaya çabaladığı Arjantin’de, devalüasyon kararı sonrasında döviz bürolarının önünde dolar satın almak için uzun kuyruklar oluştu. 
     
Kredi kartları kabul görmüyor      Ekonominin adeta felç geçirdiği, mali sistemin değişimden geçip çalkalandığı ülkede çekler karşılıksız çıkıyor, ticaret hayatında kredi kartları devalüasyonun riskleri nedeniyle kabul görmüyor. Bu şartlarla kuşatılmaya, köşeye sıkıştırılmaya isyan eden Arjantinliler, hükümetin bankacılık sistemine dair kararları, kurallarına ilişkin haberleri alıp, tasarruflarını kurtarabilme umuduyla her gün radyo haberlerini dikkatle dinliyor. 
     Yeni Devlet Başkanı Eduardo Duhalde yönetiminin, vadesiz ve çek hesaplarındaki 10 bin doların üzerindeki ve tasarruf mevduatında 3 bin dolarlık hesapların sabit vadeli hesaplara çevrilmesini emretmesi ise mudilerin bu hesaplardan en az bir yıl süreyle para çekememesi anlamına geliyor. Bu karar aleyhine 2 Ocak’ta protesto gösterisi düzenlenmesinin ardından, binlerce orta sınıf aile geçen perşembe gecesi yine sokaklara döküldü ve gösterilerde şiddet yaşandı. Arjantin’in adeta savaş manzarası arzeden bu isyan ve ekonomik belirsizlik ortamından ürken yabancı turistler ülkeye gelmeyince, bazı otellerde doluluk oranı yüzde 85’den yüzde 35’e indi. 
     
İhtiyaç sahiplerine dağıtılacak      Hükümet ise Gümrükler İdaresi’nce el konulan giyim eşyaları, konserve gıda ve diğer malları ihtiyaç sahiplerine dağıtmayı planlıyor. Arjantin’in 36 milyonluk nüfusunun yüzde 40 kadarı yoksulluk içinde yaşıyor. 
     Hükümet ayrıca ilaç şirketlerine, stoklarında ilaç bulundurmaları talimatını verirken, Brezilya’nın hibe ettiği 12 tonluk insülinin ilk partisi geldi. İş bulabilmenin çok zor olduğu Arjantin’de, moral bozukluğu tüm kesimleri etkilerken, ünlü tango müziği ve dansı salonlarının işleri bile bozuldu. 
     
IMF kilometrelerce öteden ahkam kesmesin’      Arjantin Ekonomi Bakanı Yardımcısı Jorge Todesca, sert dille eleştirdiği IMF’nin, Arjantin’in durumunu anlayamadığını söyledi. Todesca, Arjantin’de bir radyoya verdiği demecinde, çok zarar verici durgunluğa son vermek için, tutarlı bir plan tasarlamaya çok çaba gösterdiklerini vurguladı. Todesca, "Açıkçası, her iki dakikada bir bize ne tür yol tutacağımızı söyleyen ve bunu da 10 bin kilometre öteden yapan, durumu hiç de iyice bilmeyen IMF yetkilisine ihtiyacımız yok" dedi. 
     IMF İcra Direktörü Yardımcısı Anne Krueger’in cuma günkü açıklamasında, IMF’nin, "Arjantin tarafından konulan ikili döviz kuru sisteminin sürdürülebilir olduğuna inanmadığını’’ söylemesi üzerine, Arjantin Ekonomi Bakan Yardımcısı Todesca bu açıklamayı yaptı. Krueger ayrıca, IMF’den bir heyetin bilgi toplamak ve teknik yardım teklifi için bu hafta Arjantin’e gideceğini, ancak yeni bir kredi müzakeresi için çok erken olduğunu söylemişti. Todesca da buna karşılık, IMF’nin söyleyecek ilginç bir şeyi olmadığı zaman daha az konuşması gerektiğini belirterek, "En azından, IMF, ekonomik ve sosyal durumu dengeye getirmemiz için birkaç gün çalışmamıza izin vermeli" dedi. 
     Arjantinli yetkililerin halkın çıkarlarını tatmin eden bir planla ortaya çıkacağını belirten Todesca, hükümet çalışırken IMF’in sabırlı olması gerektiğini kaydetti. 
     
İçe kapanma sinyali      Bu arada, Arjantin’in ekonomi politikasının yönünün, onu global piyasalardan içe doğru kapanmaya ittiği’ yolundaki endişeler, uluslararası alanda tartışma yaratıyor. Bu ülkenin yeni hükümetinin kararlarını eleştirenlerden bazıları, Arjantin’in daha fazla korumacı politikalara yönelip, sürdürülebilir ekonomik planlardan uzaklaştığı’ kanısında. 
     



 EKONOMİ 















</TEXT>
</DOC>
