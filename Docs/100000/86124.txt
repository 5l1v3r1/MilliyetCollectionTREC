<DOC>
<DOCNO> 86124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur06.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı "İdam cezası için karar verme zamanı geldi" 
</HEADLINE>
<TEXT>

     Adalet Bakanı Hikmet Sami Türk, idam cezasının kaldırılması konusunda, belirli nedenle oluşan duyarlılık ve hassasiyetin yanı sıra çağın şartlarını ve ülkenin yararlarını da gözeterek karar verme zamanının geldiğini bildirdi. 
     Türk, Adalet Bakanlığı Eğitim Daire Başkanlığı'nca İzmit'te düzenlenen İnsan Hakları Semineri'nin açılışında, Türkiye'nin Ulusal Program'daki kısa vadeli taahhütlerini yerine getirdiğini ve sıranın orta vadeli taahhütlere geldiğini söyledi. 
     İdam cezasının kaldırılmasının, bu süreçte acilen ele alınması gerektiğini belirten Türk, ''Bu konuda belirli nedenlerle oluşan duyarlılığın yanı sıra çağın şartlarını ve ülkenin yararlarını göz önünde bulundurarak karar verme zamanı gelmiştir'' dedi. 
     Türkiye'de idam cezasının yasada var olmasına karşın, 1984 yılından bu yana fiilen uygulanmadığına işaret eden Türk, şunları kaydetti 
     ''Avrupa Birliği ülkelerinde bu ceza insan onuruyla bağdaşan ceza olarak görülmemektedir ve hem fiilen hem de hukuken kaldırılmıştır. 
     Daha önce, idam cezasını savaş hali ve yakın savaş tehdidi hallerinde kabul eden çağdaş ülkeler, idam cezasının bu durumlarda da verilmemesini kabul etmiştir. Türkiye'nin de içinde bulunduğu uluslararası toplumun anlayışına ve gereklerine göre hareket etme zamanı gelmiştir.'' 
     
     DELİLLERİN ELDE EDİLMESİ VE KARŞILIKSIZ ÇEK 
     İnsan haklarının temelinde yaşama hakkının, maddi ve manevi varlığını geliştirme hakkının bulunduğunu belirten Hikmet Sami Türk, şöyle devam etti 
     ''Türkiye Cumhuriyeti, insan hakları ihlallerine hiçbir şekilde yer vermemeye çalışmaktadır. 38. maddede yapılan değişiklikle kanuna aykırı delillerin hükme esas olması engellendi. İşkence, eziyet ya da baskıyla alınan ifade hükme esas olamaz. Kanuna aykırı olarak kişisel muhaberata, iletişime müdahale ile elde edilen deliller hükme esas olamaz.'' Kişilerin, sözleşmenin yerine getirilememesi nedeniyle özgürlükten yoksun bırakılmasını önleyen yasa tasarısının Adalet Komisyonu'nda kabul edildiğini de bildiren Türk, ''Bu yasayla, karşılıksız çeke verilen hapis cezası kaldırılacak, ama çekin ödenmesi, çeke olan güven sağlanacak, para cezası verilecek. İcra ve İflas Kanunu'nda yapılan değişiklikle icra takiplerinde taahhütlerini yerine getiremeyen kişi, özgürlüğünden yoksun bırakılmayacak'' dedi. 
     





</TEXT>
</DOC>
