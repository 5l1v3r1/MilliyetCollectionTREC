<DOC>
<DOCNO> 72883 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/siyaset/asiy.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkut Eken için yolun sonu 
</HEADLINE>
<TEXT>
Terörle savaş başka çeteci olmak başka 
Yargıtay, emekli paşaların destek verdiği Eken’in karar düzeltme isteğini reddetti. Başsavcı Kanadoğlu, ret gerekçesinde yargılamanın "Yeterli, doyurucu ve ikna edici" olduğunu belirtti 
     ERSAN ATAR Ankara 

     Yargıtay Cumhuriyet Başsavcısı Sabih Kanadoğlu, emekli paşaların destek verdiği Susurluk mahk mu Korkut Eken’in karar düzeltme isteğini reddederek, Yargıtay’daki "kurtuluş yolunu" tıkadı. Kanadoğlu, ret gerekçesinde, "Terörle mücadele milletçe verildi. Terörle mücadele başka, çete başka" değerlendirmesini yaptı. 
     Eken’in avukatı Armağan Güner’in karar düzeltme başvurusunu inceleyen Kanadoğlu ret gerekçelerini açıklarken, yargılamanın DGM ve Yargıtay aşamasında hiç bir eksiklik bulunmadığını belirtti. Yargıtay 8. Ceza Dairesi’nin kararında "Yeterli, doyurucu ve ikna edici gerekçelerin bulunduğuna" dikkat çeken Kanadoğlu, Eken’in kahraman olduğunu ve suç işlemediğini savunan emekli paşalara, "Terörle mücadeleyi tek başına Eken yapmadı" mesajını verirken şöyle dedi 
     "Sanığın yargılandığı ve hükümlendirildiği eylemle, bölücü terörle milletçe yapılan mücadelede verdiği hizmetin ve gösterdiği başarının ayrı ve bağlantısız olduğu, hükümlü vekili tarafından ileri sürülen diğer düzeltme sebeplerininse, daha önceki temyiz tebliğnamesinde ve duruşmalı incelemede ayrıntılarıyla belirtildiği, yüksek dairece yapılan incelemede bu hususlar göz önüne alınarak gerekçesi gösterilmek suretiyle reddedilip cevaplandırıldığı, hükmün esasına etkili bir hususun inceleme dışı bırakılmadığı ve ceza yargılaması yasasının 322. maddesinde belirtilen koşulların oluşmadığı anlaşıldığından, tashihi karar isteği reddedilerek dosya iade olunmuştur." 
     
     Artık gözler ağır cezada 
     Karar, hukuken kesinleşmiş olduğundan, bu aşamadan sonra Eken’in kurtuluşu için sadece, "yargılamanın yenilenmesi" yolu kaldı. Buna göre Eken’in avukatları ancak, paşaların yaptıkları açıklamaları veya bu açıklamaların ardından ortaya çıkabilecek yeni bir belgeyi gerekçe göstererek yargılamanın yenilenmesini isteyebilecek. 
     Ancak açıklamalara dayanarak yeniden yargılama kararı verilmesi, yargı çevrelerinde "çok düşük bir olasılık" olarak nitelendiriliyor. 
     



 SİYASET 











</TEXT>
</DOC>
