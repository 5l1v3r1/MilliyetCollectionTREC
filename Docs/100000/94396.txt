<DOC>
<DOCNO> 94396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun19.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş, deniz ve seks sloganı ile ''erotik gemi'' dolandırıcılığı 
</HEADLINE>
<TEXT>

     Batı Avrupa ülkelerinde, ''erotik gemide bir hafta tatil'' vaadiyle binlerce çifte bilet satan Amerikalıların dolandırıcı oldukları anlaşıldı. 
     Yılbaşından beri Belçika, Almanya, Fransa, İngiltere, Hollanda gibi ülkelerdeki erotik fuarlarda ve özel kulüplerde broşür dağıtarak reklam yapan Yahudi asıllı Amerikalılar, fotoğraf ve maketlerle tanıttıkları Atlantis isimli yolcu gemisinde ''erotik tatil'' vaat ettiler. 
     ''Güneş, deniz ve seks'' sloganı ile yola çıkan ve cinselliğe öncelik veren çiftleri hedef alan dolandırıcılar, Akdeniz'de bir hafta sürecek deniz yolculuğu sırasında, gemide ''her şeyin serbest olacağını ve tüm fantezilerin gerçekleştirilebileceğini'' anlattılar. 
     Her hafta Fransa'nın Marsilya limanından başlatılacağı ileri sürülen seferler için 1620 euro ödeyerek bilet alan çiftler, Mayıs ayında, ilk sefer günü limana gittikleri zaman gemiyi bulamadılar. 
     Atlantis'in açıklanmayan bir nedenle Yunanistan'dan ayrılamadığını ileri süren organizatörler, bilet alanları gemi yerine bir çıplaklar kampına götürdüler. Sadece fotoğraflar üzerinde görülen gemi, Marsilya'ya hiç gelmedi. 
     Belçika'dan söz konusu ''erotik gemi'' için bilet alan çiftler, dolandırıldıklarını anlayınca, adli makamlara başvurdular. Bu kişiler arasında, Amerikalılara inanarak Belçika'da bilet satan ve topladıkları paraları dolandırıcılara teslim eden Belçikalı bir çift de bulunuyor. 
     





</TEXT>
</DOC>
