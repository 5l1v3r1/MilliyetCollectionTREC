<DOC>
<DOCNO> 66156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/spor/ygokce.html </URL>
<DATE> 2002/02/06/ </DATE>
<TIME>  </TIME>
<AUTHOR> ATTİLA GÖKÇE  </AUTHOR>
<HEADLINE>
Daum’un şansı 
</HEADLINE>
<TEXT>

     Christoph Daum, kim ne derse desin şanslı bir teknik direktör... Çılgınlığına, çelişkilerine ve hatalarına rağmen başarıları yakalıyor... Karizmasına her geçen yıl yeni bir şeyler ekliyor. O nedenle Alman futbolunu ayağa kaldıracak adam olarak seçildi. Özel yaşamındaki çarpıklıklar yüzünden - şimdilik treni kaçırdı. Ne var ki Daum, başına gelen aksiliklerin çapı ne olursa olsun, yine de başarı ortamının içinde yaşıyor. 
     Türkiye’deki ilk şampiyonluğunu hatırlayınız... Saftig’li Galatasaray’ın Samsunspor, Gaziantepspor ve Antalyaspor’a, Ali Sami Yen’de peşpeşe kaybettiği puanlarla 1995’de bir anda şampiyonluğu kucağında buluvermişti. 
     Bugünkü tablo da Daum’un şansının sürdüğünü gösteriyor. O tarihlerde evindeki yenilgelerle zirveyi kaybeden Galatasaray, bugün Ali Sami Yen’in efendisi... Ancak bu "efendi", deplasmanda 16 puan kaybederek bir anlamda "şamar oğlanı" dramı yaşıyor. Beşiktaş’ın deplasmandaki puan kayıpları 9... Evindeki puan kayıpları da 10... Daum, takımının İnönü’ye her çıkışında olmadık yanlışlar ve inatlar sergileyerek puan kaybına bireysel katkıda bulunuyor... Nasıl olsa şansı devam etmekte. İnönü’de Samsunspor’a takıldıktan 24 saat sonra Galatasaray’ın Antalya beraberliği geliyor... Böylece Daum yine yarışın ortağı... Hatta kimilerine göre Beşiktaş şampiyonluğun gizli favorisi oluyor. 
     Galatasaray Şampiyonlar Ligi ve Fenerbahçe ile Kadıköy deplasmanını da içeren zor bir sürece girerken, Daum’un ekibi Beşiktaş arada sadece Kocaeli’ne uğrayacağı, dört haftalık deplasmansız bir rahatlama fırsatı bulacak. Evinde 9 puan kaybeden bir takım için bu rahatlamanın garantisi ve ölçüsü nedir Bunu bilemiyoruz. Ancak bildiğimiz bir şey var Daum şansıyla adeta kumar oynuyor. 
     Takıma dörtlü savunma gibi çağdaş bir özellik kazandırarak peşpeşe puanlar toplarken, son üç maçta yeniden 3 - 5 - 2’ye döndü... Hem de orta alandan Baya gibi bir futbolcu eksilmişken orta alanı çoğaltacak yalnış bir tercih yaptı, beşliye döndü. İlhan - Ahmet ikilisine fazlasıyla bağlanıp alternatif gol arayışından uzak durdu. 
     Nihat’ın satılmasıyla sergilenen yönetim yanlışını engelleyemedi. Bu yanlışa Khlestov’u kenarda bekletip Tamer’i sağ kanatta oynatarak kendince bir katkıda bulundu. Bugünkü Gaziantepspor’la oynayacağı kupa maçı, Daum’un antrenörlük kariyeri konusunda yeni bir tartıya sahne olacak. Acaba hep kendisini kovalayan şansıyla mı geçecek kulübeye, yoksa aklını da yanına alabilecek mi Göreceğiz 
     
     



 SPOR 


























</TEXT>
</DOC>
