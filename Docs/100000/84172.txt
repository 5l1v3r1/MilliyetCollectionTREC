<DOC>
<DOCNO> 84172 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/sonspo06.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Turkcell, A Milli Takım'ın "resmi iletişim sponsoru" oldu 
</HEADLINE>
<TEXT>

     Türkcell, A Milli Futbol Takımları'nın ''Resmi İletişim Sponsoru'' oldu. 
     Türkiye Futbol Federasyonu ile Türkcell arasında yapılan ve 2006 yılı sonuna kadar sürecek sponsorluk anlaşması, Hilton Oteli'nde Futbol Federasyonu Başkanvekili Ata Aksu ve Türkcell Genel Müdürü Muzaffer Akpınar arasında imzalandı. 
     Türkiye Futbol Federasyonu Başkanvekili Ata Aksu, törende yaptığı konuşmada, milli takımlara verilen desteğin çok anlamlı olduğunu belirterek, ''Türkiye'nin iletişim devi Türkcell ile milli takım kol kola dünya arenasına çıkacaklar'' dedi. 
     Aksu, federasyon olarak sporda sponsorluk uygulamalarını hem hukuki bazda, hem uygulama bazında en iyi yapan kurum haline geldiklerine dikkat çekerek, şöyle konuştu 
     ''Türkiye Futbol Federasyonu olarak 4 yıldır yaptığımız uygulama ile bu sistemi Türk sporuna oturttuk. Kimsenin farkına varmadığı bir olayı gerçekleştiriyoruz. Bugüne kadar sponsorluk yapmamış ülkenin en dev firmaları, bugün bizle beraber çalışıyor ve sponsorluk yapıyor. 
     Bu şu demektir, yarın başka spor branşlarına ve futbol kulüplerine sponsorluk yapacaklardır. Sponsorluk uygulamaları Türk futbolunun yükselen trendi ve milli takımın büyük başarıları ile birlikte paralellik arz etmektedir. 
     Federasyon olarak çıtayı yükseğe koyduk ve koymaya devam edeceğiz ve bu sistem katlayarak devam edecektir.'' Türkcell Genel Müdürü Muzaffer Akpınar ise Milli futbol takımlarına ''resmi İletişim Sponsoru'' olmaktan büyük bir mutluluk duyduklarını ifade ederek, ''Türkiye'de milli takımlar düzeyinde iletişim sponsorluğu uygulaması ilk defa gerçekleştiriliyor. A Milli Futbol Takımımızın mevcut kadrosu ve teknik yönetimiyle finallerde başarılı olacağına inanıyor, milli takımlara desteğimizin, diğer sponsorluklarımızdaki gibi uzun süreli olmasını amaçlıyoruz'' dedi. 
     Akpınar, değişik çarpıcı servislerle Dünya Kupası heyecanını cep telefonlarına taşıyacaklarını da söyledi. 
     Basın toplantısına Antalya'dan canlı yayın bağlantısıyla Milli Takım Kaptanı Bülent Korkmaz, Ümit Davala, Arif ve Menajer Can Çobanoğlu'da katıldı. 
     





</TEXT>
</DOC>
