<DOC>
<DOCNO> 93259 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/yazar/bila.html </URL>
<DATE> 2002/07/02/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Zirvenin sonuçları 
</HEADLINE>
<TEXT>

     Uzun bir aradan sonra Başbakanlık Konutu’nda gerçekleştirilen liderler zirvesinden önemli sonuçlar çıktığını söyleyebiliriz. 
     Zirvenin, kamuoyunda "belirsizlik" olarak tanımlanan birçok konuya açıklık getirdiği anlaşılıyor. 
     Zirveden çıkan birinci sonuç, mevcut hükümetin devam edeceği ve bu konuda üç koalisyon ortağının iradelerini tazelemiş olmaları. Üç lider, koalisyon ortakları arasında tartışma ve gerginlik yaratan konuların arka plana itilip, uzlaşılan konuların öne alınması kararına varmış durumdalar. 
     Bu yaklaşım içinde, Ecevit, Bahçeli ve Yılmaz, "idamın kaldırılması, Kürtçe yayın ve öğrenim olanağı sağlanması ve Kıbrıs" gibi ortakların üzerinde tam uzlaşma sağlayamadığı konuların şimdilik kenara çekilmesi konusunda dünkü zirvede mutabakata vardılar. Bu üç konu yerine orta vadeli taahhütler arasında yer alan diğer konuların yaz çalışmalarıyla sonuca bağlanması da varılan diğer karar. Tartışmalı konularda Avrupa Birliği’nin Türkiye’ye zaman tanıması gerektiği vurgusunun yapıldığı zirvede, hükümetin devamının esas alındığı, AB’ye ilişkin konulardaki görüş ayrılıkları nedeniyle koalisyonun bozulmaması konusunda da görüş birliğine varıldı. 
     Hükümete son zamanlarda yöneltilen eleştirilerin başında Başbakan Ecevit’in rahatsızlığı nedeniyle Bakanlar Kurulu, Yüksek Planlama Kurulu ve benzeri toplantıların periyodik olarak yapılamamasıydı. Liderler zirvesi, dün bu soruna da bir çözüm geliştirdi. Başbakan Ecevit’in, bütün kurumların ve toplantıların zamanında yapılması gerektiği, kendisinin sağlık durumunun uygun olmadığı hallerde ise Başbakan Yardımcısı Devlet Bahçeli’nin başkanlığında çalışmaların aksatılmadan yürütülmesi yönündeki önerisi, yardımcıları tarafından da benimsendi. Ecevit’in önerisiyle, kendisi katılsın veya katılmasın Bakanlar Kurulu, Yüksek Planlama Kurulu ve diğer toplantıların yapılması kararlaştırıldı. Bu kararın, piyasalara güven ve Başbakan Ecevit’in sağlığına dayandırılan spekülasyonlara son vermek amacıyla alındığı söylenebilir. Diğer deyişle, doktorların izin vermediği hallerde hükümet ve devlet işlerinin aksamaması için Bahçeli’nin başkanlığında kurul ve toplantılar sürdürülecek. Bu çalışma yöntemiyle Başbakan Ecevit’e ve hükümete yöneltilen eleştiri ve belirsizlik havası ortadan kaldırılacak. Ecevit’in doktorların uygun görmedikleri hallerde çalışmalara katılamaması durumunda devreye "Bahçeli formülü" girecek. 
     Üç liderin de hükümet ve devlet işlerinin gerektiğinde Bahçeli başkanlığında yürütülmesinin koalisyon protokolüne uygun olduğu düşüncesinden hareket ettikleri söylenebilir. 
     
     Ekonomi zirvesi 
     Liderler zirvesinde alınan önemli bir diğer karar da, en yakın zamanda bir ekonomi zirvesi toplanması. Başbakan ve yardımcılarının hazır bulunacağı zirveye Devlet Bakanı Kemal Derviş, Hazine Müsteşarı Faik Öztrak, Merkez Bankası Başkanı Süreyya Serdengeçti, BDDK Başkanı Engin Akçakoca’nın katılması alınan kararlar arasında. 
     Liderlerin vardıkları bir diğer sonuç da erken seçim beklentisinin kamuoyundan silinmesi. Bu amaçla üç lider de seçimlerin zamanında yapılacağı, koalisyon hükümetinin AB dahil hiçbir nedenle dağılmayacağı, Bakanlar Kurulu’nun Ecevit katılabilsin veya katılamasın her hafta çarşamba günü yapılacağının kamuoyuna güçlü ifadelerle açıklaması konusunda görüş birliğine vardılar. 
     Başbakanlık Konutu’nda gerçekleştirilen dünkü zirveden sonra hükümetin Başbakan Ecevit’in sağlığına endeksli olmayan yeni bir çalışma sistemine geçileceğini söyleyebiliriz. 
     
     







Evveliyatı... 


Zirvenin sonuçları 


Umudu gitgide tüketen siyaset oyunu... 


Ayaklarda öpücükle 


Sadece kupa kazanmadık 


Çok az zaman kaldı 


Maç bitti, şimdi gerçekler... 


Ulusal başarı çıtası 


Şenol Güneş’e naçizane birkaç taktik 


Bankaların bonfilesi satılıyor derisi kalıyor 


Siyasetin yeni tarlası 


</TEXT>
</DOC>
