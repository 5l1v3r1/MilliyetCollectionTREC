<DOC>
<DOCNO> 81723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur15.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski futbolcu Mecnur, adliyede gözaltına alındı 
</HEADLINE>
<TEXT>

     - Borsada manipülasyon yaparak haksız kazanç sağladıkları öne sürülen eski futbolcu Mecnur Çolak ile 4 sanığın yargılanmasına devam edildi. Çolak, duruşma sonrası, Küçükçekmece Cumhuriyet Savcılığı'nın yürüttüğü bir soruşturma kapsamında polis tarafından gözaltına alındı. 
     İstanbul 11. Asliye Ceza Mahkemesi'ndeki duruşmaya, daha önce kefaletle serbest bırakılan sanık Mecnur Çolak katıldı. Diğer tutuksuz sanıklar Yusuf Teker, Vedat Şimşek, Süleyman Özkan Koyuncu ve Metin Demir ise duruşmaya gelmedi. 
     Duruşmada Mahkeme Hakimi, sanıklardan Süleyman Özkan Koyuncu'nun belirlenen adreslerde bulunamadığı için ifadesinin alınamadığını kaydetti. 
     Hakim, eksikliklerin giderilmesi amacıyla duruşmayı erteledi. 
     Davanın iddianamesinde, sanıkların, borsada işlem gören bir şirketin hisselerinde manipülasyon yaptıkları belirtiliyor. 
     İddianamede, haksız kazanç sağlayarak ''dolandırıcılık'' suçunu işledikleri kaydedilen sanıkların, 1 ile 3'er yıl arasında hapis cezasına çarptırılması isteniyor. 
     
     ÇOLAK'A GÖZALTI... 
     Bu arada sanıklardan Mecnur Çolak, duruşma çıkışında yanına gelen 2 sivil polis tarafından gözaltına alındı. 
     Polislerin kendisini gözaltına almak için teşebbüste bulunması üzerine kısa bir süre avukatı Ersin Tahir Yılmaz ile görüşen Çolak, daha sonra polislerle birlikte İstanbul Adliyesi'nden ayrıldı. 
     Çolak'ın, Küçükçekmece Cumhuriyet Savcılığı'nın yürüttüğü bir soruşturma kapsamında gözaltına alındığı bildirildi. 
     





</TEXT>
</DOC>
