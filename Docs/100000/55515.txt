<DOC>
<DOCNO> 55515 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/son/sonspo02.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un Brezilyalı golcüleri Fenerbahçe'ye bileniyor 
</HEADLINE>
<TEXT>

     Trabzonspor'un gol ayakları Da Silva ve Aurelio, Fenerbahçe maçında galibiyet için iddialı. 
     Bordo-mavili takımın kazandığı 22 golün yarısına imza atan Da Silva ve Aurelio, Malatyaspor yenilgisi sonrasında morallerinin oldukça bozulduğunu, ancak Fenerbahçe maçını kazanarak kötü günleri geride bırakacaklarına inandıklarını söyledi. 
     Bordo-mavili takım forması altında ligde 7 gole imza atan Da Silva, ligde istedikleri konumda olmadıklarını belirterek, '' Daha çok çalışırsak, başarı gelebilir. Bizim işimiz gol atmak, daha çok çalışıp, daha çok gol atacağız'' dedi. 
     Bonservisi hakkında bazı yayın organlarında çıkan haberlerin gerçeğini yansıtmadığını da ifade eden Da Silva, şöyle konuştu 
     ''Sorunun Olaira kulübü ile olduğu söyleniyor. Ben Olaira kulübünün oyuncusu değilim. Ben Brezilya'da Portekiz kulübünün oyuncusuyum. Trabzonspor ile bir bonservis sorunum yok. Gazetelerde yer alan haberler beni fazlasıyla etkiledi. Aurelio ve Jarro'nun bonservisleri Olaira kulübünde. Ancak, bu sorunun da halledileceğini düşünüyoruz.'' 
     
     Aurello "İlk 4 şansımız sürüyor" 
     Bordo-mavili ekipte, 4 gol atan Brezilyalı oyuncu Marco Aurelio da basında çıkan haberlerden etkilendiğini ifade ederek, ''Bizim Trabzonspor ile 1.5 yıllık sözleşmemiz bulunuyor. Trabzonspor bizi beğenirse, isterlerse, biz de bu kulüpte oynamaya devam ederiz. Bizim açımızdan herhangi bir sorun yok'' dedi. 
     Fenerbahçe maçıyla ligde bir çıkış yakalamak istediklerini de kaydeden Aurelio, ''Takım arkadaşlarımız ve biz bu maçı kazanmak için çalışıyoruz. Şu an ligde iyi bir konumda değiliz. Seri galibiyetler yakalarsak, ligde ilk 4'e girme şansımız halen daha devam ediyor'' diye konuştu. 
     Da Silva ve Aurelio, Türkiye'de soğuk havalarda zorluk çektiklerini de ifade ederek, ''Çaykur Rizespor maçında hava çok soğuktu. Soyunma odasında ağzımızı açacak halde değildik. Soğuk havalardan pek hoşlanmıyoruz. Hayatımızda hiç kar görmedik'' dedi. 
     
     Brezilya ve Türkiye gruptan çıkar 
     Brezilya ve Türkiye'nin Dünya Kupasında aynı grubu düşmeleri ile ilgili olarak Da Silva ve Aurelio, ''Türk futbolu son yıllarda çok iyi bir gelişme gösterdi. Grupta Brezilya ve Türkiye'nin gruptan rahatlıkla çıkacağını düşünüyoruz'' dedi. 
     Kostarika ve Çin'in fazla şanslı görmediklerini ifade eden Brezilyalı oyuncular, ''Türkiye ve Brezilya maçının çok zevkli ve çekişmeli geçeceğini düşünüyoruz. Bu iki takım üst gruplarda da başarılı sonuçlar alabilir'' diye konuştu. 
     






</TEXT>
</DOC>
