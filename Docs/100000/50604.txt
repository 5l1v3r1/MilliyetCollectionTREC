<DOC>
<DOCNO> 50604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/son/sontur13.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Varyag kontrol altında... 
</HEADLINE>
<TEXT>

     Çin Halk Cumhuriyeti'nin Ukrayna'dan satın aldığı ve fırtına yüzünden halatının kopması nedeniyle Ege Denizi'nde sürüklenen Varyag, atılan ikinci halatın da römorköre bağlanması sonucu kontrol altına alındı. 
     Türk denizcilik kaynaklarından alınan bilgiye göre, Ege Denizi'nde sürüklenen ''yüzer kütle'' üzerindeki personel, yedek donanım arasında yer alan polipropilen halatın ardından 2 tel halat daha attı. 
     Varyag'ın baş tarafından atılan polipropilen halat, ''Havılai Champion'' römorkörü, 2 tel halattan biri de ''Nikolai Chiker'' römorkörü tarafından alındı. 
     Halatların römorkörlere bağlanmasının ardından Varyag'ın sürüklenmesi durduruldu. 
     Varyag'dan atılan diğer tel halatın da asıl çekme işlemini yapacak olan ''Solana'' adlı römorkör tarafından yakalanmasına çalışılıyor. 
     Bu arada Yunan makamlarının ''Varyag'ın demir atması'' yolundaki talebinin ilk etapta Çinli yetkililerce kabul edilmediği, yüzer kütlenin kontrol altına alınmasıyla da bu uygulamaya gerek kalmadığı öğrenildi. 
     

     
</TEXT>
</DOC>
