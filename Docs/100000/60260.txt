<DOC>
<DOCNO> 60260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur35.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haliç'teki kirlilik temizlendi... 
</HEADLINE>
<TEXT>

     İstanbul Büyükşehir Belediyesi Çevre Koruma Daire Başkanı Mustafa Öztürk, Haliç'e, henüz kaynağı saptanamayan bir yerden akan kirliliğin temizlendiğini bildirdi. 
     Öztürk, geçen yılın son haftasında kanalizasyon suyuyla Haliç'e akan ve henüz kaynağı saptanamayan kirliliğin yayılmasını önlemek için ilk etapta bariyerlerle kontrol altına aldıklarını, daha sonra da temizlemeye başladıklarını bildirdi. 
     Öztürk, ''Şu an itibariyle kirlilik ortadan kaldırılmış durumda. 
     Çalışma bitti'' dedi. 
     Kirlilikle ilgili 5 ayrı noktadan aldıkları numunelerin İstanbul Üniversitesi'ne verildiğini ve bunların analizlerinin araya tatil girmesi nedeniyle bugünden itibaren bir hafta içinde sonuçlanacağını ifade eden Öztürk, analiz sonucuna göre yaklaşık 5 milyar lira cezai işlem uygulanacağını söyledi. 
     Öztürk, bu kirliliğin denizden gerçekleşmiş olması halinde cezanın 46 milyar lira olacağına dikkatİ çekerek, bu durumun düzeltilmesi 
     gerektiğini kaydetti. 
     Haliç'teki kirliliği temizlemek için 50-60 milyar lira harcandığını dile getiren Öztürk, kirliliğin kaynağı tespit edildikten sonra kesilecek para cezasının Çevre Bakanlığı'nın fonuna gideceğini belirterek, ''Kirliliğin tespitini, temizliğini biz yapıyoruz. Para Ankara'ya gidiyor'' dedi. 
     Mustafa Öztürk, böyle bir kirliliğin bilinçsiz bir şekilde atılamayacağını da belirterek, ''5-6 ton kirlilik özellikle yağmurlu fırtınalı bir zamanda 'Gelir geçer fazla bir etki meydana getirmez' diye bir mantık yürütülerek bırakılmıştır. Ama maalesef yaklaşık 5 bin metrekarelik bir alanda olumsuzluk meydana getirmiştir'' diye konuştu. 
     
     Kirletenler bize ihbar edin 
     Haliç'i artık atık su, yağ ve çöpün verilemeyeceği bir koruma alanı olarak ilan ettiklerini ifade eden Öztürk, bu bölgenin balıklar için yumurtlama ve yavrulama bölgesi olduğunu kaydetti. 
     Öztürk, numunelerden sonuç çıkmayabileceğini de işaret ederek, bu kirliliğe neden olanı bilenlerin, kendilerine ihbarda bulunmasını istedi. 
     Mustafa Öztürk, Haliç'te balık tutulması ve tutulan balıkların da yenilmesi açısından hiçbir problem olmadığını sözlerine ekledi. 
     






</TEXT>
</DOC>
