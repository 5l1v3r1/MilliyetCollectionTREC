<DOC>
<DOCNO> 62093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/sontur13.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan "Gerekçeli kararı bekliyoruz" 
</HEADLINE>
<TEXT>

     Adalet ve Kalkınma Partisi AK Parti 
     Genel Başkanı Recep Tayyip Erdoğan, partisine ihtar verilmesiyle ilgili olarak Anayasa Mahkemesi'nin gerekçeli kararının bekleneceğini, Kurucular Kurulu'nun, daha sonra toplanarak nihai kararı vereceğini bildirdi. 
     Erdoğan başkanlığında yapılan AK Parti Kurucular Kurulu toplantısı, sona erdi. 
     Recep Tayyip Erdoğan, 4.5 saat süren toplantının ardından yaptığı açıklamada, toplantıda ele alınan konular hakkında bilgi verdi. 
     Toplantıda, parti iç tüzüğünün bazı maddelerinde ''uygulama boşluklarından kaynaklanan sorunların giderilmesi için değişiklikler yapıldığını'' belirten Erdoğan, ayrıca, Yargıtay Cumhuriyet Başsavcısı'nın tüzükte yapılmasını istediği değişiklikleri de gerçekleştirdiklerini ifade etti. 
     Erdoğan, toplantıda, geçen yılın ekonomik durumunun değerlendirildiğini ve bütçe sorunlarına ilişkin çözüm önerilerinin ele alındığını da söyledi. 
     Recep Tayyip Erdoğan, bir soru üzerine, Anayasa Mahkemesi'nin partiyle ilgili ihtar kararlarının da değerlendirildiğini bildirdi. 
     Erdoğan, ''Gerekçeli karar açıklandıktan sonra Kurucular Kurulu, nihai kararı verecek'' dedi. 
     Erdoğan, ''TCK'nın 312'nci maddesinin değiştirilmesiyle ilgili sürecin hızlanması için bir girişiminiz olacak mı '' sorusunu yanıtlarken de bu konuda hiç bir lideri ziyaret etmeyeceğini belirtti. 
     Böyle bir yaklaşımın ''popülist ve oportünist'' olacağını kaydeden Erdoğan, ''Bu, tek başına benim meselem değil. Türkiye ve siyasetin sorunudur. Bizim siyaset kurumumuz da bunu çözmek zorundadır. Siyaset kurumu bunu çözmezse Türkiye, AB yolunda devam edecekse eninde sonunda bu sorun çözülmek zorundadır'' diye konuştu. 
     Bir gazetecinin, kapatılan RP'nin Genel Başkanı Necmettin Erbakan'ın, ''AK Parti ile ilgili kararın ardından milletvekillerinin yuvaya dönmesi için çalışma yapılması talimatı verdiği'' yolundaki haberleri hatırlatması üzerine de Erdoğan, AK Parti'nin Türkiye'nin en güçlü partisi olduğunu ifade etti. Erdoğan, ''Kapımız bütün gelenlere açıktır. Biz, gelenleri kapımızdan dışarı kovmak değil, içeri almak yönünde herkesi kabul ediyoruz'' dedi. 
     






</TEXT>
</DOC>
