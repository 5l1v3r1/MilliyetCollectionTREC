<DOC>
<DOCNO> 63714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/spor/spo01.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Veresiye transfer 
</HEADLINE>
<TEXT>

Nihat’ın, Demirören ile Orman’ın alacaklarına karşılık imzalı taahhütname vermeleri üzerine Real Sociedad’a gittiği, ancak bu taahhütnamenin şu anda geçerli olmadığı ortaya çıktı 
     BİLAL MEŞE 

     Taviz vermedi 
     REAL Sociedad’a son anda transfer olan Beşiktaş’ın yıldız oyuncularından Nihat’ın direnmesinin perde arkasında ilginç olayların yattığı ortaya çıktı. Bu transfere ilk etapta sıcak bakan Nihat, kulüpten 400 bin dolar ve 100 milyar lira alacağının ödenmesi halinde imza atacağını söyledi. Nihat’ın taviz vermesinin söz konusu olmayacağını belirtmesi de yönetimi zor durumda bıraktı. 
     
     Garanti ve imza 
     NİHAT’IN bir an önce R.Sociedad’a transfer olabilmesi ve parasal pürüzlerin ortadan kalkması için yöneticilerden Yıldırım Demirören ile Fikret Orman devreye girdi. İki yönetici, genç futbolcuya alacaklarının ödeneceği konusunda imzalı taahhütname verdiler. İki yöneticiden garantiyi alan Nihat, son anda Real Sociedad’ın yolunu tuttu ve İspanya’ya giderek sözleşmeyi imzaladı. 
     
     Babası küplere bindi 
     GENÇ futbolcunun babası Selim Kahveci, iki yöneticinin verdiği taahhütnameyi, ileriye dönük yatırımlarda kullanmak üzere harekete geçti. Ancak baba Kahveci, bu taahhütnameyi şu aşamada kullanmasının söz konusu olamayacağının belirtilmesi üzerine küplere bindi. İmza olayını doğrulayan yönetici Fikret Orman, "Zamanı gelince ödenecek. Aksi taktirde parayı cebimden öderim" dedi. 
     
Savaş ve barış      ÜMRANİYE’DEKİ antrenmanda İlhan Mansız’ın sürekli itiraz etmesine sinirlenen Ahmet Yıldırım, "Çok konuşuyorsun, artık konuşma" diye bağırdı. Bunun üzerine İlhan, Ahmet’in üzerine yürüdü. Olayın büyümesi engellenirken, iki futbolcunun beş dakika sonra yeniden sözlü kavgaya girmesi üzerine Koch idmanı bitirmek zorunda kaldı. Tayfur’un devreye girmesiyle olay tatlıya bağlandı. 
     
Erteleme yok      BEŞİKTAŞ Yönetimi, olağan mali genel kurulun, Kurban Bayramı’na rastlaması ve üyelerin tepki göstermesine üzerine, ertelemenin söz konusu olmadığını açıkladı. Yönetimde, "Bilançolar ocak ayı sonunda bastırılacak. Bu nedenle 17 ya da 24 Şubat’ta yapılacak genel kurul, şubatte başka pazar olmaması nedeniyle ertelenmeyecektir" ifadesini kullandı. 
     
Yasin’e ameliyat      BEŞİKTAŞ’TA belindeki sakatlığı nedeniyle takımdaki yerini alamayan Yasin bugün ameliyat masasına yatacak. Belinde kist bulunan ve bu yüzden sağ ayağında kısmı felç olduğu belirtilen Yasin Sülün, Florance Nighthingale Hastanesi’nde ameliyat olacak. 
     
Nouma gibi      Fransız futbolcunun sıra dışı hareketleri dün gibi hafızalarda... Kaleci Antrenörü İmmel de, onu unutmamış olacak ki, dün antrenman sahasında kısa bir hatırlatmada bulundu... 
     
Beşiktaş için seve seve      BÜYÜK Beşiktaş Platformu üyelerinden Affan Keçeci, marttaki olağan genel kurulda aday olacaklarını açıkladı. Keçeci, "Almadan vermek için, Beşiktaş yönetimine talibiz. Hiçbir zaman hiçbir grupla pazarlığa oturmamız söz konusu olamaz" dedi. Feriye’deki toplantıda, yönetimi eleştiren Keçeci, "Kurumsallaşmış Beşiktaş, sistemsizlik içinde, keyfi idarelerle yönetilmek durumunda kaldı. Bu da Beşiktaş’ın hızla borçlanmasına yol açtı" ifadesini kullandı. 
     KEÇECİ, projelerinin büyük olduğunu da bildirdi. Affan Keçeci şöyle devam etti "Beşiktaş sağlam bir ekonomiye sahip olmalı. Tesisleri günün şartlarına uygun hale getirilmeli. 100. yılımız en iyi şekilde kutlanmalıdır." Üye Coşkun Bozanlı ise kulüp borcunun 2001 sonu itibarıyle 22.3 milyon dolar olduğunu hatırlatarak, "Bu yönetim geldiğinde borçlar 11 milyon dolardı. İki yıl içinde yüzde yüz artarak 22 milyon dolara kadar çıktı. Bu bir başarısızlıktır" dedi. 
     
Marinho eksik      BREZİLYALI futbolcu ilk antrenmanında durgun bir görüntü ortaya koydu. Ancak klas hareketleriyle dikkat çeken Marinho’nun, Brezilya federasyonundan yazısının gelmediği için işlemlerinin başlatılamadığı bildirildi.Genç yıldızın iki hafta içinde hazır olacağı da kaydedildi. 
     



 SPOR 























</TEXT>
</DOC>
