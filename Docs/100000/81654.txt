<DOC>
<DOCNO> 81654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sondun34.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Blair'in kayınpederi politikacıları protesto için oy kullanmıyor 
</HEADLINE>
<TEXT>

     İngiltere Başbakanı Tony Blair'in kayınpederi Tony Booth, ''kendini beğenmiş politikacıların, desteğini hak etmek için hiçbir şey yapmadığını'' belirterek, yerel seçimde oy kullanmayacağını açıkladı. 
     Derbyshire'da Broadbottom adlı yerleşim merkezinde kayıtlı seçmen Tony Booth, halen hizmet veren politikacıların mutlaka yeniden seçileceklerinden emin olmamaları gerektiğini ifade etti. 
     Damadının Başbakan olduğunu, ancak bunun kendisinin politikacıların tavrına kızmasına engel olmadığını belirten Booth, yerel seçim adaylarının seçmeni ''oy vermeye mecbur'' kişiler olarak gördüklerini, bu nedenle birer sayfalık broşürlerle seçim propogandası yapmayı yeterli gördüklerine işaret etti. ''Bu tabii ki, seçmeni kendilerinin verecekleri hizmete ikna etmeye yetmez'' diyen Booth, 67 yaşında olduğunu ve deneyimlerinin kendisine politikacılardan daha çok şey beklemek gerektiğini öğrettiğini de kaydetti. 
     Damadı da dahil bütün politikacıların ''kendini beğenmiş tavır'' içinde olduklarını belirten Booth, bu nedenle politikacılar değişmedikçe kendi tavrının da değişmeyeceğini söyledi. 
     Başbakanlık sözcüsü ise kayınpeder Booth'un bu yorumları üzerine herhangi bir yorumda bulunmayacağını, bu kişinin bütün diğer seçmenler gibi kendi tercihini yapmakta serbest olduğunu belirtti. 
     





</TEXT>
</DOC>
