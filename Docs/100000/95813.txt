<DOC>
<DOCNO> 95813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun36.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam'a karşı ABD'nin kullanabileceği taktikler 
</HEADLINE>
<TEXT>

     Saddam Hüseyin'i devirmek için klasik bir savaşın gerektirdiği 250 bin askeri bölgeye sevk etmenin çok zaman alacağını düşünen Amerikalı uzmanların, şimdi 50-75 bin askerin katılacağı ''orta boy bir strateji'' geliştirmeye 
     çalıştığı bildirildi. 
     Wall Street Journal gazetesinin haberine göre uzmanlar, özel birliklerden oluşacak orta boy bir askeri kuvvetin yanı sıra hava kuvvetlerinin yoğun biçimde kullanılmasıyla sonuç alınabileceğini düşünüyorlar. Bu birliklere Iraklı rejim aleyhtarlarının da yardımda bulunacağı varsayılıyor. 
     Gazete, üst düzey komutanların, Saddam'ın devrilmesi için en az 250 bin askerin seferber edilmesinin şart olduğunu savunduklarını 
     yazdı. 
     Gazete, uzmanların üzerinde durdukları çeşitli stratejileri ve bunların sakıncalarını şöyle sıraladı 
     ''Çöl fırtınasının hafif sürümü Bu strateji, geniş çaplı kara kuvveti ve çok sayıda savaş uçağı kullanılmasını öngörüyor. Starejinin olumsuz yanı, 250 bin askerin bölgeye sevkinin en az 3 ay alması. Bu süre içinde durumu farkeden Arap ülkelerinin operasyona karşı çıkmalarının yanı sıra Saddam'ın bir karşı-saldırı başlatması olasılığı da güçlü. 
     Yerel kuvvetlerin kullanılması Bu strateji, uçak gemileri ve Irak'a komşu ülkelerde konuşlanmış Amerikan uçakları aracılığıyla yoğun hava saldırısı yapılmasını öngörüyor. Uçakların vuracakları hedefler --Afganistan'da olduğu gibi-- özel kuvvetler ve yerel muhalif güçler tarafından belirlenecek. Bu stratejinin olumsuz yanı, Irak'ta, Afganistan'da olduğu gibi geniş ve örgütlü bir muhalif cephe bulunmaması. 
     Orta yol Hava kuvvetleri tarafından desteklenecek 50-75 bin kisilik bir kuvvetle operasyon yapmak. Bu gücün bölgeye sevki sadece birkaç hafta alıyor. Stratejinin ters yanı, küçük bir kuvvetin başarısızlığa uğrama şansının fazla olması. Ayrıca, bu kadar az kuvvetle Irak'taki etnik faksiyonları bir arada tutmak imkansız. 
     Dışardan destek almadan Irak'ın kimyasal ve biyolojik silah depoları da kontrol altına alınamıyor.'' 
     





</TEXT>
</DOC>
