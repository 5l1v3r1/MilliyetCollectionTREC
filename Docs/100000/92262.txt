<DOC>
<DOCNO> 92262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/son/sontur03.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de taksi şoförünü başından vurarak öldürdüler 
</HEADLINE>
<TEXT>

     İzmir'in Bornova İlçesi'nde bir taksi şoförü, kimliği belirsiz kişilerce tabancayla başından vurularak öldürüldü. 
     Alınan bilgiye göre, İZOTAŞ İzmir Şehirlerarası Otobüs Terminali A.Ş karşısında, park halinde duran 35 T 5738 plakalı taksinin şoförünü kanlar içerisinde gören vatandaşlar, durumu polise bildirdi. 
     Olay yerine gelen ekipler, şoför Mustafa Kançeşme'nin başına ateş edilerek öldürüldüğünü belirlediler. 
     Yapılan incelemede, cinayetin başka bir yerde işlendikten sonra, şoförün yolcu koltuğuna yatırıldığı ve aracın terminal karşısına bırakıldığı tespit edildi. 
     Otomobil içerisinde 4 boş kovan bulunurken, Mustafa Kançeşme'nin cesedi, otopsi yapılmak üzere, İzmir Adli Tıp Kurumu Morgu'na kaldırıldı. 
     Altındağ Merkez Taksi Durağı'na bağlı olarak çalıştığı ve iki çocuk babası olduğu bildirilen şoförün, bir yıldır yanında çalıştığı taksi sahibi Ali Kontaş da, ifadesine başvurulmak üzere Asayiş Şube Müdürlüğü'ne götürüldü. 
     Emniyet yetkilileri, soruşturmanın çok yönlü devam ettiğini bildirdiler. 
     





</TEXT>
</DOC>
