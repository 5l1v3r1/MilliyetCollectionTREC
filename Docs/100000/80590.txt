<DOC>
<DOCNO> 80590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sonspo03.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Asrın güreşçisi Hamza Yerlikaya çok dertli... 
</HEADLINE>
<TEXT>

     Olimpiyat, Dünya ve Avrupa şampiyonu, ''Asrın Güreşçisi'' diye adlandırılan Hamza Yerlikaya, 49. Avrupa Grekoromen Güreş Şampiyonası'nda altın madalya kazanmasına rağmen, buruk bir mutluluk yaşıyor. 
     Hamza, Avrupa Şampiyonası'na gitmeden önce hakkında çeşitli polemikler yapıldığını ifade ederek, ''Ne hikmetse bu ülkede Hamza Yerlikaya'nın ismini ağzından düşürmeyen, sürekli enteresan enteresan gündeme getiren insanlar var. 
     Ben hiçbir zaman 96 kiloda güreşeceğim demedim. Sıklet sayısının 7'ye indiği açıklandığında, 82 kiloda yapılırsa, 82'de güreşirim dedim'' diye konuştu. 
     Kendisinin daha önce 85 kiloda mücadele ettiğini vurgulayan Hamza Yerlikaya, şöyle devam etti 
     ''Benim sıkletim 85'di. Bir kilo aşağı çektiler 84 olduk. Burada mücadele ediyoruz. Bunda enteresan bir şey yok. Beni ısrarla 96 kiloya çıkarmaya çalışıyorlar, Avrupa Şampiyonası'na bu kiloda gitmemi istiyorlardı. Bu iş öyle kolay mı Ben ömrümü verdim. Bunu Nazmi Avluca'nın 84 kiloda mücadele etmesi için mi yapmak istediler, bilmiyorum.'' 
     
     "Kimse destek olmadı" 

     Hamza Yerlikaya, Finlandiya'daki Avrupa Şampiyonası'na giderken antrenörleri ve bazı dostları hariç, kimsenin kendisine destek vermediğini savundu. 
     Kendisinin tek amacının ülkeye hizmet etmek olduğunu söyleyen Yerlikaya, ''Hizmet edebildiğim kadar ederim. Hodri meydan. Kimin canı ne istiyorsa istediği gibi hareket etsin. Biz kimseye baskı yapmıyoruz. Hakkımız olmayan bir şey istemiyoruz. Ama değişik polemikler, değişik laflar benim kulağıma geliyor. Benim hayatta tek bir felsefem var. Geçmişle asla yaşamıyorum'' diye konuştu. 
     Avrupa Şampiyonası öncesinde aynı kiloda olan Nazmi Avluca'nın yerine kendisinin Finlandiya'ya götürülmesi konusundaki polemiklere de tepki gösteren Hamza, ''Nazmi Avluca daha dün şampiyon oldu. Onlar daha çocuktur. Bismillah yahu, bizim hayatımız geçti'' dedi. 
     Bu polemikler karşısında kendisine kimsenin sahip çıkmadığını ileri süren Hamza, ''Avrupa Şampiyonası'na giderken, hocalarım hariç bir Allah'ın kulu çıkıp da Hamza Yerlikaya'ya haksızlık ediyorsunuz 
     demedi. Kimse sahip çıkmadı'' diye konuştu. 
     
     "Finlandiya'ya yıpratılmış olarak gittim" 

     Hamza Yerlikaya, hakkındaki bu polemikler nedeniyle Finlandiya'ya yıpratılmış, her şeyden bitirilmiş, ama 12 yılın vermiş olduğu tecrübeyle gidip güreştiğini ve altın madalya aldığını söyledi. 
     Hamza, şöyle konuştu 
     ''Beni psikolojik olarak yıpratamazlar. Ben çocuk değilim. Olimpiyatlarda, Dünya şampiyonalarında minderleri yalamış bir insanım. Benim kızdığım nokta kimsenin Yahu arkadaşlar yanlış yapıyorsunuz. Şampiyon bu çocuk. 2 gün sonra Avrupa Şampiyonası'nda maça çıkacak dememesi. Zaten başarılı insanın yanındaki insanlar azdır, seçilidir. Çünkü herkes menfaat uğruna o insanın peşinde olurlar.'' 
     
     "Bizi yemeyi bekleyen atmacalar var" 

     Kendisini amacının devlete ve halka hizmet olduğunu belirten şampiyon güreşçi, ''Ama bazı çevreler ne hikmetse atmaca gibi bekliyorlar, yiyecekler'' dedi. 
     Hamza Yerlikaya, Türk halkının, kendisini çok sevdiğini ve kendisinin de halkın içinde olduğunu belirterek, ''Ben hiçbir zaman başarılı olmadan konuşmuyorum. Bir yerde başarılı olursan, bunun önüne geçmek isteyenler olacaktır. Ama biraz sessiz olun. Önümüzde 2004 Atina Olimpiyatları var'' diye konuştu. 
     
     "Biz hizmet etmeye çalışıyoruz" 

     Kendisinin tek amacının ülkesine hizmet etmek olduğunu vurgulayan Hamza Yerlikaya, şöyle devam etti 
     ''Bizde bu yürek olduktan sonra bazı kişiler konuşsa da benim bir kulağımdan girer, diğerinden çıkar. Ben son Avrupa Şampiyonası'ndan önce nasılsam, şimdi de öyleyim. Onlar şampiyonadan sonra bize geliyor, biz hep aynıyız.'' Hamza Yerlikaya, kendisinin ülkeye hizmet etmek için çalıştığını ve şampiyonalarda altın madalya kazanmayı hedeflediğini belirterek, ''Ama bu arada içimizde bir ürkeklikle Şu anda bize baltayı vuracaklar, bu anda baltayı vuracaklar diye bekliyoruz'' dedi. 
     Önlerinde, 2004 Atina Olimpiyatları'ndan önce 2002 Eylül ayında Moskova'da yapılacak Dünya Şampiyonası olduğunu anlatan Hamza, ''Asıl büyük şampiyona Moskova'da. Moskova'da altın alan kişi, en az 5 Dünya Şampiyonu olmuş gibi makbuldür. Çünkü Rusya güreşte dünyada 1 numara. 
     Kulisleri, lobileri var. Orada kim altın alırsa, o kişi gerçekten büyük sporcudur'' şeklinde konuştu. 
     
     "4 federasyon taşıdım" 

     Hamza Yerlikaya, 12 yıldır güreştiğini belirterek, şunları söyledi 
     ''12 seneden beri 4 federasyon sırtımda taşıdım. Şimdi Şeref Eroğlu arkadaşımız da 3-5 senedir çıkış içinde. Bizde bu yürek, bu bilek, bu ülke sevdası varken, bir 4 federasyon daha taşırız. Yeter ki bizi rahat bıraksınlar, çalışalım.'' 
     
     "Sistem kurulmazsa güreş uyur" 

     Şampiyon güreşçi Hamza Yerlikaya, sözlerini şöyle tamamladı 
     ''2004 Atina Olimpiyatları'ndan sonra güreşte bir sistem kurulmazsa, güreşte uyuruz. 35 sene güreş nasıl uyudu, bir 35 sene daha uyuruz. Ben şu anda buna bir çözüm üretemem. Sistemi ve çarkı daha iyi görüp, tanımam lazım. Hamza Yerlikaya daha yeni başladı. Daha yapacağım çok hizmet var. Sporu bıraktıktan sonra da çok iş yapacağız. 
     Önümüzde Dünya ve Avrupa Şampiyonaları, olimpiyatlar var. Biz hep birlikte Türk halkıyla, Türk güreş camiasını kalkındırmaya çalışacağız.'' 
     





</TEXT>
</DOC>
