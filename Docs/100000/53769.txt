<DOC>
<DOCNO> 53769 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sonspo13.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'a iyi haber...Sakatlar iyileşiyor 
</HEADLINE>
<TEXT>

     Birinci Süper Futbol Ligi'nin 13. 
     haftasında kendi sahasında Malatyaspor ile karşılaşacak Beşiktaş'ta sakat futbolcuların durumlarının iyi olduğu açıklandı. Siyah-beyazlılarda dünkü antrenmanda sağ dizine darbe alan Bayram'ın durumunun iyi olduğu açıklandı. Kulüp doktoru Yalçın Yavuzer, Bayram'ın bugünkü antrenmanda yer almadığını belirterek, ''Kendisini dinlendirdik. Yarın antrenmana çıkacak. Malatyaspor maçında da oynayabilir'' dedi. Dr. Yavuzer, sağ kasığında çekilme olan Sertan'ın da iyileştiğini ve bugün takımla birlikte antrenman yaptığı söyledi. 
     
     Ahmet Dursun sevinci 
     Sezon başında yaşadığı ''stres kırığı'' nedeniyle takımdan uzun süre ayrı kalan Ahmet Dursun'un ise teknik direktör Christoph Daum'un, kondisyonunu yeterli görmesi halinde kadroya alıbileceği açıklandı. 
     Kulüp doktoru Yalçın Yavuzer, Ahmet Dursun'un takımla birlikte çalıştığını vurgulayarak, ''Teknik heyet kondisyonunu yeterli görürse, Malatyaspor maçında kadroya alınabilir. Sakatlığı geçti. Türkiye Kupası'nda Sakaryaspor ve ligde de Fenerbahçe maçlarında oynayabilir'' diye konuştu. 
     Dr. Yavuzer, Antalyaspor maçında 45 dakika oynayabilen ve sakatlanan Norveçli kaleci Myhre'nin ise ağrılarının büyük ölçüde geçtiğini belirterek, ''Myhre'ye iğne tedavisi yapıyoruz. Riske etmemek için Malatyaspor maçında oynatmayacağız. Bu oyuncumuz da Sakaryaspor ve Fenerbahçe maçlarında oynayacak duruma gelecek'' dedi. 
     Diğer sakat futbolcular hakkında da bilgiler veren Yavuzer, şöyle konuştu 
     ''Baya'nın ciddi bir sakatlığı yok. Kendisi ve teknik heyetin isteği üzerine bu oyuncuyu dinlendirdik. Tıbbi açıdan bir sıkıntısı yok, sadece kasık ağrılarından şikayetçi. Erman'ın da kasığında bir sorun var. Uzun süreli ağrılar oluyor. Ancak MR sonucunda ciddi bir durumla karşılaşmadık. Bu hafta oynaması şüpheli. Tamer'i de henüz takıma vermedik. Önümüzdeki 1-2 hafta içinde takımla birlikte çalışmalara başlayacak. İlk yarının son maçında da iyi görürsek kadroya alabiliriz.'' Bu arada, Beşiktaş, basına kapalı yaptığı antrenmanla Malatyaspor maçı hazırlıklarını sürdürdü. 
     






</TEXT>
</DOC>
