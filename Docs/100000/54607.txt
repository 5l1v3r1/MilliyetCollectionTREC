<DOC>
<DOCNO> 54607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/dunya/dun01.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İtibarımızı sarstınız 
</HEADLINE>
<TEXT>

Belçika Dışişleri Bakanı Michel, Türkiye'nin blokajı nedeniyle Avrupa Acil Müdahale Gücü'nün kuruluşunun çıkmazda olduğunu söyledi 
     GÜVEN ÖZALP Brüksel 

     Avrupa Birliği, acil müdahale gücü, başka bir deyişle "ortak Avrupa ordusu" kurulmasını içeren Avrupa Güvenlik ve Savunma Politikası AGSP konusunda kelimenin tam anlamıyla "aşağı tükürsen sakal yukarı tükürsen bıyık" pozisyonuna düştü. Birlik, Türkiye'nin NATO'da uyguladığı blokaj nedeniyle "çiçeği burnunda" projesi AGSP'nin ölü doğmasından endişe ediyor. Dönem Başkanı Belçika gelişmelerden oldukça umutsuz. 
     Belçika Başbakanı Guy Verhofstadt'ın Ankara'ya yaptığı ziyaret sonrası bu umutsuzluk iyice pekişti. Belçikalı yetkililer AGSP konusunda köprülerin atılmadığını ancak Türkiye'yi ikna etmenin mucizelere kaldığını ifade ettiler. Belçika Dışişleri Bakanı Louis Michel'in Avrupa Parlamentosu'nda yaptığı konuşmada Türkiye'nin blokajı nedeniyle AGSP'nin çıkmazda olduğunu söylemesi ise endişenin "tuzu biberi" niteliğindeydi. 
     Türkiye, Balkanlar ve Kafkaslar başta olmak üzere, gelecekte kendisine yakın coğrafyalarda yapılacak AB operasyonlarında söz sahibi olmak istiyor ve bu gerçekleşmediği takdirde AB'nin NATO'nun altyapısını kullanmasını veto hakkını kullanarak engelleyeceğini söylüyor. 
     
     İki ucu kirli değnek 
     AGSP konusunda alınacak karar ne olursa olsun söz konusu olanın AB'nin itibarı olduğunu söyleyen Michel, Birliğin bazı ihtimallerle karşı karşıya olduğunu belirtti. Michel'e göre AB'nin 14 - 15 Aralık'taki Laeken Zirvesi'nde "Bir NATO üyesinin vetosu nedeniyle AGSP operasyonel olamıyor" açıklamasını yapması olasılıklardan ilki. İkinci olasılık ise AB'nin Türkiye'nin vetosuna karşın AGSP'yi operasyonel ilan etmesi. 
     Gözlemcilere göre birinci olasılığın gerçekleşmesi Birlik açısından kelimenin tam anlamıyla bir fiyasko olacak. İkincisi ise projenin ölü doğması anlamını taşıyacak. 
     
     İş mucizeye kaldı 
     İki olasılığın da "çıkmaz" anlamına geldiğini bilen Michel'in, "Her askeri operasyon için elde bulunan yeteneklere göre ayrı ayrı karar vermeyi önerebiliriz" sözleri bir bakıma Ankara'ya mesaj anlamı da taşıyor. Bu yöntem başından beri Türkiye'nin benimsediği bir yaklaşım olarak dikkat çekiyor. Laeken Zirvesi'ne kadar temasların sürmesi bekleniyor. Ancak Dönem Başkanı Belçika'nın bu sürece bakışını "Türkiye'yi ikna etmek mucize olacak" sözleri özetliyor. 
     Güvence konusunda adım atıldığını ancak katılım konusunda sorun yaşandığını belirten Batılı diplomatlar Türkiye'nin AB'den "alabileceğini aldığını" öne sürerek "Artık bu kilitlenme sadece AB'ye değil NATO'ya da zarar verir noktaya gelmeye başladı" yorumunu yapıyorlar. Yeni beliren bir eğilim ise konunun İspanya Dönem Başkanlığı'na bırakılması. 
     
Genelkurmay vetoda ısrarlı      ANKARA Milliyet 

     Avrupa Güvenlik ve Savunma Politikası AGSP konusunda Türkiye ile Avrupa Birliği AB arasındaki anlaşmazlık giderilemedi. AB, düzenleyeceği operasyonlara "garantili katılım" isteyen Türkiye'nin şartını önümüzdeki 7 gün içinde kabul etmezse, Ankara, 6 Aralık'taki NATO toplantısında Birliğin taleplerini veto edecek. 
     Hafta başında AB, ABD ve Türkiye'nin yaptığı 4. tur görüşmelerin ardından, AB Dönem Başkanı Belçika'nın Başbakanı Guy Verhofstadt'ın getirdiği öneriler, dün devletin zirvesinde görüşüldü. 
     Önceki akşam Başbakanlık'ta yapılan görüşmede, Verhofstadt'ın yeni öneriler ortaya koyması üzerine Dışişleri Bakanı İsmail Cem toplantıdan çıkarak Genelkurmay İkinci Başkanı Org. Yaşar Büyükanıt ile görüştü. Görüşme sonrası Verhofstadt'a net yanıt vermeyen hükümet, önerileri dün akşam toplanan AGSP zirvesinde değerlendirdi. Başbakan Bülent Ecevit başkanlığındaki toplantıya Genelkurmay Başkanı Org. Hüseyin Kıvrıkoğlu, Cem, diplomatlar ve askeri yetkililer katıldı. 
     Edinilen bilgiye göre, AB'nin son önerileri özellikle Genelkurmay tarafından tatmin edici bulunmadı. Türkiye'nin, AB'nin NATO'dan isteklerine "Evet" demek için "AB operasyonlarına katılımının garanti edilmesi şartında" direndiği öğrenildi. Türkiye'nin bu şartının ardında, Yunanistan'ın tavrına güvensizliğinin yattığını aktaran kaynaklar, "Gümrük Birliği ve AB adaylığı konusunda yıllarca Yunan vetosu yaşadık. Şimdi, güvenliğimizin söz konusu olduğu bir operasyona, Atina ve ileride Kıbrıs Rum Kesimi istemezse katılamayacağız. Bu konuda söz yetmez. Somut garanti istiyoruz" dedi. 
     
İkinci ikna ziyareti Hollanda'dan      Avrupa Acil Müdahale Gücü'nün NATO altyapısına erişimini veto eden Türk hükümetini bu kararından vazgeçirmek için önceki gün Ankara'ya sürpriz bir ziyaret gerçekleştiren Belçika Başbakanı Guy Verhofstadt'ın ardından başkent bu kez Hollanda Dışişleri Bakanı Jozias van Aartsen'i cuma günü aynı gündemle ağırlayacak. 
     Hindistan'a yaptığı ziyareti tamamladıktan sonra Türkiye'ye gelecek olan Aartsen, cuma akşamı Dışişleri Bakanı İsmail Cem ile görüşecek. 
     Aartsen ve beraberindeki heyet, Cumartesi günü İran'a geçecek. 
     



 DÜNYA 













</TEXT>
</DOC>
