<DOC>
<DOCNO> 97418 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/siyaset/siy01.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Türkiye tamam 
</HEADLINE>
<TEXT>

Yeni Türkiye Partisi resmen kuruldu. Genel Başkan seçilen Cem, daha önce sık kullandığı "sosyal demokrat" ifadesine dünkü konuşmasında hiç yer vermedi 
     ANKARA Milliyet 

     İsmail Cem liderliğindeki yeni oluşumcular, İçişleri Bakanlığı’na dilekçe vererek, "Yeni Türkiye Partisi"ni resmen kurdu. Türkiye’nin 47. partisi olarak faaliyete başlayan Yeni Türkiye, kuruluşunun ardından TBMM’de grup oluşturarak ilk toplantısını yaptı. YTP, 63 milletvekiliyle TBMM’deki beşinci büyük parti oldu. İsmail Cem Genel Başkan seçilirken İngiltere, İsviçre ve ABD gezileri nedeniyle yurtdışında bulunan Kemal Derviş’i beklemek için kurucular arasına girmeyen ancak son anda ikna edilen Hüsamettin Özkan ise partide görev almadı, dün yapılan ilk toplantılara da katılmadı. 
     
     Bol bol yeni’ dedi 
     Parti kurma çalışmaları sırasında yaptığı açıklamalarda, yeni oluşumun "çağdaş çoğunluğun sosyal demokrasi ekseninde iktidara gelmesi" için çalışacağını, "sosyal demokrasinin farklı renklerdeki tanelerden oluşan bir tespihi bir arada tutan sicim olacağını" anlatan Cem, ilk grup toplantısında bu sözcüklerden uzak durmaya özen gösterdi. Partinin, "ideolojik bir çizgide olmaması, sol yerine daha merkezde olmasını" isteyen çevrelerin görüşlerini dikkate alan Cem konuşmasında, "çağdaşlık ve sosyal demokrasi" yerine "yeni" söylemini kullandı. 
     
     Yürüyüşümüzü başlatıyoruz’ 
     Ailenin, çocukların ve gençlerin önemini vurguladığı konuşmasında Türkiye’nin üç büyük meselesi olarak, "üretimsizlik, işsizlik ve eşitsizliği" gösteren Cem, şunları söyledi "Her şeyin en iyisini, en doğrusunu, en güzelini insanımıza sunmak için büyük yürüyüşümüzü başlatıyoruz. Partimiz artan, büyüyen ve yaygınlaşan refah için yeni bir strateji oluşturacak. Ekonomi bir rakamlar yığını değildir. Ekonomi insandır. Bizim ekonomi anlayışımız işte o insanın mutluluğu içindir. Partimizin öncülüğünde bu üç belayla birlikte mücadele edeceğiz." 
     
     Türkiye’nin vakti azalıyor’ 
     AB yasalarına, bilgi ve tecrübe birikimiyle destek vereceklerini söyleyen Cem, "Biz üzerimize düşeni yaparız. Bu konuda yaptıklarımız, yapacaklarımızın teminatıdır" diye konuştu. Erken seçim konusunda yanlış hesap yapılmamasını isteyen Cem, "Biz erken seçimi, partimizin daha büyümesi konusunda katkı mı olur, engel mi olur’ diye görmeyiz. Biz vaktimiz az mı, çok mu’ diye bakmayız. Çünkü biz Türkiye’nin önündeki vaktin daraldığını görmekteyiz ve erken seçime hazırız, buyrun yapalım demekteyiz" ifadesini kullandı. Cem, partilerden oy alma amacında olmadıklarını yinelerken, "Toplumun tüm kesimlerini kucaklayan bir hareket içinde olduklarını" vurguladı. 
     
İlk toplantıda liste tartışması      YTP, "Siyasete devam edeceksem CHP’de devam edeceğim" diyen Mustafa Yılmaz ile belgeleri yetiştiremeyen Bülent Ersin Gök ve Gönül Saray Alphan dışında kalan 61 istifacı milletvekiliyle kuruldu. Gök ve Alphan, ilk toplantılara katıldı. İlk toplantılarını TESK Oteli’nde yapan YTP’nin kurucuları, ilk tartışmayı, Parti Meclisi ve Grup Yönetimi seçimlerinde yaptılar. Parti Meclisi ve grupta Genel Başkan’ın önerdiği liste oylandı. Genel Sekreter Yardımcılığı bekleyen bazı isimler Parti Meclisi’nde yer alamayınca tepki gösterdiler. 
     
Özkan ve Derviş’in yeri hazır...      50 kişilik Parti Meclisi’nin 30 kişilik bölümü seçildi. 20 üyelik ve genel başkan yardımcılıkları, Hüsamettin Özkan ve Kemal Derviş için boş bırakıldı. Grup başkanvekilliklerine, "Parti sol mesajlar vermek yerine daha geniş bir potansiyele hitap etsin" diyen Gaffar Yakın, Adalet Partisi kökenli Oğuz Aygün ve DSP’nin eski grup Başkanvekili, YTP’nin kasası Ali Günay seçildi. Aygün, en yaşlı üye sıfatıyla kurucular kurulunda ilk Divan Başkanlığı’nı da üstlendi. 
     
Cem, 12 yıl genel başkan olabilecek      SALİHA ÇOLAK Ankara 

     Yeni Türkiye Partisi YTP , genel başkanlık için öngörülen sınırı tüzüğe 12 yıl olarak yansıttı, hizipçiliği "suç" saydı, "sosyal demokrasi" yerine "demokratik sol" ifadesini tercih etti. Yeni oluşumcular, tüzük çalışmalarında genel başkanın en fazla 3 dönem seçilmesi önerisini tartıştı. Hüsamettin Özkan kanadı 3 dönem isterken, 4 dönemde karar kılındı. Ancak tüzük, 2 yılda bir yapılacak olağan kurultayın üst sınırını 3 yıla çıkardı. Böylece başlangıçta bir genel başkanın en fazla 6 yıl görev yapması önerilirken, süre 12 yıla çıkmış oldu. 
     
Küçük dünyamızda bir gelişme Dede oldum      Yeni Türkiye Partisi’nin doğduğu gün, kız torun sahibi olduğunu müjdeleyen Cem, "İki doğum gününü birden kutlayacağım" dedi. YTP lideri, kızı İpek Cem’in doğum yaptığı haberini verirken, "Bizim küçük dünyamızda bir gelişme... Benim de küçük bir kız torunum dünyaya geldi" dedi. Cem, siyasetin, Türk toplumunda çok önemli yeri olan ailenin üzerinde durmadığını söyledi. 
     



 SİYASET 












</TEXT>
</DOC>
