<DOC>
<DOCNO> 75541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sontur11.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, İsrail yönetimini uyardı... 
</HEADLINE>
<TEXT>

     Başbakan Bülent Ecevit, Filistin yönetimi altındaki toprakların işgali ve Filistin Başkanı Yaser Arafat'ın fiilen tutsak durumuna getirilmesi ve hatta can güvenliğinden yoksun bırakılmasının bölgede ağır yaralar açacağını belirtti. 
     Başbakanlık Basın Merkezi'nden ''Başbakan Bülent Ecevit'in İsrail yönetimine uyarısı'' başlıklı yazılı bir açıklama yapıldı. 
     İsrail ile Filistin arasındaki çatışmanın bütün Ortadoğu'yu tehdit eden bir savaş niteliği kazandığını ifade eden Ecevit, şöyle devam etti 
     ''Filistin yönetimi altındaki toprakların işgaliyle ve Filistin Başkanı Yaser Arafat'ın fiilen tutsak durumuna getirilmesi hatta can güvenliğinden yoksun bırakılması bölgede ağır yaralar açacaktır. 
     Birleşmiş Milletler Güvenlik Konseyi'nin İsrail'i son günlerde işgal ettiği topraklardan çekilmesi için uyarmış olması olumlu bir gelişmedir. 
     Ancak bu kararın uygulamada etkinlik kazanması öncelikle ABD'nin İsrail Başbakanı'nı ciddi olarak uyarmasına bağlıdır. 
     Ben Sayın Yaser Arafat ile telefon bağlantısı kurmaya çalıştım fakat Arafat'ın bütün iletişim olanaklarının kesildiğini öğrendim. 
     Birleşmiş Milletler Güvenlik Konseyi'nin kararına karşın Yaser Arafat ile telefon bağlantısının kesilmiş olması son derece üzücüdür.'' Ecevit, 4 Türk gazetecisinin İsrail makamlarınca gözaltına alınmış olmasının da basın özgürlüğü açısından kabul edilemeyecek bir durum olduğunu belirterek, ''Bu gazetecilerimizin bir an önce serbest bırakılmaları için gerekli girişimlerde bulunuyoruz'' dedi. 
     






</TEXT>
</DOC>
