<DOC>
<DOCNO> 52490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/15/son/sontur05.html </URL>
<DATE> 2001/11/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakıp Sabancı Legion D'honneur nişanını almaya gitti 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Fransa Cumhurbaşkanı Jacques Chirac tarafından Türkiye-Fransa ilişkilerine yaptığı katkılardan dolayı verilecek ''Legion d'Honneur'' şeref nişanını almak üzere Paris'e gitti. 
     Sabancı, Atatürk Havalimanı'nda yaptığı açıklamada, ''Bu bana değil, ülkeme verilmiş bir ödüldür''dedi. 
     Ülkenin sevgiye ihtiyacı bulunduğunu kaydeden Sabancı, birlik beraberlik içinde olunması halinde bütün güçlüklerin üstesinden gelinebileceğini söyledi. 
     Sabancı, ülkenin, Türkiye'nin adını dışarıda duyuran Milli Takım, Galatasaray ve Fatih Terim gibi kişi ve kuruluşlara ihtiyacı bulunduğunu ifade etti. 
     Fransa hükümetinin, işadamı Sabancı'ya, çok değerli hat eserleri ve tabloları içeren Altın Harfler Koleksiyonu'nu, Louvre Müzesi'nde sergileyerek Türk-Fransız ilişkilerine yaptığı katkılar ve Fransa'nın önde gelen şirketlerinden Danone, Carrefour ve BNP ile sürdürdügü başarılı ortaklıklardan dolayı ''Legion d'Honneur'' şeref nişanı vermeyi kararlaştırdığı öğrenildi. 
     Sabancı'ya şeref nişanı, yarın Elysse Sarayı'nda yapılacak törenle Fransa Cumhurbaşkanı Jacques Chirac tarafından takdim edilecek. 
     İşadamı Sakıp Sabancı daha önce de, Türkiye-Belçika ilişkilerine yaptığı katkılardan dolayı 1987 yılında ''Belçika Kraliyet Nişanı'', Türkiye-Japonya ilişkilerine yaptığı katkılar nedeniyle 1992 yılında ''Kutsal Hazine Altın ve Gümüş Yıldız Nişanı'' ve 1997 yılında Türkiye'de ''Devlet Üstün Hizmet Madalyası'' ile ödüllendirildi. 
     






</TEXT>
</DOC>
