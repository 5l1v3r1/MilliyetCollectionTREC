<DOC>
<DOCNO> 93088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yasam/ayas.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoş gelişler ola 
</HEADLINE>
<TEXT>

Onları uğurlarken biliyorduk ki, başaracaklardı. Başardılar da... GİTTİLER, YENDİLER ve DÖNDÜLER. Dün onları karşılayan İstanbullular sokakları bayram yerine çevirdi... 
     SERHAT OĞUZ 

     Dünya Kupası’nın gönüllerimizdeki şampiyonu Türk milli takımı, başarıya ve sevince susamış binlerce aşığına kavuştu. 
     Atatürk Havalimanı’nı, ellerindeki Türk bayraklarıyla gelincik tarlasına çeviren binlerce kişi, takımımızı özlemle kucakladı. 
     Binlerce kişi Taksim Meydanı’ndaki kutlamalar katılmak yerine, kahramanlarını uçaktan iner inmez karşılamak için, öğle saatlerinden itibaren alana akın etti. 
     İstanbul’a 17.30’da inmesi beklenen futbolcularımızı taşıyan uçağın her rötarında, kalabalık daha da arttı. Edirne’den, Malatya’dan, Kastamonu’dan, Erzurum’dan, ülkenin dört bir yanından gelenler, saatlerce, bıkmadan, yorulmadan şarkılar söyleyip halaylar çektiler. 
     
     HEDİYEYİ KAPAN GELMİŞ 
     Kimi millilere vermek için hediyeler getirmiş, kimi de "Sahip çıkılmayanlara sahip çıkmaya geldik" yazılı pankartlar açarak, ilk maçlar sonrası yapılan eleştirilere tepkilerini dile getirmişlerdi. 
     Özbekler, Azeriler de coşkuyla bayrakları ile destek verdiler. 
     Milli takımı taşıyan uçak iner inmez, Atatürk Havalimanı’nı kulakları sağır eden bir gürültü kapladı. Binlerce kişinin sevinç çığlığı coşkuya katılan itfaiye ve ambulansların siren seslerini bastırdı. Polisin kurduğu barikatları aşan coşkulu kalabalık, uçağın etrafını sararken fonda da 10. Yıl ve Mehter marşları çalarken apronda bayram yaşanıyor. 
     Uçaktan ilk olarak rekortmen golcü Hakan Şükür indi ve iki aydır görmediği kızana hasretle sarıldı. Ardından Federasyon Başkanı Haluk Ulusoy, Teknik Direktör Şenol Güneş, diğer futbolcular indi. Böyle bir karşılamayı bekliyorlardı elbet ama hepsinin gözleri yine de dolu doluydu. Kalabalığın içinden kendileri için özel olarak hazırlanan üstü açık otobüse güçlükle binen futbolcular, bayraklarla kaplı insan selini polis kalkanı eşliğinde yara yara, "Türkiye sizinle gurur duyuyor" sloganları arasında Taksim’e doğru hareket etti. 
     
Bomba ihbarı korkuttu      Millilerimizi taşıyacak, özel logolu Airbus 340 tipi "Aydın" uçağı, bomba ihbarı nedeniyle ilk önce Seul Incheon Havaalanı’na indi. Bomba imha ekipleri tarafından 2 saat boyunca her tarafı didik didik aranan uçak, ihbarın asılsız olduğunun anlaşılması üzerine Ulsan Havaalanı’na hareket etti. Bomba ihbarı ve uçağın gecikmeli gelmesi ay - yıldız kafilede endişe yarattı. Ay - yıldızlı ekip, uçağın gelişiyle rahat bir nefes aldı. Milli Takım kafilesi, sıkı güvenlik tedbirleri altında uçağa bindirildi ve uçak, yerel saatle 11.10’da havalanması gerekirken 13.40’ta havaalanından ayrıldı. 
     
     Taşkent’e zorunlu iniş 
     Milli Takımımızı taşıyan THY’nin Airbus 340 tipi uçağı, bu kez de yakıt sistemlerinde meydana gelen bir arıza nedeniyle Türkiye saati ile 15.05’te Özbekistan’ın başkenti Taşkent’e iniş yaptı. Bu sırada futbolcularımız ve teknik heyet bir süre aprona inerek hava aldı. Uçağın yakıt pompasındaki arızanın giderilmesi ve yakıt ikmalininin ardından yeniden yola çıkıldı. 
     
F-16’lar refakat etti      Milli Takımımızı getiren uçak Türk hava sahasına girdiğinde futbolcularımızı bir sürpriz bekliyordu. Türk Hava Kuvvetleri’ne bağlı F - 16 savaş uçakları, Genelkurmay Başkanlığı’nın talima-tıyla, İstanbul’a ininceye kadar "Aydın"a eşlik etti. 
     



 YAŞAM 














</TEXT>
</DOC>
