<DOC>
<DOCNO> 51764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/sontur08.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli abartılı eleştirilerden yakındı... Bahçeli neler dedi 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, 2002 bütçesinde harcamaları kısıtlayıcı ve gelirleri artırıcı bazı önlemler alındığını belirterek, ''2002 bütçesinin tavizsiz uygulanmasında yarar var'' dedi. 
     Bahçeli, bazı törenler ve ziyaretler için geldiği Isparta'da, Vali Halil İbrahim Daşöz'ü makamında ziyaret etti. Gazetecilerin sorularını da yanıtlayan Bahçeli, TÜSİAD Genel Başkanı Tuncay Özilhan'ın gazetelerde yer alan hükümete yönelik eleştirileri ile ilgili bir soruya, 'Bu sorulara cevap dahi vermek gerekmez. Abartılı eleştiriler Türkiye'ye çıkış sağlamaz. Eleştiriler gerçekler üzerinde yürütülürse bir yararı olur ve bundan da istifade eden kesimler çıkabilir. 
     Olduğundan fazla abartılı eleştiriler, Türkiye'de kargaşa yaratır. 
     Başka bir faydası da olmaz'' karşılığını verdi. 
     
     Bölge Müdürlüklerinin kaldırılması 
     Bahçeli, Köy Hizmetleri bölge müdürlüklerinin kaldırılması konusundaki hazırlıklarla ilgili görüşünün sorulması üzerine de, bu konunun henüz liderler zirvesinde konuşulmadığını ve üzerinde yorum yapmanın yanlış olacağını ifade etti. 
     Harcamaları kısıtlayıcı, gelirleri artırıcı bazı tedbirlere ihtiyaç duyulduğunu anlatan Bahçeli, şöyle devam etti 
     ''Hazırlanmakta olan tedbirler paketi içinde, bazı kuruluşların bölge teşkilatlarının kaldırılarak il teşkilatlarına katılmaları arzulanmaktadır. Bunun fayda ve zararları konusunda görüşmeler devam ediyor. Teknik bazda yürütülen görüşmelerin cumartesi günü tamamlanmış olması, pazartesi günü de liderler toplantısına getirilmesi gerekiyor. 
     İşte esas karar orada verilecek. Sadece Köy Hizmetleri polemiğine girmek istemiyorum. Daha başka benzer birçok kuruluşlarımız var. 2002 bütçemizin, ekonomiz krizi aşmamız bakımından önemli bir araç olduğunu düşünmekteyim. Bu bütçenin tavizsiz uygulanmasında yarar var. Bütçe dışı fazlayı gerçekleştirebilmek için de harcamaları kısmak ve gelir artırıcı tedbirleri almak zorundayız.'' 
     
     Bakanlıkların sayısı 
     Bahçeli, bakanlıkların sayısının azaltılması konusunda MHP'nin görüşünün sorulması üzerine de, 57. Hükümet'in bir uzlaşı hükümeti olduğunu, uzlaşma yolunda önemli örnekleri ortaya koyduğunu bildirdi. 
     Hükümetin çok önemli yapısal reformları gerçekleştirdiğini kaydeden Bahçeli, ''Bunlar arasında kamu yönetiminin yeniden yapılandırılması da vardır. 57. Hükümet yapılması gereken bazı konuları ve görüşleri ortaya koymuştur. 57. Hükümet'in yapılması için anlaştığı konuları IMF endeksliymiş gibi veya yeni bir görüşmüş gibi topluma lanse etmek yanlıştır. Bunlar hükümetimizin gündeminde olan konulardır'' dedi. 
     
     Savcıyı gözden geçirmek lazım 
     Bahçeli, bir gazetecinin ''Ankara DGM Cumhuriyet Savcısı Hakan Kızılarslan, Atatürk'ü Anma töreninde yaptığı konuşmada, devlet işleriyle ilgili birtakım kararların, emperyalist ülkelerce dikte ettirildiğini söyledi'' demesi üzerine, ''Bunu Türkiye Cumhuriyeti'nin savcısı mı söylüyor O savcıyı gözden geçirmek lazım. Türkiye Cumhuriyeti nasıl dışarıdan direktif ve emir alabilir Böyle şey olur mu '' diye konuştu. 
     Devlet Bakanı ve Başbakan Yardımcısı Bahçeli, ''Başbakan Ecevit, Afganistan'a yönelik operasyonu Türk halkının desteklediğini söylüyor. 
     Sizin görüşünüz nedir '' sorusuna da, ''Bu konuda yapılmış bir anket yok, ama kamuoyundan edinilen izlenime göre, Türk halkı Afganistan'da teröre karşı mücadaleyi destekliyor'' karşılığını verdi. 
     Öte yandan, Devlet Bahçeli, Isparta'ya gelirken, Afyon'da kahvaltı için bir tesiste mola verdi. Burada, partililerle bir süre sohbet eden Bahçeli'ye, Afyon kaymağı ve bal ikram edildi. 
     






</TEXT>
</DOC>
