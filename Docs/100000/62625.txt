<DOC>
<DOCNO> 62625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sontur09.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eczaneler bugün de eylemde 
</HEADLINE>
<TEXT>

     Sağlık Bakanlığı'nın yerli ilaçta yüzde 10 indirim yapmasını protesto eden eczacılar, bugün de işyerlerini açmadı. 
     Kepenklerini kapatan eczanelerde yine ''Yaşamak ve Yaşatmak İçin Kapalıyız'' yazılı afişler yer alırken, dün yapılan eyleme Ankara'daki 1800 eczanenin yüzde 98'i katıldı. 
     Kepenk kapatma kararına katılımın bugün de yüksek olacağının tahmin edildiğini söyleyen Türk Eczacıları Birliği Genel Başkanı Mehmet Domaç, dün yapılan ilaç satışlarında hiçbir hastanın mağdur edilmediğini iddia etti. 
     Bu arada, Sağlık Bakanlığı yetkilileri, tüm yurtta eczanelerle ilgili denetimlerini sürdürüyor. 
     İl Sağlık Müdürlüğü ekipleri, denetimler sonucu tutanak tutarak, açık olan eczanelerde vatandaşların mağdur edilmemesi konusunda uyarılarda bulunuyor. 
     
</TEXT>
</DOC>
