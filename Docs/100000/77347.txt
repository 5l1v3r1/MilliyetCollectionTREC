<DOC>
<DOCNO> 77347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sondun38.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Cenin'de şiddetli çatışmalar 
</HEADLINE>
<TEXT>

     Batı Şeria'daki Cenin Filistin mülteci kampında İsrail askerleriyle Filistinliler arasında şiddetli çatışmalar olduğu bildirildi. 
     İsrail radyosu, kampta mevzilenen yüz kadar Filistinlinin, İslami Cihad örgütü liderlerinden Mahmud Tavalbeh ve İyad Safori'nin komutasında savaştıklarını öne sürdü. 
     Radyoya göre, Filistinliler İsrail askerlerine el bombaları atarken, İsrail helikopterleri Filistinlilerin mevzilendikleri bölgeye roket yağdırıyor. 
     Radyo, çatışmalarda ölen ve yaralanan olup olmadığını belirtmedi. 
     Filistin güvenlik güçlerinin 14 Kasım'da tutukladığı Kudüs Tugayları'nın yerel lideri Mahmud Tavalbeh, 7 Şubat'ta bir grup Filistinlinin Cenin cezaevine yaptığı baskında kurtarılmıştı. 
     Öte yandan, İsrail Dışişleri Bakanı Şimon Peres'in, Filistinli yetkililerin Batı Şeria'daki Cenin mülteci kampında silahlı Filistinliler ile İsrail askerleri arasındaki çatışmaları, bir ''katliam'' olarak göstermesinden kaygı duyduğu bildirildi. 
     Peres, yaptığı açıklamada, ''Filistinlilerin, İsrail'in Cenin'de ağır silahlı teröristlere karşı yürüttüğü savaşı bir katliam olarak gösterebileceğinden duyduğu kaygıyı'' dile getirdi. 
     Filistin Enformasyon Bakanı Yaser Abdrabbo ise Peres'i, ''kurbanları zalim, katilleri ise insan gibi göstermeye'' çalışmakla suçladı. 
     İsrail'de yayımlanan Haaretz gazetesinin haberine göre, Peres, kabine içindeki tartışmalarda, Batı Şeria'daki Cenin mülteci kampında İsrail ordusunun yaptıklarını ''kıyım''a benzetmişti. 
     Cenin'de bir haftadır süren çatışmalarda 100 kadar Filistinlinin öldürüldüğünü öne süren Filistinli yetkililer, Cenin'de olanları, İsrail'in 1982 yılında Lübnan işgalinde başkent Beyrut yakınlarındaki iki mülteci kampı Şabra ve Şatilla'da, İsrail'in müttefiki Lübnanlı Hıristiyan milislerin yüzlerce Filistinliyi katletmesine benzetiyor. 
     






</TEXT>
</DOC>
