<DOC>
<DOCNO> 71650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sondun15.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Rum gazeteciden Kıbrıs olayları için müthiş itiraflar 
</HEADLINE>
<TEXT>

     Rum gazeteci Andreas Fantis, Kıbrıs'ta meydana gelen 1963 olaylarında, Makarios ve yakın mesai arkadaşları ile danışmanlarının önemli rolü olduğunu belirterek, Rum tarafının, Kıbrıs Türk toplumunu yok etmek için silahlı örgüt kurduğunu yazdı. 
     Andreas Fantis, Fileleftheros gazetesinde yayımlananlan, ''1963 Çarpışmalarıyla İlgili Acı Gerçek'' başlıklı makalesinde, ''1963 olaylarında sorumluluğu Türkiye'ye yüklemeye çalışmanın gerçeğin yarısı olduğunu, Rum liderliğinin ve bizzat dönemin Cumhurbaşkanı Makarios'un yakın mesai arkadaşları ve danışmanlarının da önemli sorumlulukları bulunduğunu'' vurguladı. 
     Makarios Hükümeti'nin Zürih ve Londra anlaşmalarından sonra Enosis'i maksimum, bu anlaşmalarda Türkler'e tanınan ve ''ayrıcalık'' olarak gördüğü hakları ortadan kaldırmayı ve Kıbrıs Türk toplumunu azınlık durumuna sokmayı ise minimum hedef olarak belirlediğine işaret eden Fantis, Rum tarafının Kıbrıs Türk toplumunu yok etmek için İçişleri Bakanı Polikarpos Yorgacis'in liderliğinde ve ''Akritas'' sahte adıyla ''Milli Örgüt''ü kurduğunu belirtti. 
     ''Örgütün tamamıyla askeri kalıplarda organize edildiğini, sürekli olarak ve gizlilik içinde Yunanistan'dan getirilen silahlarla donatıldığını ve Zürih anlaşması ve bu anlaşmanın Kıbrıs Türkleri'ne tanıdığı hakları ortadan kaldırma görevini yerine getirmeye her an hazır olabilmek için düzenli askeri eğitimler yaptığını'' açıklayan Fantis, Makarios'un 20 Kasım 1963'te anayasanın 13 maddesini değiştirmeye kalkışmasının ölümcül bir hata olduğunu dile getirdi. 
     Kıbrıslı Türklerle Rumların eşit ortaklığında 1960'ta kurulan Kıbrıs Cumhuriyeti, Rumların, adayı Yunanistan'a bağlama emelleri doğrultusunda Kıbrıs Türkleri'ne karşı yaptıkları silahlı saldırılar sonucunda 1963'te yıkılmıştı. 
     






</TEXT>
</DOC>
