<DOC>
<DOCNO> 74993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/agun.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaralı yüzbaşı Hüseyin Özarslan tanık olduğu dehşet anını anlattı 
</HEADLINE>
<TEXT>
Sürücünün kanı yüzüme sıçradı 
Saldırıdan yaralı kurtulan Özarslan, "Saldırgan Filistin Polis gücü üniforması giymişti. Tüm şarşörü boşalttı, önde oturanlar hemen öldü" dedi.... 
     AYŞE KARABAT Kudüs 

     Batı Şeria’nın El Halil kenti yakınlarında, Uluslararası Geçici Mevcudiyet TIPH devriyelerinin içinde bulunduğu araca düzenlenen ve Türk Binbaşı Cengiz Toytunç’un İsviçreli bir kadın subayla birlikte hayatını kaybettiği saldırıda yaralanan Yüzbaşı Hüseyin Özarslan, saldırganın tüm şarjörü üstlerine boşalttığını söyledi. Özarslan, kaldırıldığı hastanede İsrail Radyosu’na yaptığı açıklamada, aracın arkasında oturduğu yerden saldırganı gördüğünü belirterek, "Aracın farları yanıyordu ve biz onu gördük. Filistin Polis Gücü üniforması giymişti" dedi. 
     
     Bizi dinlemedi bile’ 
     Kalaşnikof taşıyan saldırgana TIPH’tan olduklarını ve ateş etmemesi gerektiğini söylediklerini dile getiren Özarslan sözlerine şöyle devam etti "Ancak bizi hiç umursamadı, bize ateşe devam etti ve ön koltukta oturan meslektaşlarım anında öldü. Sürücünün kanı yüzüme sıçradı. Tüm şarjörü boşalttı, en az 30 mermiydi. Daha sonra kaçtı." 
     İsrail Radyosu’na verilen bu demeçten sonra TIPH Özarslan’a açıklama yapma yasağı getirdi. Bu arada Türkiye ve İsviçre, İsrail ve Filistin yönetiminden soruşturma açılmasını talep etti. İsrail ve Filistin’le yapılan temaslarda, saldırganların bir an önce yakalanarak cezalandırılması talebi dile getirildi. 
     
Herkes birbirini suçluyor      Binbaşı Cengiz Toytunç’un şehit olduğu, bir İsviçreli görevlinin hayatını kaybettiği saldırıdan İsrail hükümeti ve Filistin yönetimi birbirini sorumlu tuttu. Filistin yönetimi ayrıca, Toytunç ve İsviçreli görevli için dün yas tutulması kararı aldı. Filistin Yönetimi Sözcüsü tarafından yapılan açıklamada, Toytunç ve Özaslan’ın da bulunduğu arabaya, El Falah ve El Cubari apartmanlarına yerleşen İsrail kuvvetlerince ateş açıldığı belirtildi. 
     
     Mermilerden belli’ 
     Filistin’in Ankara Büyükelçisi Fuat Yasin de, saldırıyı, Filistin askeri kıyafeti giyen İsrail özel birliklerinin düzenlediğini iddia ederken, olayda kullanılan mermilerin, İsrail askerlerininkiyle aynı olduğunu dile getirdi. İsrail Radyosu ise, saldırının önce, gözlemcileri İsrailli sanan Filistinli militanlarca yapıldığını belirtirken, daha sonra saldırının İslami Cihad tarafından yapıldığını ileri sürdü. İsrail ordusu ise saldırının gerçekleştiği yerde ve saatte herhangi bir İsrail birliği olmadığını açıkladı. 
     
Türkiye Failler derhal bulunsun      Türkiye İsrail, Filistin ve BM’den, El Halil’deki Uluslararası Geçici Mevcudiyet’te TIPH görevli Türk subaylarından birinin şehit edildiği, birinin de yaralandığı saldırının faillerinin bir an önce yakalanmasını istedi. Dışişleri Bakanlığı’ndan bir yetkili, TIPH ile görüşmek ve olayla ilgili rapor hazırlamak için, bakanlığın Ortadoğu, İKÖ ve Kuzey Afrika Genel Müdür Yardımcılığı Daire Başkanı Ömer Önhon’un bölgeye gönderildiğini belirtti. 
     
Cenaze töreni bugün yapılacak      Şehit Toytunç’un naaşıyla yaralı Yüzbaşı Hüseyin Özaslan’ı Türkiye’ye getirmek üzere CASA tipi askeri bir ambulans uçağı, dün saat 12.30’da İsrail’e hareket etti. Ambulans uçak, şehit binbaşının naaşıyla yaralı binbaşıyı alarak dün saat 20.00’de döndü. Toytunç, bugün Kocatepe camiinde kılınacak cenaze namazının ardından memleketi Antalya’da toprağa verilecek. 
     
Otopsi Türkiye’de      Ankara, El Halil’de şehit edilen Binbaşı Cengiz Toytunç’un otopsisinin Türkiye’de yapılmasını istedi. Üst düzey bir yetkili, otopside önemli noktanın "kurşunların niteliğini tespit etmek" olduğunu belirterek, "Bu yüzden otopsiyi burada yapacağız. Kaldı ki, taraflar birbirlerini suçluyor. Otopsinin burada yapılması onun için daha doğru" diye konuştu. 
     
Alpkaya Terörün milliyeti yok...      Saldırıya Türk Silahlı Kuvvetleri’nden ilk tepki, Deniz Kuvvetleri Komutanı Oramiral Bülent Alpkaya’dan geldi. Alpkaya, "Terörün milliyet tanımadan nasıl zarar verdiğini hepimiz görüyoruz" dedi. Saldırıda bir kadın askerini kaybeden İsviçre’nin Dışişleri Bakanı Joseph Deiss da, Türk meslektaşı İsmail Cem’e "3’lü soruşturma yapalım" önerisi getirdi. SP ve AKP ise, saldırıyı İsraillilerin düzenlediğini savundu. 
     
Gözlemciler üzgün      Kurulduğu 1997’den bu yana ilk kurbanlarını veren TIPH, kendisine ait garajın bir bölümünü, taziyelerini sunmak için kabul salonuna dönüştürdü. Binbaşı Cengiz Toytunç ile İsviçreli Catherine Berruex’nin ölümüyle perişan olan TIPH üyeleri, saldırının "Filistinliler tarafından düzenlendiğine ikna olduklarını" söyledi. 
     
Eşim temmuzda dönecekti’      Şehit düşen eşiyle bir hafta önce vedalaşıp Türkiye’ye gelen Banu Toytunç, "Görevinin bitmesine 4 ay kalmıştı" diyerek gözyaşı döktü 
     El Halil’de şehit edilen Cengiz Toytunç’un eşi Banu Toytunç’a acı haberi, Kütahya Hava Er Eğitim Tugayı Komutanı Tuğgeneral Mehmet Bali verdi. Eşinin öldüğüne inanmak istemeyen genç kadın, daha geçen hafta eşini İsrail’de bırakıp Türkiye’ye geldiğini söylerken gözyaşlarını tutamadı. Eşinin fazla tehlikeli olmayan bir bölgede çalıştığını belirten Banu Toytunç, şöyle konuştu 
     "Eşimin Filistinliler tarafından vurulduğuna inanıyorum. Ben de İsrail’deydim. Hafta başında döndüm. Bize ulaşan bilgilere göre, devriye görevi için El - Halil’de bulunan eşimle Filistinliler arasında tartışma çıkmış. Tartışmanın ardından eşim başından vurularak şehit edilmiş. Oysa 31 Temmuz’da görev süresi dolacaktı." 
     
     Babaların yüreği dayanmadı 
     Öte yandan Toytunç’un babası Alim Toytunç, oğlunun ölüm haberini alınca ani tansiyon yükselmesi sonucu fenalaşarak hastaneye kaldırıldı. Şehit binbaşının şeker hastası olan kayınpederi de olayı öğrenince fenalaştığı için tedavi altına alındı. 
     



 GÜNCEL 





















</TEXT>
</DOC>
