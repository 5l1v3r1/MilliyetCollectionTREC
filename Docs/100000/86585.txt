<DOC>
<DOCNO> 86585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sonspo01.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım'da oynama rekoru Ogün'ün... 
</HEADLINE>
<TEXT>

     A Milli Futbol Takımı formasını en çok giyen futbolcu unvanı Fenerbahçeli Ogün Temizkanoğlu'na ait bulunuyor. 
     Milli Takımlar Teknik Direktörü Şenol Güneş tarafından 2002 Dünya Kupası Finalleri aday kadrosuna çağrılmayan Ogün, milli formayı toplam 76 kez giydi. 
     33 yaşındaki deneyimli oyuncu, şimdiye dek A Milli Takım forması altında 5 kez de fileleri havalandırdı. 
     A milli formayı ilk kez 27 Mayıs 1990'da, İzmir Atatürk Stadı'nda İrlanda Cumhuriyeti ile yapılan özel maçta giyen Ogün, Trabzonspor'dan sonra, Fenerbahçe'deki performansıyla da milli takım teknik direktörlerinin vazgeçemediği isimler arasında yer almıştı. 
     
     HAKAN ŞÜKÜR REKORA EN YAKIN ADAY 
     Ogün'ün ardından, 73 kezle Hakan Şükür, en çok A milli olan futbolcu durumunda bulunuyor. 
     A Milli Futbol Takımı'nın tarihindeki en golcü futbolcu unvanına sahip olan Hakan Şükür, finallerde oynayacağı maçlar da göz önünde bulundurulduğunda rekoru eline geçirecek gibi gözüküyor. 
     
     TAKİPTEKİLER 
     Bu arada, 70 kezle, halen Fenerbahçe'de teknik direktör Werner Lorant'ın yardımcılığını yapan Oğuz Çetin ile sarı-lacivertli takımda oynayan Abdullah Ercan, Ogün ve Hakan Şükür'ü izliyor. 
     Öte yandan, 17. Dünya Kupası Finalleri için aday kadroda yer alan oyunculardan Tugay Kerimoğlu 69, Bülent Korkmaz ise 68 kez milli formayı giydi. 
     





</TEXT>
</DOC>
