<DOC>
<DOCNO> 89214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/soneko03.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yapı ve Kredi ile Pamukbank birleşme kararı aldı 
</HEADLINE>
<TEXT>

     İMKB bu sabah bomba bir haberle sarsıldı. Borsaya gönderilen yazıyla Yazı ve Kredi Bankası ile Pamukbank'ın birleşme kararı aldıkları duyuruldu. 
     Yapı ve Kredi Bankası'ndan Borsa'ya gönderilen açıklamaya göre, birleşme kararı bankanın dünkü Yönetim Kurulu toplantısında alındı. 
     Yapı Kredi Yönetim Kurulu, Pamukbank'ın her türlü hak, alacak, borç ve yükümlülükleriyle ve tüzel kişiliği sona ermek suretiyle devralınmasını kararlaştırdı. Birleşme, 30 Haziran 2002 tarihli bilançoların esas alınması suretiyle gerçekleştirilecek. 
     Birleşme ile ilgili olarak 4389 sayılı Bankalar Kanunu ile bu Kanuna istinaden çıkarılan Bankaların Birleşme ve Devirleri Hakkında Yönetmelik'de yeralan gerekli izin ve onayların alınması için Yapı Kredi Genel Müdürlüğü yetkili kılındı. 
     
     Türkiye'nin en büyük özel bankası doğuyor 

     Yapı ve Kredi Bankası ile Pamukbank'ın birleşmesi aktif büyüklük açısından Türkiye'nin en büyük özel bankası ortaya çıkacak. Bankaların en son açıkladığı Eylül 2001 sonu verilerine göre Yapı ve Kredi Bankası 13.2 katrilyon liralık, Pamukbank ise 8.7 katrilyon liralık aktif büyüklüğe sahip bulunuyordu. İki bankanın birleşmesiyle Eylül 2001 sonu verilerine göre ortaya 21.9 katrilyon liralık bir banka çıkacak. 
     
     Sırası 10 00'da açılacak 

     İMKB'den yapılan açıklamada, Yapı Kredi hisselerinin işlem sırasının, saat 10.00'da yeniden işleme açılacağı duyuruldu. 
     
     2. büyük birleşme... 

     Türk bankacılık sisteminde geçen yıl da, Doğuş Grubu'nda bir büyük birleşme gerçekleşmişti. 
     Garanti Bankası, Osmanlı Bankası ile birleşirken, 30 Eylül 2001 tarihi itibariyle toplam 15.8 katrilyon liralık aktif büyüklükle Türkiye'nin Ziraat'ten sonra 2. büyük bankası, aynı zamanda en büyük özel bankası doğdu. 
     Garanti Bankası çatısı altında gerçekleşen birleşmeyle, Türkiye'nin yaşayan en eski bankası olan Osmanlı Bankası da tarihe karıştı. Garanti Bankası ile birleşen Osmanlı Bankası, 16 Aralık 2001 tarihinden itibaren Garanti Bankası markası altında hizmet vermeye başladı. 
     Türkiye İş Bankası 14 katrilyon 549 trilyon 978 milyar lira, Akbank 14 katrilyon 488 trilyon 640 milyar lira toplam aktif büyüklükle, zirvenin diğer büyük özel bankalarını oluşturuyorlar. 
     
     Basında dile getiriliyordu 

     Çukurova Grubu'nun 2 bankası Yapı Kredi ve Pamukbank'ın birleşme hazırlığı içinde bulunduğu uzun süredir basında dile getiriliyordu. 
     Yapı Kredi'nin Pamukbank ile birleşme hazırlığı içinde olduğu, gruba bağlı bankaların ya tek tek ya da birleştikten sonra yabancı ortaklık kurabileceğine ilişkin basında çıkan bir haber üzerine, Yapı ve Kredi Bankası, Pamukbank ile birleşme hazırlığı içinde olunmadığını 16 Ekim 2001'de Borsa'ya bildirdi. 
     Bu yalanlamanın ardından, 11 Şubat 2002 tarihinde de Yapı ve Kredi Bankası A.Ş., Pamukbank ile birleşme hazırlığı olmadığını tekrarladı. 
     Pamukbank Genel Müdürü Orhan Emirdağ, 18 Ağustos 2000 tarihinde yaptığı açıklamada, Çukurova Grubu'nun diğer bankası Yapı Kredi ile birlikte ortak projelere gireceklerini belirtirken, Türkiye'de düşen enflasyonla birlikte bankaların maliyetlerini düşürmeye yönelik birleşme ya da ortak operasyonlara gidebileceklerine dikkat çekmişti. 
     Emirdağ, Yapı ve Kredi Bankası ile birleşme hazırlığı yapıldığı haberleri yalanlanlandıktan sonra yine 14 Kasım 2001 tarihinde birleşme konusunun acele yapılacak bir olay olmadığını belirterek, ''Her türlü alternatifi değerlendiriyoruz. 
     Şu anda herhangi bir karar da vermiş değiliz'' demişti. 
     Herkesin Pamukbank-Yapı Kredi ortaklığını yakın bir ihtimal olarak gördüğünü ifade eden Emirdağ, şunları kaydetmişti 
     ''Türk bankacılığının yeniden yapılandığı bir süreç içindeyiz. Bu süreç gördüğüm kadarıyla farklı olacak. Yani 3 yıl sonra Türk bankacılığı bugünkünden farklı olacak. Banka adetleri, bankaların yapısı da farklı olacak. Dolayısıyla herkes kendi durumunu değerlendirmek ve bunun için doğru karar almak zorunda. Yani başkalarının ne yaptığını da iyi izlemek gerekiyor.Başka bankalar için yabancı ortaklıklar gündemde. Biz stratejilerimizi uzun vadeli, rekabet gücünü artıracak bir doğrultuda yapma çabası içindeyiz. 
     Dolayısıyla değişen yapıda yani özkaynak güçlendirilmesi farklı şekilde mi olur, bir yabancı ortakla mı olur, kısa ya da orta vadede birleşerek mi olur Birleşerek bir yabancı ortaklık olabilir. Bunların hepsi tartışılması gereken konular. Dolayısıyla bu iş böyle acele yapılacak bir olay değil. Çevre koşulları da çok etkiliyor. Biz her türlü alternatifi değerlendiriyoruz. Şu anda herhangi bir karar da vermiş değiliz.'' Emirdağ, piyasayı izlediklerini, yabancı ortak olmadan da başka çözümleri olabileceklerini duyurmuştu. 
     
     Yapı Kredi... 

     Pamukbank ile birleşme kararı alan Yapı ve Kredi Bankası, 1944 yılında cumhuriyetin ilk özel bankası olarak Kazım Taşkent tarafından kuruldu. 
     Kuruluşundan itibaren her biri birer ilk olarak nitelenen ekonomik, mali, teknolojik, kültürel, sosyal girişimlere öncülük eden banka, faaliyetleri ile hem finansal hem de toplumsal alanda hizmet vermeyi hedefledi. 
     Türk bankacılığının temelindeki Doğu-Batı sentezini, ilk defa bilinçli, sistemli, yaygın ve sürekli bir şekilde hayata geçiren banka olan Yapı Kredi, 1980'de Çukurova Holding bünyesine girdi. 
     1980'li ve 1990'lı yıllarda, Türkiye'nin lokomotif sektörü olan bankacılığa pek çok yeni ve o dönem için devrim niteliğindeki uygulamayı ve hizmeti getiren Yapı Kredi, bireylere yönelik bankacılığı ve teknolojiyi bankacılık sektörüne tanıtırken, birçok ürün ve hizmeti ilk defa müşterilerine sunan banka oldu. 
     400'ün üzerinde hizmet noktasından, binin üzerinde para çekme makinesinden, telefon, wap, internet ve televizyon üzerinden 24 saat hizmet veren Yapı Kredi'nin yüzde 40'ı halka açık bulunuyor. 
     Türkiye Bankalar Birliği'nin verilerine göre, bankanın ana ortakları arasında, İMKB Takas ve Saklama Bankası, Sınai ve Mali Yatırım Holding, Baytur İnşaat ve Taahhüt A.Ş., Pamukbank, Çukurova Holding, T Genel Sigorta, Pamuk Spor ve Turizm Hizmetleri, Çukurova İthalat ve İhracat şirketleri yer alıyor. 
     
     Pamukbank... 

     Çukurova Holding'in, Yapı Kredi Bankası'ya birleştirme kararı aldığı Pamukbank, Çukurova Bölgesi'ndeki pamuk üreticilerine kaynak sağlamak amacıyla 22 Nisan 1955'te Adana'da 17 milyon lira sermayeyle kuruldu. 
     Banka, 1973 yılında Çukurova Holding bünyesine katıldı. 3.5 milyonu aşkın bir müşteri kitlesine hizmet veren Pamukbank'ın, 2001 sonu itibariyle 5 bin 425 personeli, 190 şubesi, 5 kurumsal, 5 özel ve 32 ticari bankacılık merkezi, 700'ü aşkın otomatik vezne makinesi, 7 yurt dışı finansal hizmet şubesi, İran'da 1 yurtdışı temsilciliği ve Bahreyn'de 1 şubesi off-shore bulunuyordu. 
     Eylül 2001 sonu itibariyle 8.6 katrilyon liralık bir aktif büyüklüğü bulunan Pamukbank, Türkiye'de özel bankalar arasında ilk 5 içinde, tüm bankalar arasında da ilk 10 içerisinde yer alıyor. Eylül 2001 sonu itibariyle Pamukbank'ın toplam kredileri 5.3 katrilyon, toplam mevduatı 6.6 katrilyon, öz kaynakları da 870 trilyon lira düzeyinde gerçekleşmişti. 
     Pamukbank'ın, ortakları arasında, "Çukurova Holding, Çukurova İthalat ve İhracat, Endüstri Holding, Çukurova Dış Ticaret, Sınai ve Mali Yatırım Holding, Genel Denizcilik Nakliyat, Avor İnşaat, Gıda, Tekstil, Kimya A.Ş. bulunuyor. 
     Pamukbank'ın iştirakleri de şöyle 
     "Turkcell İletişim Hizmetleri A.Ş., Turkcell Holding, Pamukspor Spor ve Turizm Hizm. A.Ş. Pamuk Factoring, Pamuk Yatırım Menkul Değerler, Çukurova Çelik Endüstri, Türkiye Genel Sigorta A.Ş., Çukurova Tüketim Ürünleri Paz. San. 
     Tic., Noksel Çelik Boru Sanayi A.Ş., Pamuk International Financial, Gamat Gazetecilik, Çukurova Makine, Bankalararası Kart Merkezi, Bank Kreiss, Kredi Kayıt Bürosu, Netsel Turizm, Çukurova Kimya Endüstrisi A.Ş., Maysan Makine Yedek Parça San." Yönetim Kurulu Başkanlığı'nı Mehmet Emin Karamehmet'in yaptığı Pamukbank'ın Genel Müdürlüğü'nü Orhan Emirdağ sürdürüyor. 
     Aynı grup bankası olan Yapı ve Kredi ile Pamukbank birleşmesinin ayrıntılarını aktarmaya devam edeceğiz... 
     

     
</TEXT>
</DOC>
