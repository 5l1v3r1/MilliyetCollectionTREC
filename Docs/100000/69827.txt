<DOC>
<DOCNO> 69827 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/soneko26.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye-ABD Ekonomik Ortaklık Komisyonu deklarasyonu 
</HEADLINE>
<TEXT>

     Türkiye-ABD Ekonomik Ortaklık Komisyonu'nun iki günlük toplantısı sonunda iki ülke arasındaki ekonomik ilişkilerin, politika ve güvenlik konularında var olan stratejik ortaklıkla aynı düzeye yükseltilmesi için ilk adımın atıldığı bildirildi. 
     Toplantı sonunda yayımlanan ortak basın açıklamasında, Dışişleri Bakanlığı Müsteşarı Büyükelçi Uğur Ziyal ve ABD Dışişleri Bakanlığı Ekonomi, Ticaret ve Tarımdan Sorumlu Bakan Yardımcısı Alan Larson başkanlığındaki heyetlerin toplantısında ekonomik ilişkilerin geliştirilmesi ve güçlendirilmesi amacıyla çeşitli konuların ele alındığı belirtildi. 
     Açıklamada, Komisyon toplantısında Türkiye'nin ABD'ye vergisiz olarak çeşitli ürünleri ihraç edebilmesine ve üçüncü ülkelere yönelik ihracatını artırması için düşünülen Nitelikli Sanayi Bölgeleri'nin kuruluş esaslarının belirlenmesine ilişkin ilerleme sağlandığı kaydedildi. 
     Tarafların, Türkiye'nin ABD'nin Genel Tercih Sistemi GSP kapsamında sağlanan fırsatlardan tümüyle yararlanması konusunda işbirliğini güçlendirmek konusunda da anlaştıkları ifade edildi. 
     Komisyon, tekstil alanında da, GSP kolaylıklarının el dokuması Türk halı ve kilimlerine de tanınması yoluyla Türk tekstil ürünlerinin ABD pazarına erişiminin artırılmasına karar verdi. 
     Toplantıda, turizm alanında iki ülke arasında ilişkilerin geliştirilmesi, gümrük alanında mal akışını kolaylaştırmak için karşılıklı yardımlaşma konusunda da görüş birliğine varıldı. 
     
     İkili ilişkiler güçlenecek 

     Türkiye ABD Ekonomik Ortaklık Komisyonu toplantısında, söz konusu komisyon toplantılarına süreklilik kazandırılması konusunda görüş birliğine varılırken, iki ülkenin hükümetleri ve iş dünyası arasındaki temasların da sıklaştırılmasına karar verildi. 
     Bu bağlamda, Türkiye Odalar ve Borsalar Birliği ile ABD Ticaret Odası arasındaki temasların teşvik edileceği ve destekleneceği belirtildi. 
     Ekonomik ilişkilerin geliştirilmesi kapsamında ABD'nin İzmir'de bir Daimi Ofis, Gaziantep'te de bir Enformasyon Merkezi açacağı kaydedildi. 
     Dışişleri Bakanlığı Müsteşarı Uğur Ziyal, Türk-ABD Ekonomik Ortaklık Komisyonu çalışmaları çerçevesinde iki gündür yapılan ''şeffaf'' toplantılarda, uzun vadeli bir sürecin ilk adımının atıldığını söyledi. 
     Ziyal, ABD'nin Ekonomi, Ticaret ve Tarımdan Sorumlu Dışişleri Bakan Yardımcısı Alan Larson ile düzenlediği ortak basın toplantısında, Türk-Amerikan Ekonomik Ortaklık Komisyonu'nun ilk toplantısının dün ve bugün yapılan toplantılarla tamamlandığını söyledi. 
     Uğur Ziyal, bu toplantıyla Başbakan Bülent Ecevit'in ABD'ye yapmış olduğu ziyaret neticesinde ABD Başkanı George Bush ile vardıkları mutabakat çerçevesinde Türk-Amerikan ekonomik ilişkilerini, iki ülke arasındaki stratejik işbirliği ve ortaklığı boyutundaki ilişkilerinin düzeyine çekme çalışmalarının başlatıldığını kaydetti. 
     Bu toplantının her zamanki toplantılardan değişik bir atmosferde ve değişik bir çerçevede yapıldığını kaydeden Ziyal, konuşmasını şöyle sürdürdü 
     ''Bu toplantıda karşılıklı bütün görüşlerimizi, bütün hassasiyetlerimizi ortaya koyma imkanını bulduk. Yine bu toplantıda karşılıklı hassasiyetlerimizi ve her iki ülkenin en verimli çerçevede işbirliği yapacakları alanları belirlemeye çalıştık. Zannediyorum, son derece şeffaf görüşmelerimiz neticesinde, uzun vadeli uzun soluklu bir sürecin ilk adımını atmış bulunuyoruz. Bu adımı diğer adımlar izleyecektir.'' Yapılan çalışmalar neticesinde temennilerinin iki ülke Devlet ve Hükümet Başkanları tarafından kendilerine verilmiş olan siyasi görevin yerine getirilmesi konusunda ilerleme kaydetmek olduğunu ifade eden Ziyal, ''Bu görüşmemizde iktisadi politika, ticaret ve yatırımlar konusunda kısa vadeli ile uzun vadeli olanakları belirlemeye çalıştık. 
     Bu yolda da hayli mesafe kaydettik. Ancak daha çok çalışmamız gerekiyor'' diye konuştu. 
     
     ABDli Bakan Yardımcısı 

     Larson da yaptığı açıklamada, görüşmelerin temel amacının Türkiye'nin ekonomik büyümesini sağlamak, Türkiye'nin rekabetçi bir ekonomiyle, küresel ekonomiye dahil olmasını gerçekleştirmek olduğunu kaydetti. 
     ABD' yönetimini Türkiye'nin ekonomik reformlarını gerçekleştirebilmesi için uluslararası mali yardımın yapılmasındaki katkısından memnun olduğunu ifade eden Larson, konuşmasını şöyle sürdürdü 
     ''Görüşmelerde, el işi halı ve tekstil ürünlerinin ABD'ye ihracındaki Genelleştirilmiş Tercihli Ticaret Sistemi Programı GTT 
     çerçevesinde yeni imkanlar sunulacaktır. Nitelikli Sanayi Bölgelerinin NSB oluşturulması konusunda hükümetlerimize önerilerde bulunulması için anlaştık. Bu bölgeler Türkiye'nin ABD ve üçüncü ülkelere ihracatını artıracaktır.'' Türkiye'nin diğer OECD ülkelerine nazaran daha az doğrudan yabancı sermaye çektiğini hatırlatan Larson, bunu artırmak için iş konseyi oluşturmaya karar verdiklerini, bu konseyin her iki ülke işadamlarının karşılıklı iş imkanlarının artırılması için çalışacağını ifade etti. 
     Larson, yatırımların önündeki engellerin kaldırılması konusunu da ele aldıklarını vurguladı. 
     Alan Larson, ABD Ticaret ve Kalkınma Ajansı'yla denizaşırı özel yatırım kurumunun Türkiye için daha aktif çalışacağını da kaydetti. 
     ''Bu toplantıda asıl olarak Türkiye'deki reform süreci, ekonomik potansiyel ve ortam ekonomik işbirliği üzerinde durduk'' ifadesini kullanan Larson, ortam işbirliğinin sürdürülmesi konusunda her iki tarafı da ikna edeci bir sonuca ulaştıklarını belirtti. 
     






</TEXT>
</DOC>
