<DOC>
<DOCNO> 93546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur15.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol herşeyi düzeltmeye yeter mi 
</HEADLINE>
<TEXT>

     Turizm Yatırımcıları Derneği Başkanı Tavit Köletavitoğlu, futbolla ülke imajının değişmeyeceğini belirterek, ''Futbol her şeyi düzeltseydi Brezilya en çok turist çeken, ekonomisi en iyi ülke olurdu'' dedi. 
     TYD Genel Başkanı Köletavitoğlu, sporun ülke imajının alt unsurlarından biri olduğunu belirterek, sporla ülke imajının değişmeyeceğini ifade etti. 
     Köletavitoğlu, sportif başarının başka çizgilerle desteklenmesi gerektiğini ifade ederek, milli futbol takımının başarısıyla üstüne düşeni yaptığını, Türkiye'nin yeri konusunda insanlara fikir verdiğini, Türkiye'nin çağdaş görünümünü sportif kanaldan yansıttığını bildirdi. 
     Türk milli futbol takımının dünya kupasında elde ettiği başarının pozitif, hoş, tatlı uluslararası kabul gören ama sınırlı bir imajı beraberinde getirdiğini kaydeden Köletavitoğlu, ''Bu takdir, tebessüm, sırt sıvazlamadan öteye gitmez'' diye konuştu. 
     Türkiye'nin imaj ve tanıtma çalışmalarının 1960 yılından bu yana ihmal edildiğine dikkati çeken Köletavitoğlu, Tanıtım ve imaj düzeltme işini bu seferde futbola devredip tanıtma meselesi bitti gözüyle bakılmasından endişe ettiğini kaydetti. Köletavitoğlu, futbolla ülke imajının değişmeyeceğini belirterek, ''Futbol her şeyi düzeltseydi Brezilya en çok turist çeken, ekonomisi en iyi ülke olurdu'' dedi. 
     
     ''TÜRKİYE'DE TANITMA MESELESİ YENİ BAŞLIYOR'' 
     Köletavitoğlu, Türkiye'nin tanıtma meselesinin yeni başladığını vurgulayarak, şunları kaydetti 
     ''Futbolda edindiğimiz sempatinin desteğiyle şimdi, demokrasi, kadın, insan, çocuk hakları konusunda geldiğimiz nokta, genç nüfus, tarih, coğrafya, gastronomi, folklor özeliklerimizi dünya milletlerinin önünü koymalıyız. Spor başarımız asıl özeliklerimizi başkalarının önüne sunmada bir enstrüman olmalı. Bunu yaparsak imaj yönünde bir adım atmış oluruz.'' Türkiye'nin tanıtımı ve imaj sorununu, devlet iradesiyle birlikte sivil sektörün sahiplenmesi, muhakkak büyük bütçeli, doğru adımlar içeren çalışmalara başlanması gerektiğini ifade eden Köletavitoğlu, Turizm Bakanlığı'nın açmış olduğu kampanyayı bu yönde kamuoyunun uyanması için olumlu bir çalışma olarak gördüğünü, kampanyayı da TYD Yönetim Kurulu üyelerine duyurup desteklemelerini istediklerini ifade etti. 
     





</TEXT>
</DOC>
