<DOC>
<DOCNO> 57043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo13.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami "Son galibiyetlerle Trabzonspor'u ağırlıktan kurtardık" 
</HEADLINE>
<TEXT>

     Trabzonspor Takımı Kaptanı Hami Mandıralı, ligde ve kupada art arda aldıkları galibiyetlerle camiayı ağırlıktan kurtardıklarını söyledi. 
     Son haftalarda aldıkları sonuçlarla bordo-mavili takımın toparlandığını belirten Hami, ''Ekip birbirine inandığı zaman, dış destekler olduğu zaman, Trabzonspor'un neler yapacağı ortada. 
     Trabzonspor, son haftalardaki futboluyla gerçek gücüne yakın futbol oynamaya başladı'' dedi. 
     Yaklaşık 110 günlük bir sakatlığın ardından bordo-mavili takımda forma giymeye başlayan Hami, takım arkadaşlarının O futbola döndüğünden dolayı çok rahatladık. Forvet oyuncularının da üzerlerinde baskı azaldı biçimindeki açıklamalarıyla ilgili olarak da şöyle konuştu 
     ''Futbol bir ekip oyunu. Arkadaşlarım böyle söylüyorsa, doğruluk payı var. Benim takımda oynamam bile yeter diye görüşler de var. Tüm takım olarak iyi oynamak zorundayız. Tam olarak hazır değilim. 
     Sakatlığım nedeniyle 1-2 kilo fazlam var. Takımla birlikte biraz daha çalışarak, hazır duruma gelmek zorundayım.'' Türkiye Kupası'nı kazanma şanslarının yüksek olduğunu ifade eden Hami, kupaya ligden daha yakın olduklarını ve bunun için ellerinden geleni yapacaklarını bildirdi. 
     Ligde Gençlerbirliği ve Göztepe ile yapacakları karşılaşmaların kendileri için çok önemli olduğunu dile getiren Hami, ''Bu karşılaşmalar bizim ilk yarıdaki konumumuzu belirleyecek ve buna göre ligin ikinci yarısının hazırlıklarını sürdüreceğiz. Bu maçları galibiyetle tamamlayarak, devre arasına moralli girmek istiyoruz'' diye konuştu. 
     






</TEXT>
</DOC>
