<DOC>
<DOCNO> 83930 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/soneko12.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de çocuklar okul sıralarında açlıktan bayılıyor.. 
</HEADLINE>
<TEXT>

     Arjantin'in içine düştüğü ekonomik kriz okul çocuklarını aç bıraktı. 
     Ülkenin bir çok bölgesindeki okullardan gelen haberler, yoksul mahallelerdeki okullarda öğrenciler arasında açlığın ciddi bir sorun haline geldiğini gösteriyor. 
     Yoksul öğrencilerin ders sırasında açlıktan bayıldığını bildiren öğretmenler, hafta sonunda karınlarına tek lokma girmeyen bazı öğrencilerin midesinin de hafta içinde okullarda verilen ekmek ve kakaoyu kaldıramadığını söylüyorlar. 
     Bazı öğrencilerin aç geçirilen bir hafta sonunun ardından hafta başında okula döndüklerinde beslenme saatinde yedikleri ekmek ve kakaoyu hazmedemeyerek kustukları kaydediliyor. 
     
     Varlık içinde yokluk 

     Çocuklar arasındaki açlık vakalarının yayılması dünyanın en verimlileri arasında gösterilen tarım alanlarına sahip olan Arjantinliler arasında kökleşmiş ''burada yoksulluk olsa bile açlık olmaz'' güvenini de sarsmış bulunuyor. 
     Gözlemciler dünyanın en büyük sığır eti, tahıl ve soya fasulyesi üreticileri arasında bulunan Arjantin'de, açlığın artık gündelik bir gerçek haline geldiğini vurguluyor. 
     Art arda gelen hükümetlerin çabalarına rağmen dört yıldır giderek ağırlaşan ekonomik kriz yüzünden, banka kasalarında para, polis otomobillerinin deposunda benzin, hastanelerde ilaç kalmadığını belirten uzmanlar, şimdi de çocukların sofralarında yiyecek kalmamasıyla ekonomik krizin toplumsal bir trajediye dönüştüğünü ifade ediyorlar. 
     





</TEXT>
</DOC>
