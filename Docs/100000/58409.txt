<DOC>
<DOCNO> 58409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/spor/aspo.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
GÖRÜNEN KÖY 2-1 
</HEADLINE>
<TEXT>

Bir hafta boyunca doğru - dürüst antrenman yapmayan Fenerbahçe, bunun faturasını ağır ödedi. Diyarbakır 90 dakika boyunca güçlü rakibini sahada kilitledi, goller ikinci yarıda geldi 
     TÜRKİYE’NİN tesis zengini takımı Fenerbahçe pırıl pırıl sahaları dururken, karlar altındaki Samandıra’dan çıkmadı. Denizli, "Oynayacağımız saha bundan farklı değil" dedi, Diyarbakır’daki zemin çimdi. Otelin salonunda yapılan son çalışma ile müsabakaya çıkıldı. Bir haftadır bağıran felaket Diyarbakır’da patladı, herkes çalıştığı kadar puan aldı. 
     DİYARBAKIRSPOR maça atak başlayan takımdı. Orta saha presi ile Fenerbahçe’nin atakları etkisiz kaldı. Kona’nın kaçırdığı gol ilk yarının en net fırsatıydı. İkinci yarıda Fenerbahçe’nin baskısı vardı. 65. dakikada Murat Duman kornerden gelen topu filelere gönderdi. 88’de Celalettin farkı ikiye çıkardı. Uzatma dakikalarında Serhat fileleri buldu ama bu gol puana yetmedi. 
     
     Dakika dakika maç 
     5.DAKİKA Kona Fenerbahçe kalesine çalımlarla yaklaştı, Ali Yılmaz'a pasını çıkardı. Bu oyuncunun vuruşunda top kaleci Rüştü'de kaldı. 
     7.DADİKA Serhat ceza sahasında topla buluştu. Sert vuruşunda top yandan auta çıktı. 
     11.DAKİKA Orta sahadan aldığı topla Abdullah ceza sahasına yaklaştı. Tam vuruşunu yapmak üzereyken Diyarbakırspor'lu Deniz topa yatarak uzandı ve kalesini mutlak bir golden önledi. 
     20.DAKİKA Fazlı'nın düşürülmesi ile kazanılan serbest vuruşu Deniz kullandı, sert vuruşunda kaleci Rüştü topu elinden kaçırdı ve Mirkoviç topu uzaklaştırdı. 
     27.DAKİKA Abdullah'ın ceza sahasına ortasında Yusuf ve Johnson kaleci ile karşı karşıya kaldı. Şenol Fenerbahçe'li iki oyuncudan daha önce davranarak topu çelmeyi başardı. 
     36.DAKİKA Diyarbakırspor'un ilk yarıda yakaladığı en net gol pozisyonunda Kona kaleci ile karşı karşıya kaldı, vuruşunda Rüştü mutlak bir gol pozisyonunu kornere çelerek önledi. 
     49.DAKİKA Johnson'un geri pasında Rüştü, topa vurmakta gecikince, Kona'nın presiyle karşılaştı. Tecrübeli kaleci, son anda pozizyonu uzaklaştırdı. 
     56.DAKİKA Serhat, Yusuf'a harika bir asist yaptı. Bu oyuncu, ceza sahasına girdi, kaleye vurmak yerine çalım atmaya kalkınca, topu kaptırdı. 
     58.DAKİKA Abdullah'ın, 25 metreden kullandığı serbest vuruşta top baraja çarparak yükseklik kazandı. Kaleci Şenol iyi refleksle topu kornere çeldi. 
     63.DAKİKA Celalettin'in korner atışında top, savunmanın arasında arka direkte bulunan Murat Duman'ın önüne düştü. Bu oyuncu, sert bir vuruşla ağları havalandırdı 1-0. 
     81.DAKİKA Ceyhun'un ceza sahasının dışından vuruşunda top Şenol'da kaldı. 
     88.DAKİKA Sol kanattan gelişen Diyarbakır atağında Fazlı'nın yaptığı ortada Celalettin topun gelişine mükemmel vurdu 2 - 0. 
     90.DAKİKA Johnson, ceza sahasının ön çizgisinde topu Ceyhun'a aktardı. Bu oyuncunun çıkardığı Serhat, skoru belirledi 2 -1 
     
     Nasıl oynadılar 
     FENERBAHÇE 
     RÜŞTÜ Özellikle ilk yarıda Diyarbakırspor ataklarını karşı koydu. Kona'nın yüzde yüzlük pozisyonunu engelledi. 
     MİRKOVİC Her hafta değişik bir üçlü ile sahaya çıkan Fenerbahçe savunmasında Diyarbakır'ın önemli gol ayağı Fazlı'ya kilit oldu. 
     ÜMİT Liberoda vasat bir oyun sergiledi. Klasik ileri çıkışlarını yineledi ama üretici olamadı. Kademede başarılıydı. 
     JOHNSON Diyarbakır'ın ani ataklarında savunmadaki yerinde bocaladı. Birebir de çok zayıf kaldı, bölgesinden adam kaçırdı. 
     ALİ GÜNEŞ Sağ kanatta ilk yarım saat faydalı bir grafik çizdi. Savunma pozisyonlarında iyiydi. 
     HAKAN Geriden oyunu başlatmakla görevli, teknik yeteneğiyle hareketli. Ancak sürekliliği olmayan bir tablo çizdi. 
     YUSUF Golle sonuçlanabilecek pasların yaratıcısıydı. Maç 0 - 0 devam ederken en önemli pozisyonda topu Andersson'a vermedi. 
     ABDULLAH Orta alanda takımının en başarılı ismiydi. Top kapıp, uzun paslarla oyunu organize etmeye çalıştı. 
     ALİ AKDENİZ Özellikle ilk yarıda sol kanatta Abdullah'la anlaşıp Fenerbahçe'nin ataklarında sahne aldı. 
     SERHAT Murat Duman'ın markajında kısılıp kaldı. Hastalığı da düşük performans sergilemesinde rol oynadı. 
     ANDERSSON Ömer'in katı markajına boyun eğse de zaman zaman etkili gol pozisyoları üretti, çok faul yaptı. 
     CEYHUN. Sakatlığı nedeniyle maça yedek kulübesinde başladı. Kurtarıcı olarak girdiği maçta takımına gol getirimedi. 
     
     DİYARBAKIRSPOR 
     MURAT DUMAN Dünkü maçın kilit adamıydı. Serhat’ı adeta sahadan sildi. Çok zor pozisyonda güzel bir gol attı. 
     ÖMER Andersson gibi bir silahı susturdu. Tek pozisyon dışında hiç kaçırmadan takip etti. İnatçı kişiliğiyle iyi bir savunmacı olduğunu kanıtladı. 
     
Denizli’de bahane çok      MUSTAFA Denizli, maç sonrası kısa bir basın toplantısı düzenledi. Moralinin çok bozuk olduğu gözlenen Denizli, futbolcuların kısıtlılığından yakınarak, "Bu oyuncularla gelebildik. Ancak galibiyeti bulamadık. Diyarbakırspor çıkışta olan bir takımdı, bizden de iyi oynadılar" ifadelerini kullandı. Teknik adam, istifa sorusuna ise güldü ve masadan kalktı. 
     HAFTA başında Diyarbakırspor karşılaşmasından sonra futbolcuları 3 - 4 gün İstanbul’da tutup, antrenmanları sürdüreceğini belirten Mustafa Denizli, dün bu kararından vazgeçti. Futbolcuların tatillerinin kısa süreceğini belirtmesi üzerine tecrübeli hocanın, bugünden itibaren oyuncularını serbest bırakacağı ve ikinci yarı hazırlıklarına kadar herkese izin vereceği açıklandı. 
     
     Notlar 
     Ceylan sürprizi 
     DİYARBAKIRSPOR yönetimi maçtan bir gün önce Fenerbahçeli yöneticilere yemek verdi. Başkan Aziz Yıldırım, yemekte Beşiktaşlı yönetici İzzet Ceylan’ı da görünce şaşkınlığını gizleyemedi. Yıldırım hemen, "Senin ne işin var burada. Galatasaray maçlarına da gidiyor musun " demekten kendini alamadı. 
     
     Diyarbakır’dan Black Jack 
     DİYARBAKIRSPOR, Fenerbahçe’yi 2 - 1 yenerek ilginç bir hedefi yakaladı. Yeşil - Kırmızılı takımın başkanı Mücahit Can’ın iddia ettiği gibi 21 Aralık’ta galip gelerek puanını aynı zamanda şehrin plaka numarası olan 21’e çıkardı. 
     
     Yusuf cezalı 
     FENERBAHÇE’NİN yıldız futbolcusu Yusuf, dünkü maçta sarı kart görünce cezalı duruma düştü. Sarı - Lacivertli futbolcu ikinci devrenin ilk maçı olan Samsunspor karşılaşmasında forma giyemeyecek. 
     
     Murat Duman hesap kesti 
     GEÇTİĞİMİZ yıl formasını giydiği Yimpaş Yozgatspor’un kendi kalesine attığı golle Fenerbahçe’ye 3 - 2 yenilmesine neden olan Murat Duman bu kez Sarı - Lacivertli takımı yaktı. Genç futbolcu Diyarbakır’ın ilk golünü atarak bir yıl sonra Fenerbahçe’den acısını çıkardı. 
     
     Kolay oldu’ 
     DİYARBAKIR Teknik Direktörü Hüseyin Kalpar, Fenerbahçe maçının Malatyaspor maçından daha kolay olduğunu söyledi. Kalpar, "Oyuncularım kazanmak için herşeylerini ortaya koydular. Bu galibiyet bize büyük güç verdi" dedi. 
     
     Yakın’da mutlu son 
     FENERBAHÇE, yılan hikayesine dönen Murat Yakın’ın bonservis sorununu nihayet sonuçlandırdı. Uzun uğraşlar sonucu, Sarı - Lacivertli kulüp, 3.5 milyon İsviçre frangını tahsil etmeyi başardı. 
     
     Yeni yıl jesti 
     BAŞKAN Yıldırım, bugün yeni yıl tatiline çıkacak olan oyuncularına Vakko’dan hazırlanan hediye paketlerini dağıtacak. Samandıra’da toplanacak futbolcular ve yönetim yeni yılı birlikte kutlayacaklar. Ayrıca toplam 1 milyon 100 bin dolarlık transfer taksitleri de oyuncularına ödenecek. 
     
     Doğan Seyfi’ye saygı duruşu 
     GEÇTİĞİMİZ hafta geçirdiği trafik kazası sonucu hayatını kaybeden Denizlispor’un genç futbolcusu Doğan Seyfi için karşılaşma öncesi saygı duruşu yapıldı. Diyarbakırspor takımı da sahaya "Kalbimizdesin Doğan Seyfi" pankartıyla çıktı. 
     



 SPOR 






















</TEXT>
</DOC>
