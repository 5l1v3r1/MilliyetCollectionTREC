<DOC>
<DOCNO> 59005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/guncel/gun01.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İstanbul düştü 
</HEADLINE>
<TEXT>

Megakent’, iki gündür devam eden yağışlarla birlikte Yüzerkent’e döndü. Dereler taştı, ev ve işyerlerini su bastı. Ağzına kadar dolan barajların emniyet kapakları açıldı 
     ŞENOL DEMİRCİ, BÜLENT ÖZDEMİR, TAHSİN AKSU İstanbul Fotoğraflar Ercan Arslan, Yurttaş Tümer 

     İstanbul'u iki gündür esir alan sağanak yağış kenti yaşanılmaz hale getirdi. Özellikle K ğıthane'de hayatı felç eden yağmur, İstanbul'un su ihtiyacını karşılayan 10 kaynaktan Ömerli, Darlık, Alibeyköy ve Istrancalar'da doluluk oranının yüzde 100'e ulaşmasına neden olurken, olası bir taşmanın önüne geçmek için emniyet kapakları açılarak su tahliyesi için ortam hazırlandı. 
     Sağanak yağış, en çok Kağıthane’yi etkiledi. Cendere'den taşan suların fabrika, işyeri ve evlerin giriş katlarına dolması ve Kemerburgaz yolunun da tamamen suyla kaplanması üzerine bölgeye, itfaiye ekipleri ve iş makineleri sevk edildi. Büyükşehir Belediye Başkanlığı İtfaiye Daire Başkanı Sabri Yalın, Burgaz Kaynak Suyu Fabrikası'nda mahsur kalan 6 kişinin kurtarıldığını bildirirken, Büyükşehir Belediye Başkanı Ali Müfit Gürtuna da Cendere bölgesinde daha önce birkaç tane fabrikanın dere yatağına inşa edildiği için derenin akış yolunun kesildiğini belirterek, "Burada zarar görenler, bu işe sebebiyet verenlerdir" dedi. 
     
     Barajlar 2 yıllık stok yaptı 
     Sel tehlikesinin olmadığını kaydeden Başkan Gürtuna, son yağışlarla birlikte İstanbul'a bereket yağdığını vurgulayarak, "Şu anda 2 yıl yetecek oranda suyumuz var" dedi. 
     Günde 1 milyon 600 bin metreküp su tüketen İstanbul'un barajlarına iki günde biriken su oranı, rekor bir düzeye ulaşarak 100 milyon metreküpü buldu. İSKİ Genel Müdürü Veysel Eroğlu da yağmurlar nedeniyle, bir tehlike olmamasına rağmen, personelin teyakkuza geçirildiğini bildirdi. 
     
     Köprü, dereyle aynı seviyede 
     İstanbul Kağıthane'de taşan sular nedeniyle artık köprü bile görülmüyor. Ekipler, zodyak botlar ve hovercraftlarla insanları bulundukları yerlerden tahliye etmeye çalışıyor. 
     
Sel, minibüsü yuttu      İstanbul Hadımköy’de sel sularına kapılan servis minibüsünde bulunan 4 kişiden üçü kurtulmayı başarırken, 23 yaşındaki işçi Cihan Güneş kayboldu 
     Şiddetli yağmura teslim olan İstanbul’un Hadımköy beldesinde, sel sularına gömülen minibüste bulunan bir kişi kayboldu. 
     Bir kozmetik firmasına ait servis minibüsünün şoförü Erol Memiş, işyerine gitmek için Kurtinler Deresi'nden geçen kestirme yolu tercih etti. Ancak sel sularına kapılarak sürüklenmeye başlayan minibüs, bir anda sulara gömüldü. Memiş ile Mehmet Kömürcü ve Ayhan Başdemir kendi çabalarıyla araçtan çıkmayı başarırken, işçi Cihan Güneş 23 kayboldu. 
     Jandarma, minibüsü çıkarabilmek için itfaiye ve Sivil Savunma'dan yardım istedi. Ancak çabalar sonuçsuz kalınca, 1. Zırhlı Tugay'a bağlı üç zırhlı araç devreye girdi. Araç 4 saat süren çalışmalar sonucu sudan çıkarılırken, Güneş'in izine rastlanmadı. 
     
     Buz kırıldı, gölete düştü 
     Silivri Değirmenköy'de 2 arkadaşıyla birlikte ördek avına çıkan Bekir Sütüpak, Değirmenköy Göleti'nin üzerinde yürürken, buzun aniden kırılması sonucu suya düştü. Arama çalışmalarında Sütüpak'tan herhangi bir ize rastlanmadı. 
     Unkapanı Köprüsü altında biriken suda iki müşterisiyle birlikte mahsur kalan taksi, vatandaşların yardımıyla kurtarıldı. 
     
Türkiye afet bölgesi gibi...      DOĞAN HABER AJANSI 

     Trakya kar ve sele teslim oldu. Edirne ve Kırklareli'nde kardan yollar yeniden kapanırken, Tekirdağ'ın Çerkezköy ve Hayrabolu ile Kırklareli'nin Lüleburgaz ilçelerinde sel baskınları oldu. Kar nedeniyle Edirne'nin çevre ilçelerle kara ulaşımı kesildi 

</TEXT>
</DOC>
