<DOC>
<DOCNO> 51627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sontur06.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
E- Devlette sınıfta kaldık...26 ülke arasında sonuncuyuz... 
</HEADLINE>
<TEXT>

     Dijital devlet olarak da adlandırılan e-Devlet çalışmalarında Türkiye'nin 26 ülke arasında sonuncu sırada yer aldığı bildirildi. 
     Taylor Nelson Sofres yatırım, danışmanlık ve araştırma şirketinin yaptığı çalışmaya göre, Türkiye, internet üzerinden kamusal hizmetlerin kullanımında yüzde 3 oranıyla Endonezya ve Rusya ile sonuncu sırada bulunuyor. 
     Şirketin internet sitesinde yer alan habere göre, 26 ülkede gerçekleştirilen e-Devlet araştırmaları sonucunda e-devlet kullanımının en yüksek olduğu ülkeler Norveç, Danimarka, Kanada ve Finlandiya oldu. Bu ülkelerde dijital devlet uygulamaları yüzde 47,75 gibi yüksek bir ortalamaya ulaşırken, Türkiye, Endonezya, Rusya Federasyonu ve Polonya'nın yüzde 3'lük ortalamaları ile derin bir sayısal uçurum yarattı. 
     Türkiye'nin yüzde 3 oranındaki e-devlet kullanımı oranının, yüzde 2'lik bölümü ''sadece bilgi almak'' olurken, vatandaşların kamu 
     işlerinin sadece yüzde 1'ini internet üzerinden yapabildiği belirlendi. Şirket, araştırma için Haziran-Eylül 2001 ayları arasında ABD, Kanada, Çek Cumhuriyeti, Danimarka, Estonya, Finlandiya, Fransa, Almanya, İngiltere, Macaristan, Latviya, Litvanya, Hollanda, Norveç, Polonya, Rusya Federasyonu, Slovakya, İspanya, Türkiye, Avustralya, Hindistan, Endonezya, Japonya, Malezya, Güney Kore ve Tayvan'da yaklaşık 30 bin kişi ile görüştü. Öte yandan yine araştırmaya göre, Türk internet kullanıcılarının yüzde 49'u da e-devlet çalışmalarına güvenmediği belirlendi. Kullanıcıların yüzde 21 güvendiğini belirtirken, yüzde 30'u ise ''bilmiyorum'' yanıtını verdi. 
     
     e - Devlet konferansında yokuz 
     Belçika'da 29-30 Kasım tarihlerinde düzenlenecek olan e-devlet konferansına Türkiye'den hiç kimsenin başvurmadığı belirlendi. 
     ''Conference on eGovernment From Policy to Practice'' adlı konferansa Brezilya, İsrail, Malezya ve ABD gibi Avrupalı olmayan ülkeler de katılırken, komşu Yunanistan, konferansta, Maliye Bakanlığının www.taxisnet.gr projesi ile yer alacak. 
     Belçika Başkanlığındaki Avrupa Komisyonu tarafından bakanlar düzeyinde organize edilen konferans, Avrupalı vatandaş ve şirketlere on-line kamu hizmetlerinden elde edebilecekleri yararları göstermeyi hedefliyor. Avrupa'nın hızla gelişen bilişim arenasındaki yerini görmeyi ve 2002 e-Avrupa eylem planının ötesinde bir çerçeve sağlaması da amaçların arasında bulunuyor. 
     






</TEXT>
</DOC>
