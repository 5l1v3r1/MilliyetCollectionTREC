<DOC>
<DOCNO> 66839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/ekonomi/eko08a.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankaların 2001 batığı 1.8 katrilyon 
</HEADLINE>
<TEXT>

Geçen yıl şirketlere kullandırılan 1.8 katrilyon liralık kredi battı 
     Bankaların, geçen yıl şirketlerde batırdıkları net kredi miktarı 1.8 katrilyon lira olurken toplam batık kredi tutarı 4.4 katrilyona ulaştı. 
     Merkez Bankası verilerine göre, banka ve özel finans kuruluşlarının şirketlere kullandırdıkları toplam krediler, Aralık 2001 itibariyle 44 katrilyon 382 trilyon lira oldu. Bankalar ve özel finans kuruluşları, bu kredilerin 4 katrilyon 363.4 trilyonluk bölümünü şirketlerden zamanında tahsil edemedikleri için "batık" durumuna geldi. Batık kredilerde 2001 yılında yaşanan toplam artış 1.8 katrilyon lira olurken artışın sınırlı kalmasında tasfiye edilen Fon bankalarının batık kredilerinin ağustos ayından itibaren TMSF bünyesindeki Tahsilat Dairesi’ne aktarılması etkili oldu. 
     Sadece bu nedenle batık kredilerde, geçen yılın aralık ayında bir önceki aya göre 675.4 trilyon liralık azalma yaşandı. 
     Merkez Bankası verilerine bakıldığında, şirketlerdeki batık kredilerin 2001 tamamında yüzde 68.8 arttı. 2000 yılı sonunda 2 katrilyon 584.6 trilyon lira olan firmaların batık kredileri, krizin patlak vermesiyle birlikte hızla büyüyerek ekim sonunda 5.8 katrilyona kadar ulaşmıştı. 
     Bankaların kredi geri dönüşleri konusunda sorun yaşadığı şirketlerin başında tekstil ve tekstil ürünleri sektöründe faaliyet gösterenler geliyor. Tekstil sektöründeki firmalar, kredilerin yüzde 12.7 oranındaki 5 katrilyon 618.5 trilyon liralık en büyük bölümünü kullandı. 
     



 EKONOMİ 




















</TEXT>
</DOC>
