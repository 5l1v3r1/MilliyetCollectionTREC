<DOC>
<DOCNO> 78343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sonspo03.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyon güreşçimiz Eroğlu, eleştirenlere meydan okudu 
</HEADLINE>
<TEXT>

     Finlandiya'nın Seinajoki kentinde yapılan 49. Avrupa Büyükler Grekoromen Güreş Şampiyonası'nda altın madalya kazanan Şeref Eroğlu, şampiyona öncesinde kendisini eleştirenlere adeta meydan okudu. 
     Özellikle Dünya Şampiyonası'nda aldıkları yenilgiler sonrası sert eleştirilere maruz kaldıklarını anlatan Şeref Eroğlu, ''Benim için Artık yüreği bitti güreşmesin dediler. Bu sözler beni hırslandırdı. 
     Daha iyi motive olmamı sağladı. Ben de şampiyon yüreği var. Yüreğimin zekatını versem, güreşe yeni başlayana 30 yıl yeter'' diye konuştu. 
     Dünya Şampiyonası sonrası gerçek dostunu ve düşmanını daha iyi anladığını ifade eden Eroğlu, ''Hamza Yerlikaya ile birlikte Türk güreşinde bir ekolüz. Gittiğimiz her yerde büyük ilgi görüyoruz. FILA yöneticileri dahil bizim maçlarımızı büyük dikkatle izliyor. Dünya Şampiyonası'ndan sonra daha iyi çalıştık. Şampiyonaya sıkı biçimde hazırlandık'' dedi. 
     Kendisinde sporcu anemisi olduğunu ve Dünya Şampiyonası'nda başarsızlığının en büyük nedeninin bu olduğunu ifade eden Eroğlu, şöyle devam etti 
     ''Gücüm yerinde olduğu zaman hep başarılı olacağımı biliyorum. 
     Anemi hastalığı müsabakalarda yeterince güçlü olmamı engelliyordu. 4 aydır her 10 günde bir check-up'tan geçiyorum. Dr.Adnan Bağrıaçık ve Prof.Dr.Uğur Erdener, tedavimli ilgilendi. Bu sayede, şu anda hastalıkla ilgili sorunlarımı aştım. Devlet Bakanı Fikret Ünlü ve Gençlik ve Spor Genel Müdürü Kemal Mutlu da sağlık sorunlarımla yakından ilgilendiler, neredeyse hergün arayıp, halimi ve hatırımı sordular, tahlillerim hakkında bilgi aldılar. Onların bu ilgisi beni çok mutlu etti. Burada şampiyon olarak onların emeklerini boşa çıkarmadığım için sevinçliyim.'' Finlandiya'da aldığı altın madalyayla 5. kez Avrupa Şampiyonu olan Şeref Eroğlu, muhteşem bir başarıya da imza attı. 
     18 yaşında ilk Avrupa şampiyonluğuna ulaşan Şeref Eroğlu, bugüne 
     dek büyüklerde katıldığı 7 Avrupa Şampiyonası'nın 6'sında final maçına çıkarken, bunlardan 5'ini kazanmayı başardı. Şeref Eroğlu, katıldığı 5 Dünya Şampiyonası'nda ise 3 kez final yaptı ve bunlardan 1'inde altın madalya elde etti. Eroğlu ayrıca, 3 farklı sıklette, 57 kiloda 2 kez, 63 kiloda 2 kez, 66 kiloda 1 kez Avrupa Şampiyonu olan ilk Türk güreşçisi oldu. 
     
     Yerlikaya "Dünya Şampiyonasını düşünüyorum" 
     Finlandiya'da altın madalya kazanan diğer milli takım sporcusu Hamza Yerlikaya da Avrupa Şampiyonası'nın artık geride kaldığını ve Dünya Şampiyonası'nı düşünmeye başladığını açıkladı. 
     Özellikle geçen yılki Dünya Şampiyonası'ndan sonra yoğun eleştiriler aldığını ve yalnız kaldığını anlatan Yerlikaya, '' Beni eleştilerenlere yalnızca minderde cevap veririm. Bundan sonra da yalnızca işimi yapacağım'' diye konuştu. 
     





</TEXT>
</DOC>
