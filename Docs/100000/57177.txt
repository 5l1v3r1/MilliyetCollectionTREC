<DOC>
<DOCNO> 57177 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sondun19.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya, Kaplan'ın idam edilmeyeceğine dair garanti istiyor 
</HEADLINE>
<TEXT>

     Almanya İçişleri Bakanlığı Müsteşarı Cornelie Sonntag-Wolgast, Almanya'da faaliyet gösteren radikal dinci tüm derneklerin daha yakından izleneceğini, ancak idam edilmeyeceğine dair garanti verilmemesi durumunda, faaliyetleri yasaklanan İslami Cemaat ve Cemiyetleri Birliği'nin İCCB cezaevinde bulunan yöneticisi Metin Kaplan'ın Türkiye'ye iade edilemeyeceğini söyledi. 
     Sosyal Demokrat Parti SPD Uyum Politikası Çalışma Grubu'nun bugün Berlin'de Türk gazeteciler ile birlikte yaptığı ''kahvaltı toplantısına'' katılan Sonntag-Wolgast, Türkiye'nin bu konuda güvence vermemesi halinde, Kaplan'ın sınırdışı edilmesinin Alman yasaları ve uluslararası sözleşmeler kapsamında mümkün olmadığını belirtti. 
     Wolgast, ''Milli Görüş de mercek altına alınmalıdır'' dedi. 
     Göç ve uyum konularına da değinen Sonntag-Wolgast, Almanya'nın sınırlı ve kontrollü göçe ihtiyacı olduğunu, hükümetin Göç Yasa tasarısına Federal Eyalet Temsilcileri Meclisi'nde Bundesrat 
     muhalefet partileri tarafından yönetilen eyaletlerden de destek bulmayı ümit ettiklerini söyledi. Hıristiyan Demokrat Birlik Parti'li CDU Brandenburg Eyaleti İçişleri Bakanı Jörg Schönbohm'un bu konuda kendilerini desteklediğine, bu nedenle parti üyeleri tarafından yoğun baskı altında tutulduğuna dikkati çeken Sonntag-Wolgast, Bremen ve Hamburg eyalet hükümetlerinin de kendilerini destekleyeceklerini umduğunu kaydetti. SPD Uyum Politikası Çalışma Grubu Başkanı Leyla Onur da, Göç Yasa tasarısında devlete yabancılar için uyum kursları düzenleme mecburiyeti getirildiğini, bunun önemli bir gelişme olduğunu, ancak devletin de yabancılara bu kurslara katılma zorunluluğu getirebileceğini söyledi. Onur, tasarıda, aile birleşimi kapsamında Almanya'ya getirilecek yabancı çocukların yaş sınırının 16'dan 14'e düşürülmesinin öngörüldüğünü, ancak çocukların Almanca bilmeleri durumunda bu yaş sınırının 18'e yükseltilmesinin de mümkün olabileceğini belirtti. Partisinin, çocukların küçük yaştan itibaren ailelerinin yanında yetişmeleri için yaş sınırını düşürmek istediğini kaydeden Onur, ''Bazı Türk aileleri, Almanya'daki sözde günahkar toplum içinde yetişmemeleri için çocuklarını Türkiye'de dini eğitim veren okullara gönderiyor. Böyle düşünenlerin kendileri de bu günahkar toplumda yaşamamalı'' diye konuştu. Onur, İCCB'nin yasaklanması ile ilgili olarak da, ''Sözde Halife Devleti'nin yasaklanması için geç bile kalındı. Türk tarafı haklı olarak Almanya'nın bu örgütlere göz yumduğu suçlamalarında bulunmuştu'' dedi. Onur ayrıca, merkezi Köln kentinde bulunan ve yaklaşık 27 bin üyesi bulunan İslam Toplumu Milli Görüş IGMG derneğinin de yakından izlenmesi gerektiğini belirtti. 
     






</TEXT>
</DOC>
