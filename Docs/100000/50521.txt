<DOC>
<DOCNO> 50521 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/yasam/yas06.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Mezarda olsun birleşecekler mi 
</HEADLINE>
<TEXT>

Sevdiği erkeğin ardından intihar eden Melek’in annesi töreyi savundu İlk istemede kız verilmez 
     Kütahya'nın Gediz ve Hisarcık ilçelerinde, evlenmelerine izin verilmediği için intihar eden gençlerin mezarlarının yan yana alınmasına çalışılıyor. 
     Hisarcık Belediye Başkanı Nihat Helvacı, birbirlerine kavuşamadan ölen Hasan Özbaş ile Melek Türkşan'ın mezarlarının yan yana alınması yönünde talep geldiğini kaydederek, "İlçelerin ileri gelenleri aileleri ziyaret ederek konuyu gündeme getirecek. Aileler de uygun görürse belediye olarak üzerimize düşen görevi yerine getiririz" dedi. 
     
     Ailelerden savunma 
     Bu arada, intihar eden Hasan ile Melek'in aileleri, yaşanan büyük dramdan sonra kendilerini savundu. 
     Hasan'ın babası Muhittin Özbaş, oğlunun kızı bu kadar sevdiğini bilmediğini belirterek, "Biz görevimizi yaparak kız istemeye gittik. Ancak kızı bize vermediler. Oğlumun böyle bir kara sevdaya tutulduğunu bilseydim, ne yapar eder kızın ailesini razı ederdik" dedi. 
     Melek’in annesi Lütfiye Türkşan ise erkeğin ailesini "ilk istemede kız verilmez" töresinden dolayı geri çevirdiklerini, onların da bir daha gelmemesi üzerine çocukların evlenemediğini söyledi. 
     
     Polisi suçladı 
     Anne Türkşan, Hasan Özbaş'ın intihar haberini telefonla bildiren polis memurunu da suçladı. Polisin eve telefon açarak kızına "Hasan Özbaş sizinle evlenemediği için intihar etmiş" dediğini öne süren acılı anne, "Haberi böyle ani bir şekilde alınca kızım yıkıldı. Polis, ona değil de bize haberi bildirseydi, kızım intihar etmezdi" dedi. 
     



 YAŞAM 





















</TEXT>
</DOC>
