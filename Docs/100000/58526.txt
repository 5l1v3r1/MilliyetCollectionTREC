<DOC>
<DOCNO> 58526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/ekonomi/eko05.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
13,000 direnci güçlendi 
</HEADLINE>
<TEXT>

Kısa vadeli göstergelerin uyumsuz görünümleri piyasanın zayıflamakta olduğunu gösteriyor 
     Zeynep Candan AKTAŞ 

     Bayram tatilinin hemen ardından 13,000'i kırmaya yönelik ikinci atak geldi. Ancak zayıf hacimle ve disket emirleriyle gerçekleşen atak başarıya ulaşamadı. Haftayı daralan hacimle ve yatay geçiren İMKB 100 Endeksi'nde kısa vadeli göstergelerin uyumsuz görünümleri devam ediyor. 
     Kısa vadeli göstergelerde hakim olan satış eğilimi uzun vadeli göstergelerde de etkinleşmeye başladı. Bunun üzerine bir de daralan hacim eklenince oldukça zayıf bir piyasa görüntüsü ortaya çıkıyor. Ancak yine de teknik olarak endeks desteklerinde tutunmayı başarıyor. Bunun nedeni yılsonu - yılbaşı hareketi beklentisinin sürüyor olması. Diğer taraftan, senet bazında sayıca az da olsa güçlü senetlerin varlığı da ilgi ve beklentiyi güçlü tutuyor. 
     Senet bazında bakıldığında genelde zirvelerde sıkışmalar ve üçgen görünümleri izleniyor. Geçen ay endeksin 12,438 puanda yaptığı ilk zirvenin ardından endeksle birlikte yeni zirveye gidemeyen senet sayısı oldukça fazla. Bu nedenle senetlerde izlenen genel görünüm zirveye ikinci kez yapılan ataklar ve ortalamalarda sıkışma. Yaklaşık bir ayı bulan zirvelerde sıkışma görünümleri nedeniyle 20 günlük ortalamalar da hemen hemen fiyatlar seviyesinde. 
     
Yatay hareket sürecek      Bu da senetlerin tutunmasını sağlıyor. Bir diğer genel görünüm ise daralan hacim. Bu teknik veriler ışığında önümüzdeki hafta iyimser beklenti yatay hareketin devam etmesi, kötümser beklenti desteklerin aşağı doğru kırılması. 13,000 direncinin kırılması ise sürpriz olarak nitelendirilebilir. 
     Piyasanın bir konsolidasyon sürecinde olduğunu gösteren ilginç bir veri de toplam hacim içinde İMKB 100'e dahil hisselerin payı. 
     Endeksin çıkış eğilimini sürdürdüğü dönemlerde yüzde 95'lere ulaşan bu oran, endeksin tutunmaya devam ettiği haftanın son gününde yüzde 86'lara geriledi. 
     Genel çıkış eğilimi içinde yatırımcılar İMKB 100 senetlerinde işlem yaparken, piyasanın durulduğu veya düzeltmeye girdiği dönemlerde İMKB 100'deki hisselere nazaran daha zayıf görünen ve küçük hacimlerle kolayca yönlendirilebilen senetlerde işlem yaparak, mevcut hareketlilik içinde k rını artırmaya çalışmaktadır. 
     Bu aynı zamanda piyasadaki hareketin sürdüğü mesajını vermekte, yatırımcılar da daldan dala atlayarak ana hedeflerinden uzaklaşmaktadırlar. 
     Bol kazançlı haftalar dileğiyle. 
     



 EKONOMİ 














</TEXT>
</DOC>
