<DOC>
<DOCNO> 73046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/spor/aspo.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Acı çekeceğiz" 
</HEADLINE>
<TEXT>

Şampiyonlar Ligi’ne sarılan Barcelona’da Galatasaray maçı öncesi büyük bir endişe hakim. Teknik Direktör Rexach, "Görünen o ki son dakikaya kadar acı çekeceğiz. Ancak bize yakışanı yapacağız" dedi 
     ÖZEL RÖPORTAJ 
MEHMET ÇİFTÇİ - BARCELONA 

     Özel terapi 
     GALATASARAY ile İstanbul’da çeyrek final vizesi alabilmek için zorlu bir mücadele verecek olan Barcelona büyük bir gerilim yaşıyor. İspanya Ligi’nde şampiyonluk yarışından uzaklaşan, Kral Kupası’na havlu atan Bordo - Mavili ekip, Şampiyonlar Ligi’ni tek umudu olarak görüyor. Teknik Direktör Carlos Rexach da, özellikle Roma - Galatasaray karşılaşmasından sonra çıkan olayların kendilerini olumsuz etkileyebileceğini düşünerek, oyuncularına özel terapiler uyguluyor. 
     
     Rexach iddialı 
     BARCELONA teknik heyeti, Galatasaray’ın Avrupa’daki maçlarda gösterdiği konsantrasyon ve sahasında aldığı başarılı sonuçlardan çekindiğini belirterek, sinirlerine hakim olan tarafın turu geçeceğini savundu. Rexach, İstanbul’a kazanmaya gideceklerini vurgulayıp, "Bize yakışanı yapacağız. Görünen o ki taraftarlar ve biz son dakikaya kadar acı çekeceğiz. Ancak herkes şundan emin olsun, hakemin bitiş düdüğü çaldığı an mutlu olan taraf biz olacağız. Bundan hiç şüphem yok" diye konuştu. 
     
     Olaylar ürkütmüş 
     İSPANYOL hoca, Galatasaray’ı küçümsemediklerinin de altını çizerek, "Ama bizim futbol geçmişimiz ve kültürümüz Galatasaray’dan çok önde. Gruptan çıkamamamızın savunmasını hiç kimseye yapamayız" ifadelerini kullandı. En iyi şekilde ağırlanacaklarına inandığını kaydeden Rexach, şöyle devam etti "Roma’daki olaylar oyuncularımı olumsuz etkiledi. Bu çirkin olayların İstanbul’da yaşanmayacağını umut ediyorum. Türk ekipleriyle defalarca maç oynadık. Hiçbirinde olay çıkmadı". 
     
Boğa’nın üç silahşörü      BARCELONA’NIN üç silahşörleri Kluivert, Rivaldo ve Saviola, adeta birer gol makinesi. İspanya Ligi’nde bu sezon Barça’nın 48 golünden 35’ine imza atan üçlüden Kluivert, iki kez hat - trick yapıp, bir kez de dört gol attı. Şampiyonlar Ligi’nde de altı golle, takımının Avrupa’daki en golcü ismi oldu. 
     İSPANYOL ekibinde Brezilyalı Rivaldo ve genç Arjantinli Saviola da her an sürpriz yapabilecek yetenekte isimler. Teknik Direktör Rexach’ın önceleri fazla şans tanımadığı, ancak oynadığı futbol ve golleriyle herkesin sevgilisi olan Saviola’nın da, tecrübeli Rivaldo gibi Şampiyonlar Ligi’nde üç golü var. 
     
Saviola’nın korkusu baskı      KATALAN ekibinin Arjantinli yıldızı Saviola, hedeflerinin mutlak galibiyet olduğunun altını çizdi. Ceza sahası içinde sürekli gol koklayan, takımının en güçlü silahlarından biri olan genç yetenek, "Hiçkimse aklından İstanbul’a beraberliğe gideceğimizi geçirmesin. Beraberliğe yatmayız" açıklamasını yaptı. 
     ALİ Sami Yen’den mutlaka bir galip çıkacağını vurgulayan Saviola, "Ben bu karşılaşmayı Barcelona’nın onur maçı olarak görüyorum" değerlendirmesini yaptı. Üzerlerinde baskı olduğunu kaydeden Barcelonalı futbolcu, "Taraftarların baskısı oldukça yoğunlaştı. Sanırım son yılların en ilginç maçı olacak" dedi. 
     
KLUIVERT Tek yol zafer      BARCELONA’NIN hücumdaki en önemli silahı olarak görülen Hollandalı yıldız, Galatasaray’ın başarılarını küçümsemediklerini ve rakiplerini ciddiye aldıklarını söyledi. Kluivert, "Sezona başlarken üç kupa hedefiyle yola çıktık. Kral Kupası elimizden gitti. Ligde de zor şampiyon oluruz. Geride sadece taraftara verebileceğimiz Şampiyonlar Ligi kupası var. Buraya giden yolun da İstanbul’dan geçtiğini biliyoruz. Barcelona ne kadar kötü oynasa da Galatasaray’ı yenebilecek güçte. Çok stresli bir maç olacak" dedi. 
     
İspanyollar’ın favorisi Cim-Bom      İSPANYA medyasının yaptığı ve iki günden bu yana devam eden ankette Galatasaray - Barcelona maçını Sarı - Kırmızılılar’ın kazanması olasılığına yüzde 69 oy çıktı. Sport ve El Mundo Deportivo gazetesinin düzenlediği ankette şu ana kadar oy kullanan 12 bin 500 civarındaki katılımcının büyük çoğunluğunun Galatasaray’ın galibiyeti yönünde oy kullanması dikkat çekti. Beraberliğe sadece yüzde 3 oy çıkarken, Barcelona’nın galibiyeti ise yüzde 28 oy aldı. 
     
Balic gönderildi      FENERBAHÇE’NİN eski oyuncularından Elvir Balic, kiralık olarak forma giydiği Rayo Vallecano tarafından kapının önüne konuldu. Bir süre önce ilk on birde forma giymeyeceği için yedek kulübesinde oturmamak amacıyla hasta olduğu bahanesini uydurduğu iddia edilen 27 yaşındaki oyuncunun kulüple ilişkisi kesildi. 
     



 SPOR 


























</TEXT>
</DOC>
