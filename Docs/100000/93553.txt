<DOC>
<DOCNO> 93553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur22.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Boğazında "Greenpeace"in dinazorlu eylemi 
</HEADLINE>
<TEXT>

     Çevre örgütü Greenpeace üyeleri, büyük petrol şirketlerini protesto amacıyla 7 metrelik bir ''dinozor'' maketiyle İstanbul Boğazı'nda eylem gerçekleştirdi. 
     Bir süredir İstanbul'da bulunan Greenpeace'e ait ''Esperanza'' adlı geminin, kentten ayrılışı dolayısıyla gemide basın toplantısı düzenlendi. 
     Toplantıda konuşan Greenpeace Enerji Kampanyası Sorumlusu Melda Keskin, Esperanza'nın, Güney Afrika Cumhuriyeti'nin başkenti Johannesburg'daki ''Dünya Zirvesi''ne doğru yol alacağını belirterek, yolculuğun yaklaşık 40-45 gün süreceğini kaydetti. 
     Greenpeace'in dünya devletlerinden talebinin, ''petrol ve kömür gibi tehlikeli fosil yakıtlardan vazgeçilerek, acilen yenilenebilir enerjilere geçilmesi'' olduğunu belirten Keskin, fosil yakıtların dünya iklimini, çevreyi ve boğazları tehdit ettiğini vurguladı. 
     Keskin, İstanbul Boğazı'nda yapacakları eylemle bu tehdide neden olan dev petrol şirketlerine seslerini duyurmayı amaçladıklarını belirterek, şunları söyledi 
     ''Petrol şirketleri, yılda toplam 992 milyar dolarlık bir ciro yapıyorlar. Onlar, işlerini hiçbir değişiklik yapmadan sürdürmeye çalışırken, buzullar eriyor, iklim felaketleri dünyayı tehdit ediyor ve boğazlar, Akdeniz gibi çok değerli ekosistemler tehlike altında. 
     Bunun çözümü temiz enerjiye geçmek.'' ''Dinozor Petrol Endüstrisi''nin dünyayı tehdit ettiğini vurgulayan Keskin, bu endüstrinin tarihteki yerini alması gerektiğini kaydetti. 
     Keskin, fosil yakıtların vazgeçilmezliğini ve ona olan bağımlılığı sorgulamak için en uygun yerin İstanbul Boğazı olduğunu ifade ederek, ''Çünkü bütün İstanbullular ve Türkiyeliler, petrol tankerleriyle ilgili kaygılar taşıyor'' dedi. 
     Toplantıda, alternatif enerji kaynaklarından güneş ve rüzgar enerjisinden elektrik elde edilmesi uygulamalarıyla ilgili video görüntüleri de gösterildi. 
     Toplantının ardından, Greenpeace üyeleri, petrol endüstrisini simgeleyen ve üzerinde uluslararası büyük petrol şirketlerinin isimleri yazılı bulunan, 7 metre yüksekliğindeki dinozor maketiyle boğazda eylem yaptı. 
     Esperanza'nın botlarıyla maketi boğazda dolaştıran Greenpeace üyeleri, ''Dinozor petrol endüstrisi dünyayı mahvediyor'' yazılı bir de pankart açtı. 
     





</TEXT>
</DOC>
