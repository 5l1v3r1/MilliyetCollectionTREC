<DOC>
<DOCNO> 87895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sonspo02.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington Post "Maçın zevki hakem hatalarını gölgeledi" 
</HEADLINE>
<TEXT>

     ABD'nin ''The Washington Post'' gazetesi, daha önce 4 kez kupayı kazanan Brezilya Milli Futbol Takımı'nın, 17. Dünya Kupası'na ''artistik'' bir giriş yaptığını ve Türkiye'nin ''zalim savunmasına karşın'' 2-1 kazanmayı başardığını yazdı. 
     Gazetenin haberinde, Türkiye'nin 48 yıldan sonra yeniden Dünya Kupası'nda sahneye çıktığı, ancak maçın getirdiği zevkin, 87. 
     dakikada Güney Koreli hakem Kim Young Joo'nun çaldığı penaltı atışına ilişkin tartışmalarla gölgelendiği kaydedildi. Penaltı atışına neden olan hareketi dolayısıyla Alpay Özalan'ın kırmızı kart gördüğü ve Türk takımının teknik direktörü Şenol Güneş'in, hakemin kararını haksız bulduğu anlatıldı. Brezilya Teknik Direktörü Luiz Felipe Scolari'nin ise, ''Benim düşünceme göre oyundaki hakemlikle ilgili bir sorun yok'' sözleri aktarıldı. Gazetede Türkiye için, ''Agresif savunmasının bedelini ödedi ve Alpay ile Hakan Ünsal kırmızı kartla ikinci yarıda oyun dışında kaldı'' denildi. Haberde Türkiye'nin, Brezilya'nın Ronaldo, Rivaldo ve Ronaldinho'sunu tutmak için agresif bir mücadele verdiği ve sonuç olarak ilk yarıda 3 sarı kart aldığı yorumu yapıldı. Yine de Brezilya'nın bir dizi gol fırsatını kaçırdığı belirtilen ''The Washington Post''un haberinde, birçok olası golün, kaleci Rüştü tarafından kurtarıldığı kaydedildi. Brezilyalı Rivaldo ise gazeteye, ''Daha farklı bir skorla kazanabilirdik. Ancak bunu yapamamamızın nedeni kaleci Rüştü ve Türk takımının savunması'' yorumunu yaptı. Gazete, sahanın yıldızının ise ''bir sihirbaz gibi'' inanılmaz hareketler sergileyen Ronaldo olduğunu yazdı. 
     





</TEXT>
</DOC>
