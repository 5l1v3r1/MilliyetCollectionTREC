<DOC>
<DOCNO> 82656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo09.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Lucescu inşallah olacak" 
</HEADLINE>
<TEXT>

     Christoph Daum ile yollarını ayırdıktan sonra teknik direktör arayışlarına başlayan Beşiktaş'ta Galatasaray'dan ayrılan Mircea Lucescu'nun ismi ağırlık kazandı. 
     Asbaşkan Yıldırım Demirören ile bugün biraraya gelip, Brezilya'da izlediği futbolcuların video kasetlerini getiren ve bu futbolcularla ilgili rapor veren menajer Sinan Engin, çıkışta yaptığı açıklamada, Lucescu'yu takımın başında görmek istediklerini söyledi. 
     Engin, Lucescu için olumlu görüşleri bulunduğunu ifade ederek, ''Çok iyi bir teknik adam. İnşallah transferi olacak'' diye konuştu. 
     Yabancı futbolcu transferine de değinen Engin, Brezilya dönüşü bugün Demirören ile biraraya geldiklerini kaydederek, ''Futbolcuların kasetlerini izledik. Listemizde 6 futbolcu bulunuyor. Bu akşam transfer komitesi ile de biraraya gelerek bu konuda görüş alışverişinde bulunacağız ve Beşiktaş'a yararlı olacak isimleri transfer edeceğiz'' dedi. 
     Bu arada, Sinan Engin'in getirdiği video kasetleri içinde Brezilyalı futbolcu Joubert Araujo Martint'in de bulunduğu görüldü. 
     Flamengo takımında forma giyen 1975 doğumlu ve 1.76 metre boyundaki futbolcunun orta sahada forma giydiği, hızlı ve teknik olduğu, ayrıca uzaktan attığı sert şutlarla tanındığı öğrenildi. 
     





</TEXT>
</DOC>
