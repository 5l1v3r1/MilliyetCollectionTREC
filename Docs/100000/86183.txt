<DOC>
<DOCNO> 86183 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/yasam/yas01.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Babasını kurşunlar onu canavar’ aldı 
</HEADLINE>
<TEXT>

Yaklaşık üç yıl önce esrarengiz bir cinayete kurban giden Josef Behar’ın kızı Lizet ile sevgilisi, önceki gece aşırı hız ve kaygan yolun kurbanı oldu 
     ŞAKİR AYDIN İstanbul 

     Şişli’de, yanında çalışan üç kişiyle birlikte 2.5 yıl önce esrarengiz şekilde öldürülen işadamı Josef Behar’ın kızı Lizet Behar ve birlikte yaşadığı sevgilisi Reşat Murad İyice, içinde bulundukları otomobilin takla atması sonucu korkunç şekilde can verdi. 
     Çatalca’da mühendislik firması bulunan bir çocuk annesi Lizet Behar 32 ile sevgilisi Nevzat Murat İyice’nin hayatını kaybettiği kaza, dün sabaha karşı saat 03.00 sıralarında Piyalepaşa Bulvarı üzerinde meydana geldi. 
     
     Yolda temizlik vardı 
     İyice’nin kullandığı 34 T 0810 plakalı Volkswagen Polo marka otomobil, Kasımpaşa’dan Şişli istikametine giderken Varan Tesisleri önüne geldiği sırada, aşırı hızla temizlik çalışmaları nedeniyle ıslanan yola girdi. 
     Islak yolda kayarak kontrolden çıkan otomobil, orta refüje çarptıktan sonra üstgeçidin beton ayağına vurarak durdu. Çarpmanın şiddetiyle otomobil hurdaya dönerken, duvarla otomobil arasına sıkışan Behar ile İyice olay yerinde hayatlarıını kaybetti. İtfaiye ekibi, yaklaşık yarım saat süren çalışma sonucu aracın tavanını keserek cesetleri çıkarabildi. 
     
     Alkollü değildiler 
     Korkunç kazada can veren Behar ve İyice’nin alkollü olmadıkları anlaşıldı. 
     Görgü tanığı vatandaşlar da kazaya, aşırı hızın yanı sıra kaldırımdan sızan ve yola dökülen suyun neden olduğunu iddia etti. 
     Polis kazayla ilgili soruşturma başlatırken, Lizet Behar’ın bir süre önce boşandığı eski eşinden 7 yaşında bir çocuğu olduğu, İyice’nin de yaklaşık 40 gün önce annesini kaybettiği bildirildi. 
     
Cinayet sır kaldı      Lizet Behar’ın babası Josef Behar, 29 Mart 1997’de sahibi olduğu şirkette üç 
     personeliyle birlikte öldürüldü. Ortadoğu İplik ve Tekstil Pazarlama şirketi sahibi 55 yaşındaki Behar’ın Şişli’deki bürosunu sabah saat 09.00’da basan silahlı kişiler, Behar, yardımcısı Kirkor Zarfçıyan ve 19 yaşındaki kursiyer Tuna Elişah’ı başlarından vurarak öldürdü. Muhasabeci Zübeyde Uçar da hastanede can verdi. Katiller bulunamadı. 
     



 YAŞAM 
















</TEXT>
</DOC>
