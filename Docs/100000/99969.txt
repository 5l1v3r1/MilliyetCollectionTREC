<DOC>
<DOCNO> 99969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/soneko08.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Maliye Bakanı "Veriler 5 büyümeyi öngörüyor" 
</HEADLINE>
<TEXT>

     Maliye Bakanı Sümer Oral, ''Elimizdeki verilere bakılarak yüzde 5'in üzerinde bir büyüme öngörülüyor'' dedi. 
     Oral, İzmir'in Ödemiş İlçesi Bozdağ Beldesi'nde, belediyenin yaptırdığı restoran ve parktan oluşan tesislerin açılış törenine katıldı. Bakan Oral, burada yaptığı konuşmada, Avrupa Birliği Uyum Yasa teklifinin parlamentodan geçişinin önemine değinerek, ''Bu kanunlar gerçekten çok önemlidir'' dedi. 
     Ekonomik programı kararlılıkla götürmenin gereğine işaret eden Sümer Oral, gerçekleştirilen yapısal düzenlemelerin önemine dikkati çekti. Oral, yapılan çalışmaların meyvelerinin yavaş yavaş alınmaya başlandığını söyledi. 
     Bozdağ'ın sahip olduğu doğal özelliklere değinen Oral, buranın daha da geliştirilmesinin gereğine değindi. 
     Daha sonra yine Ödemiş İlçesi'ne bağlı Gölcük Beldesi'ne geçen Oral, Belediye Başkanı İsmail Sandık'ı ziyaret etti. 
     Belediyenin önündeki çay bahçesinde ekonomik gelişmelerle ilgili bilgi veren Bakan Oral, ekonomide her şeyin rakama dayandığını söyledi. 
     Sanayi üretiminde önemli bir artış olduğunu kaydeden Oral, büyümede hayli olumlu bir gelişmenin ortaya çıktığını söyledi. Oral, ''Elimizdeki verilere bakılarak yüzde 5'in üzerinde bir büyüme öngörülüyor'' dedi. 
     Kamu maliyesinin arzu edilen düzeyde gerçekleşmekte olduğunu kaydeden bakan Oral, harcamalarda çok dikkatli davranıldığını belirtti. Oral, ''Ekonomik programı titizlikle götürmemiz lazım. Seçim olayının kararlılığımızı bozmaması lazım. Türkiye'nin ihmal edemeyeceği birinci öncelikli meselesi programı aksatmadan uygulamasıdır'' diye konuştu. Bakan Oral, hükümetin bu konuda gereken titizliği gösterdiğini dile getirdi. 
     Oral, bir soru üzerine, siyasetteki fazla bölünmenin ortaya çıkaracağı sakıncaları giderecek bir yaklaşımın ortaya konulmasının önemli olduğunu söyledi. Bakan Oral, ''Bana göre solda olduğu kadar sağda da toparlanma ihtiyacı vardır. Çünkü sağdaki partilerin bazılarının ekonomik, siyasi ve dünya görüşlerinde önemli ayrılıkların olduğunu söylemek mümkün değildir'' dedi. 
     





</TEXT>
</DOC>
