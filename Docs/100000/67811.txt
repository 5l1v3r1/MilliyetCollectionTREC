<DOC>
<DOCNO> 67811 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun23.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahsun Prensesin cesedi yakılıyor 
</HEADLINE>
<TEXT>

     İngiltere Kraliçesi II. Elizabeth'in kızkardeşi Prenses Margeret'in vasiyetine uygun olarak düzenlenen cenaze töreni, 450 özel konuğun katılımıyla Windsor Kalesi'nde yaklaşık bir saat sonra yapılacak. 
     Buckingham Sarayı'ndan ayrılarak karayoluyla Windsor'a hareket eden Kraliçe II. Elizabeth'in biraz önce cenaze töreninin yapılacağı Windsor kalesine ulaştığı belirtildi. Tören, yerel saatle 14.30'da konukların Kale'ye gelmeleriyle başlayacak. 
     30'u Kraliyet Ailesi üyesi olan 450 kişinin, Prenses'in bıraktığı 
     listeye uygun olarak davet edildiği, bu kişilerin arasında Prenses'in yakın dostlarıyla yaşamı boyunca başkanlığını yaptığı ya da himeyesine aldığı vakıfların yöneticileri oldukları belirtiliyor. Babası Kral VI. George'un aynı yerde bulunan özel kabristanda toprağa verilişinin 50. yıldönümünde yapılan törende, öncelikle Windsor kalesi içinde bulunan St. George Kilisesi'nde özel bir ayin düzenleniyor. Ayinin ardından Prenses'in naaşı Windsor Kalesi'ne yaklaşık 2 mil uzaklıkta bulunan Slough Cremetaryomuna götürülerek burada yakılacak. Prenses'in vasiyetine uygun olarak yapılan bu işlemde, Kraliyet üyelerinin hiçbirisi yer almayacak. Törenin bu bölümünde sadece resmi Kraliyet görevlileri bulunacak. Yakıldıktan ve özel bir kutuya konulduktan bayrakların yarıya indirildiği Windsor Kalesi'ne geri getirilecek küllerin, Prenses Margaret'in 50 yıl önce ölen ve Kale içindeki özel kabristanda toprağa verilen babasının mezarının yanına konulacağı belirtiliyor. Prenses Margaret'in cenazesi dün Londra'daki St James's Sarayı'ndan alınarak Windsor kalesine getirilmiş, bu sırada Windsor halkı kale çevresinde toplanarak Prenses'e son görevlerini yapmışlardı. Prenses Margaret'in babası VI. George'un da gömülü bulunduğu kale içindeki küçük mezarlıkta İngiltere Kraliyet Ailesi'nin diğer bazı üyelerinin mezarları da bulunuyor. Bunlardan ilkinin 1483'te buraya gömülen IV. Edward olduğu, St. George Kilisesi ve mezarlığının yapımının 1528'de tamamlanmasının ardından inşaatı tamamlatan VIII. Henry'nin de buraya gömüldüğü belirtiliyor. Burada gömülü olan diğer Kraliyet üyeleri ise I. Charhes, IV. George, IV. William, VII. Edward ve V. George olarak sıralanıyor. 
     






</TEXT>
</DOC>
