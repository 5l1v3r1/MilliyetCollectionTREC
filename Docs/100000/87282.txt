<DOC>
<DOCNO> 87282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/ekonomi/aeko.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes, Güney Kore’yi Taksim’e getiriyor 
</HEADLINE>
<TEXT>

Milli Takım ana sponsoru Efes, kupa heyecanını mobil ekranlarla donatacağı Taksim Meydanı’na taşıyor. Bir araç üzerine kurulacak bu ekranlardan canlı yayın yapılacak 
     EYLEM TÜRK 

     Türk Milli Futbol Takımı’nın ana sponsoru olan Efes, Taksim Meydanı’na mobil ekranlar kuracak. Efes Pilsen Pazarlama Direktörü Yüksel Gökbulut, "Bu ekranlar bir araç üzerine kurulacak. Yani mobil ekranlar olacak. Konuyla ilgili yasal prosedür devam ediyor" dedi. 
     Bu sayede milli takım maçlarının naklen yayınlanacağını belirten Gökbulut, "Mobil TV ile Dünya Kupası heyacanını hep birlikte yaşamaayı hedefliyoruz" diye konuştu. 
     
     Milli Takım formasıyla maç 
     Gökbulut, ayrıca Dünya Kupası süresince, Türkiye genelinde 116 adet birahane, pub, kafe gibi özel Efes Pilsen noktalarında Milli Takım maçlarının gerçekleşeceği 3, 9 ve 13 Haziran tarihlerinde özel maç izleme noktaları oluşturduklarını belirtti. Gökbulut, bu noktalarda maçları Milli Takım forması ve Efes Pilsen forması ile izleme olanağı sunacaklarını kaydetti. 
     
     İnternette kupa heyecanı 
     Efes Pilsen Ürün Müdürü Serim Yıldırım da Efes Pilsen’in web sitesi www.efeskeyfi.com’da da Dünya Kupası’yla ilgili bir bölümün hazırlandığını söyledi. Yıldırım, "Dünya Kupası özel dosyasında Milli Takım tarihinden, rakiplerimizin tanıtımına, stadyumlara, son haberlere kadar çok geniş bir içerik yer alıyor. Ayrıca kamptan da son dakika haberleri de siteden verilecek. Sitesi saatlik güncellenmeleriyle, Dünya Kupası’nın nabzını internette tutacak" dedi. 
     
Seul’de döner partisi      Efes Pilsen, Dünya Kupası için Güney Kore’de bulunan Türk kafilesine bir dizi moral ve dostluk yemeği düzenleyecek. Efes Pilsen Pazarlama Direktörü Yüksel Gökbulut, yemeğe Seul’e giden, bakan, milletvekilleri, Futbol Federasyonu Yönetim Kurulu üyeleri, klüp başkanlarının katılacağını söyledi. "Efes Pilsen Moral ve Dayanışma Yemekleri" adı altındaki yemeklerin Milli Takım’ın karşılaşmalardan bir gün önce verileceğini kaydeden Gökbulut, "Mönüde ağırlıklı olarak döner gibi Türk yemekleri olacak. 200 kişinini katılacağı yemekler 2 Haziran’da Grand Hilton’da, 5 Haziran’da Pasha Turkish Restaurant’ta, 8 Haziran’da Grand Hilton’da, 12 Haziran’da Pasha Turkish Restaurant’da düzenlenecek" dedi. 
     



 EKONOMİ 



















</TEXT>
</DOC>
