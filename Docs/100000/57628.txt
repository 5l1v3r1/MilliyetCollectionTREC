<DOC>
<DOCNO> 57628 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sonspo03.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Tokat Ali Sami Yen'i 17 00'de kontrol edecek 
</HEADLINE>
<TEXT>

     Galatasaray Kulübü Tesislerden Sorumlu Yönetim Kurulu Üyesi Osman Güneri, olumsuz hava ve saha şartları nedeniyle hakem Metin Tokat tarafından bugüne ertelenen Galatasaray-Kocaelispor maçının oynanması için sahadaki çalışmaların aralıksız sürdüğünü söyledi. 
     Sahanın maç saatine yetiştirilmesi için 50 kişilik bir ekiple çalışmaların sürdüğünü anlatan Osman Güneri, zeminin karla kaplı olması ve yumuşaklığı nedeniyle karların sıyrılması işlemi sırasında çimlerin çok büyük zarar gürdüğünü belirterek, ''Bana göre katliam yapıyoruz'' dedi. 
     Ali Sami Yen Stadı'nın bu sezon Galatasaray'ın lig ve Avrupa Şampiyonlar Ligi maçlarının yanı sıra, milli maçlar nedeniyle kapasitesinin hayli üzerine çıktığını anlatan Güneri, şöyle konuştu 
     ''Herkes Erzurum'da eksi 10 derecede oynanıyor da Ali Sami Yen Stadı'nda niye maç oynanmıyor diye soruyor. Ama bilmedikleri konular var. Stadımızdaki yumuşak zemin ve nemli ortam, saha temizleme çalışmalarını engelliyor. En ufak temasta çimler zedeleniyor. Eksi 10 derecede sahayı greyder ile bile temizleyebilirsiniz, ama bizim böyle bir şansımız yok.'' Bütün olumsuzluklara rağmen Futbol Federasyonu'nun talimatlarına uyarak, zemini maça hazır hale getireceklerini, ancak bu çalışmalar sırasında zemine büyük zarar vereceklerini kaydeden Osman Güneri, maçın hakemi Metin Tokat'ın zemini bir kez daha kontrol ettiğini ve şu andaki görüşünün bu sahada maç oynanamaz şeklinde olduğunu vurguladı. Sarı-kırmızılı yönetici, ''Hakem saat 17.00'de zemini bir kez daha kontrol edecek ve kararını verecek. Meteoroloji yetkilileriyle sürekli görüşüyoruz. Son gelen bilgilere göre maç saatinde İstanbul'da fırtına ve yağış olacak. Bu kar da olabilir, yağmur da'' diye konuştu. 
     Ali Sami Yen Stadı'nda kömür tozu bulunmadığı şeklindeki iddialara da değinen Osman Güneri, ''Dün akşam statta kömür tozu vardı ve hatta saha 2 kez çizildi. Ancak yağış nedeniyle kömür tozları kar altında kaldı'' ifadelerini kullandı. 
     






</TEXT>
</DOC>
