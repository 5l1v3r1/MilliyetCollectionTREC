<DOC>
<DOCNO> 92359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/yozdilek.html </URL>
<DATE> 2002/06/27/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Duygu fırtınası 
</HEADLINE>
<TEXT>

     Maça girerken içimde kıpır kıpır eden heyecan ve mutluluk, belki de bir daha asla yaşayamayacağım bir andı. Bir Dünya Kupası’nda, Brezilya önünde final bileti almak için takımımızı izlemeye gitmek, acaba bizim gibi orta gelişmiş hangi ülke insanına nasip olurdu Bugüne kadar yüksek sesle cesaret edemediğimiz bir rüyanın gerçekleşmesi acaba unutulacak bir olay mı Belki Brezilya önünde yenildik, finale gitmeyi kaybettik. Ama buralarda bir Türk olarak başımız dimdik ve onurlu bir şekilde dolaştık. Maç sonrasında Ronaldo’nun bizler için yaptığı göz kamaştırıcı açıklamalar, zaten Türk gücünü bir kez daha gözler önüne sermedi mi 
     Maç öncesi okunan milli marşımız sırasında, stadda esen o duygu fırtınası bizim için inanılmaz gurur dakikaları idi. Evet biz, bu finali alabilirdik. Rakibimiz bir Dünya devi Brezilya. Futbola damgasını vuran bir ekip. Onlarla dişe diş, kora kor mücadele ettik. Yediğimiz o pis gol, bile bizi bozmadı. Onlara, bu şampiyonadaki en sıkıntılı dakikaları yaşattık. Ama olmadı. Yapamadık. O golü atamadık. Elimize fırsatlar geçti, iki direk arasına topu gönderemedik. Brezilya kalecisi Marcos performansı ile maçın kaderini tayin eden adam oldu. 
     Brezilya ile oynadığımız ilk maçta yediğimiz ilk gol yine 49. dakikadaydı. O yüzden şu 49’a sinir olmamak elde değil. O pozisyonda hangi futbolcu ayağının burnu ile vurmayı tercih eder Ama vuran Ronaldo. Yoktan var ettiği pozisyonda, tek vuruş şekli vardı, onu da yaptı. Bu Brezilya ekolünün bir yaratıcılığını göstermiyor mu Özellikle ilk yarıda onların bu sihri karşısında çok direndik. Başta kaleci Rüştü olmak üzere iyi mücadele ettik. Rüştü, bu mücadelesi ile 2002 Dünya Kupası’na damgasını vuran oyuncu oldu. 
     Evet üzgünüz. Hem de çok üzgünüz. Önümüzde bir adım vardı. O adımı atamadık ve finale yükselemedik. Ama bu maçı kaybettiler diye bu çocuklara kızmak hiç içimden gelmiyor. Onlar yapacaklarını yaptılar. Bizlere inanılmaz günler yaşattılar. Ve o kadroda bulunan herkese bize bunları gösterdikleri için teşekkürler demekten ve şapka çıkarmaktan başka çaremiz yok. 
     



 SPOR 





































</TEXT>
</DOC>
