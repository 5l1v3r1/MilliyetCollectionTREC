<DOC>
<DOCNO> 62605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo10.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hami, eski hocası Şenol Güneş'ten milli forma bekliyor 
</HEADLINE>
<TEXT>

     Trabzonspor'un takım kaptanı Hami Mandıralı, hiçbir futbolcunun hedefinin bitmemesi gerektiğini belirterek, ''Benim de hedefim ligde 240 golü bulunan Tanju Çolak'ın rekorunu kırmak ve Dünya Kupası'na katılacak Milli Takım'da yer almak'' dedi. 
     49 kez A Milli Takım forması giyen Hami, yaptığı açıklamada, 
     özellikle Milli Takım formasını tekrar giymeyi çok arzu ettiğini belirterek, ''Çok çalışıp, performansımı yükselterek, Milli Takım formasına layık görülmek istiyorum. Layık görülürsem de bundan büyük bir mutluluk duyar ve elimden gelen herşeyi yaparım'' dedi. 
     Devre arası hazırlık çalışmalarında takımdaki eksiklikleri ve artıları görme fırsatı elde ettiklerini de ifade eden Hami, şunları söyledi 
     ''Beşiktaş maçına kadar eksikliklerimizi en aza indirgemeye çalışacağız. Tüm takım olarak bu maçın bilincindeyiz. Kendi yeteneklerimizi taraftarlarla birleştirerek sahaya yansıtırsak, yani bize yakışır bir futbol oynarsak, hafta sonunu mutlu bir biçimde geçiririz.'' Ligin ikinci yarısının ilk 3 haftasında Beşiktaş, Gaziantepspor ve Bursaspor gibi güçlü takımlar ile karşılaşacaklarını da dile getiren Hami, ''Bu maçlardan alınacak 3 güzel sonuç bizi daha iyi yerlere taşıyabilir. Şampiyonluk yolunda ise Galatasaray, Beşiktaş ve Fenerbahçe avantajlı takımlar. Biz bu 3 karşılaşmayı alırsak, onlara yaklaşmamız daha kolay olur'' diye konuştu. 
     






</TEXT>
</DOC>
