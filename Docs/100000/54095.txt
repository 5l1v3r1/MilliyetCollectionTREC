<DOC>
<DOCNO> 54095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/ekonomi/eko11.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İSO’dan yabancı yatırım rehberi 
</HEADLINE>
<TEXT>

Türkiye’de yatırım ortamının iyileştirilmesi düşüncesinden hareket eden İSO, Yabancı Yatırımlarla İlgili Stratejik Plan’ adlı raporunu kamuoyuna açıklamak için gün sayıyor 
     EBRU SUNGUR 

     Devlet, krizden çıkışın bir formülü olarak yabancı sermayenin önünü açma çalışmaları yaparken, İstanbul Sanayi Odası’nın İSO da "Türkiye’ye Gelen Doğrudan Yabancı Yatırımlarla İlgili Stratejik Plan" adlı bir raporun son hazırlıkları üzerinde çalıştığı öğrenildi. 
     1980 sonrasından günümüze Türkiye’ye gelen yabancı yatırımları inceleyerek, emsal ülkelerle Türkiye’yi kıyaslayan raporun, uluslararası sermayeden daha fazla pay almak için yapılması gerekenleri de sonuç bölümünde içerdiği kaydedildi. 
     
YASED destek verdi      Yabancı Sermaye Derneği’nin YASED destek verdiği, danışmanlığını ise PriceWaterhouseCoopers’ın yaptığı raporun İSO Yönetim Kurulu’na sunulduğu, yakın zamanda da kamuoyuna açıklanacağı belirtildi. 
     PriceWaterhouseCoopers Türkiye Yönetim Kurulu Başkanı Adnan Nas, her yıl dünya çapında yaptıkları saydamlık analizinin raporun hazırlanmasına ışık tuttuğunu belirtti. 
     
Deniz bitti’      Raporun zamanlamasının önemine değinen Nas, "Türkiye denizin bittiği yere geldi. İç borç sınıra dayandı. Yabancı yatırım önem kazandı" dedi. Doğrudan yatırımın, borçlanmanın çok altında maliyete sahip olduğunu hatırlatan Nas, "Bu raporla Türkiye’nin yabancı sermayeyi çekme konusunda neden başarılı olmadığı ortaya konuldu" diye konuştu. 
     Yüzlerce sayfadan oluşan raporun, sorunu ayrıntısıyla incelediğini belirten Nas, sonuç bölümünde de devlete ve özel sektöre, ülkeye daha fazla yabancı sermaye çekmek için yol gösterildiğini anlattı. Nas, raporda ayrıca bazı kanunlarda değişik yapılmasının da önerildiğini dile getirdi. 
     
Türkiye, dünyanın gerisinde      Yabancı Sermaye Kanunu’nun yürürlüğe girdiği 1954 yılından 1980’e kadar yabancılar Türkiye’ye sadece 600 milyon dolarlık yatırım yaptı. Özal döneminde ülkeye gelen yabancı yatırım arttı ve 1988’de ilk defa yıllık 500 milyon dolar rakamına ulaşıldı. 1993’te yabancıların Türkiye’ye 1 milyar dolar yatırım yapmasına karşın, sonraki yıllarda yine düşen bir trende girildi. Oysa dünya çapındaki rakamlara bakıldığında Türkiye’nin yabancı sermaye konusunda oldukça geride kaldığı görülüyor. Türkiye’nin son 50 yılda çektiği yabancı sermaye, Singapur ve Polonya’ya bir yılda giriyor. Kişi başına rakamlara göre ise yabancılar İrlanda’ya Türkiye’nin 350 katı, Polonya’ya 250 katı yatırım yapıyor. 
     



 EKONOMİ 



















</TEXT>
</DOC>
