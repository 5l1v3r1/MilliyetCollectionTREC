<DOC>
<DOCNO> 76869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur20.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
MSB'den tank modernizasyonu için savunma... 
</HEADLINE>
<TEXT>

     Milli Savunma Bakanlığı Genel Sekreteri Kara Pilot Kurmay Albay Tamer Büyükkantarcıoğlu, M-60 Tank Modernizasyonu Proje Sözleşmesi'nin imza tarihi ile Ortadoğu'daki krizin ilişkilendirilmesinin doğru bir yaklaşım olmadığını, sözleşmenin imzalanmasının uzun bir çalışma süreci sonunda gerçekleştiğini belirtti. 
     Kurmay Albay Büyükkantarcıoğlu, ''Ortadoğu olayları 55 yıldır devam etmekte olan ve daha ne kadar süreceği maalesef belli olmayan olaylardır. Dolayısıyla sözleşmenin imzalanmasındaki bir gecikme modernizasyonun gerçekleşmesini bir bilinmeyene sürükleyecektir. Türk Silahlı Kuvvetleri'nin TSK bir bilinmeyene göre konsept geliştirerek, ihtiyaçlarını ortaya koyması ve caydırıcılık vasfını sürdürmesi mümkün değildir'' dedi. 
     Kurmay Albay Büyükkantarcıoğlu, yaptığı yazılı açıklamada, Milli Savunma Bakanı Sabahattin Çakmakoğlu ve Savunma Sanayii Müsteşarlığı'nın M-60 Tank Modernizasyonu ile ilgili açıklamalarına rağmen son günlerde bazı basın ve yayın organlarında konuya ilişkin yanlış veya eksik bilgilerden kaynaklandığı değerlendirilen haberlere yer verildiğine işaret etti. 
     Kurmay Albay Büyükkantarcıoğlu, kamuoyunun ve basın yayın organlarının doğru bilgilendirilmesi amacıyla açıklama yapılmasına ihtiyaç duyulduğunu ifade etti. 
     Tank modernizasyonu programının, diğer tüm tedarik ve modernizasyon programları gibi milli savunma açısından önemli bir faaliyet olduğunu kaydeden Kurmay Albay Büyükkantarcıoğlu, şöyle devam etti 
     ''Milli güvenliğimiz ve bölgesel barışın sürdürülmesinde caydırıcılık özelliğiyle münakaşasız en etkin rolü oynayan Silahlı Kuvvetlerimizin, silah, araç, gereç ve donanımlarının tedarik ve modernizasyonu ihtiyaçlarının zamanında ve etkin bir şekilde karşılanabilmesi için, değişik makamlarda ayrıntılı inceleme ve değerlendirmeler yapılmakta ve verilen programların uygulamaya koyulması kararlaştırılmaktadır. Hal böyle iken proje sözleşmesinin imza tarihi ile Ortadoğu'da mevcut olan krizin irtibatlandırılması doğru bir yaklaşım değildir. Sözleşmenin imzalanması uzun bir çalışma süreci sonunda gerçekleşmiştir. Ortadoğu olayları 55 yıldır devam etmekte olan ve daha ne kadar süreceği maalesef belli olmayan olaylardır. Dolayısıyla sözleşmenin imzalanmasındaki bir gecikme, modernizasyonun gerçekleşmesini bir bilinmeyene sürükleyecektir. Türk Silahlı Kuvvetleri'nin bir bilinmeyene göre konsept geliştirerek ihtiyaçlarını ortaya koyması ve caydırıcılık vasfını sürdürmesi mümkün değildir.'' Kurmay Albay Büyükkantarcıoğlu, daha önce de basına yapılan açıklamalarda belirtildiği gibi M-60 tanklarının modernizasyon ihtiyacının giderilmesi amacıyla somut araştırmalara 1998 yılında başlandığını ve bir projenin geliştirilmesine Savunma Sanayii İcra Komitesi'nce 2 Haziran 2000 tarihinde karar verildiğini anımsattı. 
     Silahlı Kuvvetlerin ihtiyaçlarının modernizasyonla karşılanmasındaki amacın, bu yöntemin en ekonomik yöntem olmasının yanı sıra, teknoloji kazanılmasının getirdiği avantajlardan kaynaklandığını anlatan Kurmay Albay Büyükkantarcıoğlu, basında Modernizasyon Projesi'nin tank başına maliyeti ile modern ve yeni bir tankın fiyatı karşılaştırılarak, fiyat farklılığının modernizasyonu gerektirmeyecek ölçüde olduğunun ima edildiği ve kamuoyunun maksatlı olarak yanıltılmaya çalışıldığını kaydetti. 
     
     ''MALİYET-ETKİNLİK PRENSİBİ'' 
     Kurmay Albay Büyükkantarcıoğlu, şöyle devam etti 
     ''Burada gözardı edilen husus maliyet-etkinlik prensibidir. 
     Hareket halinde ateş imkanı sağlamayan bir tank, ucuz olmasına rağmen, günümüz muharebe sahasının zorunlu kıldığı sürat ve teknoloji gereksinimlerinden yoksun olması nedeniyle etkin değildir. 
     Teknolojisine sahip olunamayan modern tanklar da ne kadar etkin olursa olsun ucuz değildir. Modernizasyonla kazanılan teknoloji ve bu teknoloji ile elde edilen yeteneklerin, bundan sonraki tank modernizasyonu programlarında yaygın bir şekilde kullanılmasıyla yerli sanayinin üretime katılımı artacak, bu durum dışarıya olan teknolojik bağımlılığın giderek azalmasını, dolayısıyla maliyet-etkinlik prensibinin uygun bir biçimde tatbikini mümkün kılacaktır. 
     Basında kamuoyunu yanıltıcı bir başka yaklaşım da projedeki ana yüklenici firma olan IMI'nın üst düzey yetkilisinin 11 Ekim 2000 tarihinde İsrail medyasına yaptığı açıklamayla ilgilidir. Habere göre, 'O tarihte IMI firması Tank Modernizasyonu Projesi'ni almıştır. 170 tank, her biri 2.5 milyon dolardan modernize edilecek ve proje bedeli 1 milyar dolar hatta 2 milyar dolara ulaşabilecektir '. Açıklamanın 
     gerçeğe yakın olan tek tarafı 2 Haziran 2000 tarihli Savunma Sanayii İcra Komitesi kararı gereği, IMI firması ile görüşmelere başlanmış olmasıdır. Sözleşme henüz imzalanmamıştır ve projenin bu firmaya verileceği de belli değildir. Fiyat görüşmelerine 2001 yılı Haziran ayında başlandığından, o tarihte tank başına fiyat ve projenin maliyeti de belli değildir.'' Kurmay Albay Büyükkantarcıoğlu, bazı kişilerin projenin İsrail'in IMI firmasına verilmesi konusunda ABD'nin etkisini sağladıklarını düşünmenin de doğru olmadığını belirterek, aksine ABD'li firmaların başvurularının kabulü konusunun değişik ortamlarda ve üst düzey makamları ziyaretleri esnasında ilgililerce gündeme getirilerek bu firmaların seçilmesi yolunda çaba sarfettiğinin bilindiğini ifade etti. 
     
     FİYATI ARTMAYAN İLK MODERNİZASYON PROJESİ 
     Kurmay Albay Büyükkantarcıoğlu, IMI'nın İsrail devlet firması konumunda olduğunu ve tank modernizasyonu konusunda başarılı deneyimlerinin yanı sıra Türkiye'nin ihtiyaç duyduğu ve diğer hiçbir firmanın sağlayamadığı teknolojinin önemli bir bölümünü vermeyi taahhüt ettiğini belirtti. Firmanın ayrıca ihraç lisansı konusunda bir kısıtlama getirmediğini ifade eden Kurmay Albay Büyükkantarcıoğlu, IMI firmasının yeterli ve yetkin bulunduğundan 21 ay süren müzakareler sonucunda seçildiğini kaydetti. 
     Başlangıçta 1 milyar 30 milyon dolar üzerinde olan firma isteğinde, 340 milyon dolardan fazla indirim sağlanarak, Başbakan Bülent Ecevit tarafından aynı gün kamuoyuna duyurulduğu gibi 8 Mart 2002 tarihinde alınan Savunma Sanayii İcra Komitesi kararıyla verilen 
     yetki gereği sözleşmenin 687.5 milyon dolar maliyet üzerinden, 28 Mart 2002 tarihinde imzalandığını belirten Kurmay Albay Büyükkantarcıoğlu, ''Proje eskalasyonsuz, bir başka deyişle yıllara bağlı olarak fiyatı artmayan ilk tank modernizasyon projesidir'' dedi. 
     
     KAYSERİ'DE ALTYAPI KURULACAK 
     Kurmay Albay Büyükkantarcıoğlu, sözleşmeye göre modernize edilecek 170 tanktan 1. tankın, IMI sorumluluğunda Türk ve İsrail mühendisleri 
     ve teknisyenlerinin ortak çalışmalarıyla İsrail'de prototip olarak üretileceğini, bu prototipin üretimi esnasında kazanılan teknoloji ve deneyimlerin yanı sıra Kayseri Ana Tamir Tank Fabrikası'nda seri modernizasyon için gerekli olan altyapının da kurulacağını anlattı. Kurmay Albay Büyükkantarcıoğlu, geriye kalan 169 tankın Kayseri Ana Tamir Tank Fabrikası'ndaki seri modernizasyonun, 2007 yılının ortalarında bitirilmiş olacağına işaret ederek, ''Modernize edilen tanklarımız hareket halinde ve zayıf görüş koşullarında üstün isabet kabiliyeti, zırh korunması, yüksek sürat, tank topunun tahrip gücü ve uzun intikal mesafesi gibi kazanımlar ile modern tankların sahip oldukları özelliklere kavuşacaklardır'' dedi. Kurmay Albay Büyükkantarcıoğlu, şunları kaydetti ''Projeden 170 tankın modernizasyonunun öngörülerek Silahlı Kuvvetlerimizin gerçek ihtiyacının tamamının bu projeyle gündeme getirilmemesinin nedeni MKEK ve ASELSAN gibi yerli savunma sanayi kuruluşlarımızın üretimde kazanacakları kalite ve kabiliyet ile modernizasyon ihtiyacının geride kalan büyük kısmının karşılanmasında yeterli duruma gelmeleri düşüncesidir. Böylece yine basında iddia edildiğinin aksine Silahlı Kuvvetlerimizin müteakip Tank Modernizasyon ve Üretim Programları'nda vesayet altında kalmaması sağlanacağı gibi, daha ucuza tank üretme kabiliyetine de sahip olunulacaktır. Modernizasyon kapsamında yer alan mühimmat üretiminin pakete dahil edilmesinin nedeni, bu konudaki teknolojinin Türkiye'ye verilmiş olmasıdır. Modernizasyon Sözleşmesi'nde Off-Set ile ilgili bölümler de mevcuttur. Bu bağlamda ağırlıklı olarak sanayi ürünlerinin ihracı öngörülmüştür. Off-Set ile 10 yılı aşkın sürede sağlanacak getirinin yüzde 5'lik bölümünden vazgeçilerek, sözleşme bedelinde nakit indirim sağlanmış, böylece bugün sağlanacak nakit tasarrufu, 10 yılı aşkın sürede elde edilecek girdiye tercih edilmiştir.'' 
     
     ''TEMİNAT MEKTUBUYLA SÖZLEŞME YÜRÜRLÜĞE GİRECEK'' 
     Kurmay Albay Büyükkantarcıoğlu, modernizasyonda kullanılacak güç ve tipte tank motorunun halihazırda Türkiye'de üretilmediğini belirterek, Türkiye'de üretilen motorların daha düşük güç ve değişik tipte olduğunu ve bu özellikleriyle ihtiyacı karşılayamadığını kaydetti. 
     Savunma Sanayi Müsteşarlığı'ndaki ilgili proje ofisinde 20'ye yakın personelin görev yaptığına belirten Kurmay Albay Büyükkantarcıoğlu, projenin yürütülmesi esnasında bu personelden 2 kişinin görev yerlerinin değiştirilerek, başka projelere alınmasının Müsteşarlığın kendi içindeki düzenlemesi olduğunu, dolayısıyla bu projeden dolayı istifa eden personelin bulunmadığına dikkati çekti. 
     Kurmay Albay Büyükkantarcıoğlu, IMI'nın kesin teminat mektubunun getirilmesi ve ön ödemenin yapılmasıyla sözleşmenin fiilen yürürlüğe gireceğini bildirdi. 
     Kurmay Albay Büyükkantarcıoğlu, ''Bu tür projelerde çıkarları olduğu değerlendirilen bazı şahıs ve firmaların öteden beri kamuoyunu yönlendirerek, karar makamlarını etkileme çalışmaları içinde olduğu bilinmektedir. Önemli olan Türkiye Cumhuriyeti'nin hak ve menfaatlerinin herşeyin üzerinde tutulması, bu tür girişimlere bilerek veya bilmeyerek alet olunmamasıdır'' dedi. 
     






</TEXT>
</DOC>
