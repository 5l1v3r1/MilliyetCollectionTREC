<DOC>
<DOCNO> 71089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun04.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kabil'de bombalı saldırı planları açığa çıkarıldı 
</HEADLINE>
<TEXT>

     Afganistan'ın doğusundaki Gardez kenti istihbarat birimi, El Kaide militanlarının başına 150 milyon Afgani yaklaşık 5.6 milyar TL ödül koydu. 
     İstihbarat Başkanı Yardımcısı Ziyaret Gul, halkı ödülden haberdar etmek için araçlarla duyuru yaptıklarını ve broşürler dağıttıklarını söyledi. 
     Broşürlerde, ''Değerli Vatandaşlar El Kaide teröristleri bizim düşmanımızdır. Bağımsızlığımızın ve özgürlüğümüzün düşmanıdır. Onların saklandıkları yerleri bulmamıza yardımcı olun. Bölgedeki istihbarat servisine onlar hakkında bilgi verin, büyük ödülü kazanın'' yazısının yer aldığı kaydedildi. 
     Öte yandan, başkent Kabil'de, ''Batı çıkarlarını'' ve Hamid Karzai başkanlığındaki geçici hükümeti hedefleyen bombalı saldırı planlarının ortaya çıkarıldığı bildirildi. 
     İsminin açıklanmasını istemeyen bir Amerikalı yetkili, Amerikan istihbaratının, araçlara yerleştirilen bombaların patlatılması yoluyla çeşitli saldırılar düzenlemeye yönelik planlara ilişkin duyum aldığını söyledi. 
     Yetkili, saldırı planlarının, El Kaide ile bağlantılı terörist gruplar tarafından yapıldığını belirtti. 
     






</TEXT>
</DOC>
