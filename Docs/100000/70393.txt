<DOC>
<DOCNO> 70393 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun12.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Hamas'tan Filistin yönetimine "Halkı silahlandır" 
</HEADLINE>
<TEXT>

     Aşırı dinci Hamas örgütü, Gazze Şeridi'nin kuzeyinde İsrail askerlerinin açtığı ateş sonucu ölen Filistinlinin, örgütün askeri kanadının bir üyesi olduğunu belirtti. 
     Hamas tarafından yapılan açıklamada, Beyt Hanun bölgesinde karnından ve göğsünden vurulan 28 yaşındaki Halil Salman El Cemassi'nin, ''bomba yerleştirmeye çalışırken şehit olduğu'' ifade edildi. 
     Öte yandan Hamas örgütü, internet sitesinde yayımladığı bildiride, Filistin Özerk Yönetimi'nden Filistin halkını silahlandırmasını istedi. 
     Bildiride, ''Özerk Filistin Yönetimi'nden kahramanlarımızı sürmesini ve tutuklamasını değil, onları silahlandırarak, üzerine düşen rolü yerine getirmesini istiyoruz'' denildi. 
     İsrail ile Filistin yönetiminin yaptığı güvenlik toplantılarına son verilmesi de istenen bildiride, İsrail ordusunun Balata ve Cenin mülteci kamplarında giriştiği operasyonlar karşısında ''Arap ülkelerinin sessizliği'' de kınandı. 
     






</TEXT>
</DOC>
