<DOC>
<DOCNO> 94193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/guncel/gun08.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Vitamin tabletleri gerçekte yararlı mı 
</HEADLINE>
<TEXT>

ÇAPRAZ ATEŞ 
     PINAR AKTAŞ 

     Oxford Üniversitesi’nde bir grup bilim adamının yaptığı araştırmada vitamin tabletlerinin hastalıklar için iyileştirici bir rolünün bulunmadığı, bilinenin aksine kanser, kalp krizi ve diğer çok sayıda hastalık riskini hiçbir şekilde azaltmadığı ortaya çıktı. Vitamin tabletleri insan sağlığına yararlı mı İşte görüşler 
     
     Prof. Üstün Korugan Beslenme Uzmanı 
Bazı durumda gerekli      İnsanın ciddi bir hastalığı olmadığı zaman hiçbir ek vitamine ihtiyacı yoktur. Ama insanlarda kansızlık görülür. Kansızlık kadınlarda çok daha fazla görülür. Bir kadında hiç görülmez, diğerinde çok ciddi bir şekilde görülür. Siz ömür boyu bu kansızlığı takviye etmek zorundasınızdır. Çünkü kan üreten organları diğer insanlara göre biraz güçlü çalışmazlar. İnsanların arasındaki bireysel farklılıklardan dolayı zaman zaman vitamine gereksinim duyuluyor. Pırıl pırıl bir demiri düşünün, zaman içinde paslanır. İnsan da zaman içinde paslanır. Tıp şunu bulmuştur ki, artı özel vitaminler bu pası alıp temizleyebiliyor. İşte o zaman da vitamin gerekebiliyor. 
     
     Prof. Dr. Aykan Canberk Farmakolog 
Etkisi uzun vadeli      Vitaminlerin yararları var. Bazı tablolar, insanlar var ki, bu durumlarda vitaminleri kullanmak zorundayız. Bazı kemik hastalıklarında, kansızlık gibi hastalıklarda. Vitaminler yararsız demek haksızlık olur. 
     Hepsinin metabolizmaya katkısı var. Bir şekilde iletici madde gibi etki ediyorlar. Enzimlerde, hormon yapılışında bunların hepsinin ayrı ayrı görevleri var. Hiçbir şeyiniz yoksa almanız yararlı mı, zararlı mı Bu konuda da uzun vadeli bir çalışmaya ihtiyaç vardır. Vitaminlerin etkisi uzun vadelidir. Bunun için 10 - 15 yıldır kullanan kişilere bakmak gerekli. Ama zararının olmadığını biliyoruz. 
     
     Zafer Kaplan İstanbul Eczacılar Odası Bşk 
Ticari amaçlı veriliyor      Doğru bir beslenmeyle bana göre vitamin ihtiyacı gerekli değil. Bilimsel açılımı, nekahat döneminde vücudun zaaf içerisinde olduğu dönemde ihtiyaç vardır. Ama normal sağlıklı bir insanın kesinlikle vitamine ihtiyacı yoktur. Günümüzde tüketime yönelik bir üretim düzeni söz konusu olduğu için vitamine yüklenen misyonlar sağlıklı insanlara da yönelik bir tüketimi amaçlayan bir politika izleniyor. Bu vitaminlerde farklı yorumlamalara neden oluyor. Milyonlarca liralık vitaminlerin insanlar tarafından tüketimi pompalanıyor. Hem ekonomik anlamda sakıncalı, hem de insan sağlığına bir yararı yok. 
     
     Aşkın Yüksel Diyetisyen 
Vücuda yük bindiriyor      İnsan vücudu organiktir, inorganik maddeyi kabul etmiyor. Vitaminler tablet olarak alındığı zaman vücutta kullanılırlığı çok düşük. Bu sefer böbreklere ve karaciğere aşırı bir yük bindiriyor. Türkiye’de vitamin hapı kullanılmasını son derece lüks kabul ediyorum. Şu anda pazara çıkın, çilekle beraber hemen yanında portakalı görürsünüz. Bunlar her mevsim tüketilen besinler. Ama ilaç üreticileri tamamen ticari amaçlı olarak bu vitaminleri verdiler. Kansere iyi gelir’ gibi kulaktan dolma bilgilerle vitamin satışı körüklendi. Bakanlık da karar aldı. Artık bunları reçeteye yazdırmıyor. Halkın bu konuda bilinçlendirilmesi gerekli. Vitaminlerin en büyük tehlikesi hekim kontrolü dışında kullanılmasıdır. 
     



 GÜNCEL 


















</TEXT>
</DOC>
