<DOC>
<DOCNO> 97379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur38.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara metrosunda yolcular yarım saat mahsur kaldı... 
</HEADLINE>
<TEXT>

     Ankara Metrosu'nun Batıkent'ten saat 16.30'da hareket eden treni, kalkışından 2 dakika sonra elektrik 
     arızası nedeniyle Batıkent Köprüsü üzerinde kaldı. Arıza nedeniyle yarım saat süreyle trende mahsur kalan yolcular, olaya tepki gösterdi. Alınan bilgiye göre, saat 16.30'da Ankara Metrosu'nun Batıkent-Kızılay seferini yapan treni, hareketinden 2 dakika sonra Batıkent Köprüsü'nün üzerine geldiğinde aniden durdu. Yaklaşık 10 dakika yolcular sessizce bekledi ve herhangi bir anons da yapılmadı. Daha sonra görevlinin ''teknik arıza var çok kısa bir süre sonra hareket edebileceğiz'' şeklindeki anonsu üzerine yolcular rahat bir nefes aldı. Ancak, aradan 15 dakika geçtikten sonra ''elektrik arızası var 3-5 dakika bekleyeceğiz'' şeklinde bir anons daha yapıldı. Yolcuların bekleyişi sürerken 30. dakikada ''Sayın yolcularımız arıza giderilemedi. Sizleri tek tek çok dikkatli bir şekilde yürüme yolundan alarak treni tahliye edeceğiz'' şeklinde anons yapıldı. Ancak görevli, tahliye işlemi başlamadan elektriklerin geldiğini, trenin yoluna devam edeceğini anonsla bildirdi. Tren saat 17.00'de Kızılay yönüne hareket etti. Trende 30 dakika mahsur kalan yolculardan bazıları, geçtiğimiz günlerde Yenimahalle Köprüsü üzerinde aynı olayın yaşandığını, görevlilerin kendilerini köprüden yürüterek tahliye ettiklerini söylediler. 
     





</TEXT>
</DOC>
