<DOC>
<DOCNO> 67512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/ekonomi/eko02.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol artık ekonomi sayfasında izlenecek 
</HEADLINE>
<TEXT>

SPK Başkanı Doğan Cansızlar, halka açık futbol takımlarının bundan sonra trasferler de dahil her şeyi önce borsaya bildireceklerini söyledi 
     HARUN GÜREK Ankara 

     Sermaye Piyasası Kurulu SPK Başkanı Doğan Cansızlar, hisseleri bugün ve yarın halka arz edilecek olan Galatasaray ve Beşiktaş’ın bundan böyle büyüteç altında olduğunu belirterek, "Artık tamamen şeffaf olacaklar. Transferler de dahil her şeyi önce İMKB’ye bildirecekler" dedi. 
     Kulüplere geçtiğimiz salı akşamı itibariyle halka arz izninin verildiğini açıklayan Cansızlar, şunları söyledi 
     
     Büyüteç altında 
     "Artık kulüpler büyüteç altında. SPK olarak kulüpleri daha yakından izleyeceğiz. Maçları izleyeceğiz. Haberleri izleyeceğiz. Bundan sonra hisselerin fiyatlarını etkileyecek beyanatlar vermek yok. İzinsiz ya da gizli transfer yok. Sakatlar dahil, borsadaki fiyatları etkileyecek herşeyi bundan sonra önce İMKB’ye bildirecekler. Artık daha iyi oynamak, daha çok kazanmak, daha yüksek performans göstermek zorundalar. Çünkü performansları hisse fiyatlarını etkileyecek." 
     Edinilen bilgilere göre, SPK, Galatasaray ve Beşiktaş kulüplerinin halka arzlarını planlaması üzerine, halka arz kurallarını belirlemek amacıyla hemen çalışmalara başladı. Halka arz başvurularını değerlendirerek, gerekli izni veren birim olan SPK Ortaklıklar Finansman Dairesi Başkanlığı, önce çeşitli ülke deneyimlerini belirlemek için dünya çapında bir araştırma yaptı. Başta İngiltere olmak üzere birçok Avrupa ülkesinde halka arz için konulan kuralları inceledi. 
     
     Futbolun incelikleri öğrenildi 
     Ortaklıklar Finansman Dairesi, incelemeye paralel olarak Türkiye’de sektörün inceliklerini ve kurallarını öğrenmek için Futbol Federasyonu ve kulüplerle görüştü. 
     Vergi ve diğer konulardaki düzenlemeler konusunda başta Maliye Bakanlığı olmak üzere ilgili kamu kuruluşlarıyla da yazışmalar yaptı. 
     
SPK futbol uzmanı oldu      Dünya örneklerinden yola çıkarak, halka arzın kriterleri oluşturulurken SPK uzmanlarının bu alanda yetişmesini de sağladı. Halka arzdan sonra şirketlerin denetimini yapacak olan SPK Denetleme Dairesi de bazı uzmanlarını bu alana kaydırarak, işin incelikleri konusunda kendilerini yetiştirdi. SPK uzmanları, kulüplerin maçlarını gazete, televizyon, radyo ve internet ortamında yayınlanan haberleri izleyecek gerekirse Futbol Federasyonu ve hakemlerden raporlar ve bilgiler isteyebilecek. Şirketlerin hesaplarını denetleyerek Kurul’a bildirecek. Maçlarda başta şike olmak üzere hisse fiyatlarını etkileyecek her türlü gelişme denetim raporlarına girecek. Kulüp yöneticileri, fiyatları etkileyecek biçimde beyanlarda bulunamayacak. Sözgelimi, "kesin şampiyon olacağız, hisse alın" diyemeyecek. 
     



 EKONOMİ 




















</TEXT>
</DOC>
