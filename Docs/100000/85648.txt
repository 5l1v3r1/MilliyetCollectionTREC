<DOC>
<DOCNO> 85648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun05.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dick Cheney "Bin Ladin kasetleri geçen yıl çekilmiş" 
</HEADLINE>
<TEXT>

     ABD Başkan Yardımcısı Dick Cheney, her gün yenisi ortaya çıkarılan terörist Usame Bin Ladin'in görüntülerini içeren kasetlerin çoğunun, geçen yıl çekildiğini söyledi. 
     CNN televizyonunda Larry King Live programının konuğu olan Cheney, Aralık ayından beri ortaya çıkarılan Bin Ladin kasetlerinin çoğunun, Aralık 2001'den önce çekildiğini ifade etti. Cheney, ''Uzun bir zamandır Bin Ladin'den hiçbir haber alamadık'' dedi. 
     Kongre'nin 11 Eylül saldırılarına ilişkin istihbarat başarısızlığı olup olmadığını araştırmak üzere bağımsız bir komisyon kurma kararını eleştiren Cheney, böyle bir durumda, gelecekteki terörist saldırıları önlemeye yarayabilecek bazı önemli istihbarat sırlarının sızmasından endişe ettiğini söyledi. Cheney, ''Kongre üyelerinin ABD Başkanı'nın 11 Eylül saldırılarını önceden bildiğini ima etmesi inanılmaz bir şey. 
     Bu inanılmaz bir siyasi saldırı. 11 Eylül'ü önceden bildiğimizi ve bunun için gereken önlemleri almadığımızı ima etmek, aşağılık bir ifade'' dedi. 
     ABD Başkanı George W. Bush'un, 11 Eylül'den kısa süre önce, teröristlerin uçak kaçırmayı planladığı istihbaratını aldığının ortaya çıkması, Amerikan yönetimi için büyük sıkıntı yaratmıştı. 
     Kongre, Bush yönetimini, istihbaratı gerektiği gibi kullanamamakla suçlarken, bu konuda bir ortak komisyon oluşturarak soruşturma çabası içinde bulunuyor. Kongre, Beyaz Saray'dan, soruşturma için gereken yardımı alamadığından şikayet ediyor. 
     Senato çoğunluk lideri Tom Daschle de, Beyaz Saray'ın geçen yıl 11 Eylül'e ilişkin pek çok istihbarat bilgisini gerektiği gibi değerlendirmeyerek, saldırıları önlemekte başarısız olma durumunu araştıracak bağımsız bir komisyon kurulması yönünde çaba göstereceğini söyledi. 
     





</TEXT>
</DOC>
