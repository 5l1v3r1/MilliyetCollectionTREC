<DOC>
<DOCNO> 74665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sondun16.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 yılında 37 gazeteci öldürüldü, 118'i hapse atıldı 
</HEADLINE>
<TEXT>

     Gazetecileri Koruma Komitesi CPJ , 2001 yılında 37 gazetecinin öldürüldüğünü, 118 gazetecinin ise hapse atıldığını bildirdi. 
     New York merkezli komitenin raporunda, ABD'de geçen yıl 11 Eylül'de düzenlenen terörist saldırıların dünya çapında bir ''basın özgürlüğü krizi'' yarattığı belirtildi. 
     Raporda, 137 ülkede medyaya yönelik baskılar olduğu, bunlar arasında öldürme, saldırı, hapse atma, sansür ve taciz gibi eylemlerin bulunduğu kaydedildi. 
     ''Bunun sonucunda 2001 yılında 37 gazeteci görev başında öldürüldü. 2000 yılında bu sayı 24'tü. Sayının artması, Afganistan savaşından kaynaklanıyor. Geçen yıl Afganistan'da 8 gazeteci yaşamını yitirdi'' denilen raporda, geçen yıl hapsedilen gazeteci sayısının yüzde 50 oranında artarak, önceki yıl 81 olan rakamın 118'e çıktığı ifade edildi. 
     Rapora göre, geçen yıl Afganistan'da, biri 1999 yılında aldığı yaralardan dolayı olmak üzere 9, Kolombiya'da 3, Cezayir, Filipinler, Tayland, ABD ve Yugoslavya'da 2'şer, Bangladeş, Bolivya, Çin, Kosta Rika, Gürcistan, Guatemala, Haiti, Hindistan, Letonya, Meksika, Filistin, Paraguay, Rusya, Ukrayna ve İngiltere'de 1'er gazeteci öldürüldü. 
     Gazetecileri Koruma Komitesi, yıllar itibariyle öldürülen gazeteci sayısını 1992'de 38, 1993'te 46, 1994'te 69, 1995'te 51, 1996'da 26, -1997'de 26 gazeteci, 1998'de 24, 1999'da 36, 2000'de 24 ve 2001'de 37 olarak açıkladı. 
     Basına yönelik sansürün arttığına işaret edilen raporda, örnek olarak, ABD Dışişleri Bakanlığı'nın Amerika'nın Sesi radyosunun Taliban lideri Molla Muhammed Ömer ile yaptığı mülakatı sansürlemeye kalkışması gösterildi. 
     Çin'de geçen yıl 8 gazetecinin daha tutuklandığı ve cezaevindeki gazeteci sayısının 35'e yükseldiği belirtilen raporda, rüşvetle ilgili haberi yüzünden Jiang Weiping'in 8 yıl hapse mahkum edildiği, ''Çin Devlet Başkanı Jiang Zemin'in kapitalistleri Komünist Parti'ye katılması çağrısını sertçe eleştiren'' sol görüşlü aylık bir derginin kapatıldığı ifade edildi. 
     Rapora göre, Eritreli yetkililer, ülkedeki özel sektöre ait bütün gazetelerin yayınlanmasını askıya aldı, Ukrayna İçişleri Bakanlığı gazetecilerin yolsuzluk ve rüşvet gibi konuları yazmamasını istedi, İran da 20 gazetenin yayını durdurdu ya da gazeteleri kapattı. 
     
     Türkiye'nin görünümü 
     Raporun Türkiye bölümünde, ''AB'ye tam üye olma şansını artırmak isteyen Türk parlamentosunun, Ekim ayında, 1982 Anayasası'nda değişiklik yapan 30 maddeyi kabul ettiği ve bu bağlamda 13 gazetecinin hapisten çıkabileceği'' belirtildi. 
     Gazetecileri Koruma Komitesi'nin raporunda, ''Buna karşın, devlet hala gazetecileri hapsetme ve haberleri sansür etme yetkisini elinde bulunduruyor'' ifadesi kullanıldı. 
     ''Türkiye'yi etkileyen ekonomik krizin basın sektörünü de vurduğu'' kaydedilen raporda ''2 ay içinde 3 ile 5 bin arasında gazetecinin işini kaybettiği'' belirtildi. Raporda, ''işten çıkarılan gazetecilerin genelde istenmeyen konuları işledikleri'' ileri sürüldü. 
     






</TEXT>
</DOC>
