<DOC>
<DOCNO> 89847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/soneko06.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank Genel Müdürü "Banka almak için arayışımız sürüyor" 
</HEADLINE>
<TEXT>

     Dışbank Genel Müdürü Faik Açıkalın, banka satın almak için arayışlarının sürdüğünü belirterek, ''Vakıfbank için 5 damat adayından biriyiz'' dedi. 
     Açıkalın, finans ve mali piyasalarda yaşanan gelişmelerin yeni birşey olmadığı gibi, sadece Türkiye'ye özgü de olmadığını belirterek, benzer yapılanma programlarından geçmiş tüm ülkelerde benzer süreçlerin yaşandığını vurguladı. 
     Krizden sağlıklı bir ekonomiye geçiş döneminde, yabancıların banka almaları ya da içeride banka birleşmelerinin yoğunlaştığını ve şu anda bu durumun yaşandığını kaydeden Açıkalın, şunları söyledi 
     ''Sektör, şöyle bir yapılanmaya gidecek Belki 7-8 banka olacak... Gelecekte, sektörün ciddi pazar payını alan bir üst bankalar grubu ve onların altında çok daha küçük boyutlu, uzmanlaşmış bankalar oluşacak. Bunlar, özel organizasyon, bildiğimiz organizasyonlara uymayan belki değişik alanlarda uzmanlaşmış birtakım bankalar olacak. Dolayısıyla 7 tane banka kalacak, başka banka kalmayacak diye birşey yok. Fakat, 7 tane banka sektörün dominant oyuncuları olacaklar, diğerleri de onlardan kalan, uzmanlık gerektiren konularda faaliyet gösterecekler. Mesela, birisi belki sadece yatırım bankacılığına bakacak, birisi sadece kredi kartlarına ya da ihracat kredilerine bakacak...'' 
     
     DIŞBANK ''DAMAT ADAYI'' 
     Açıkalın, 135 şubesi bulunan Dışbank'ın yıl sonunda 150 şubeye ulaşmayı hedeflediğini ve büyümesini sürdüreceğini belirterek, ''Dışbank olarak biz, üst gruptaki bankalardan birisi olmayı hedefliyoruz'' dedi. 
     Dışbank'ın, banka birleşmesi ya da satın alma konusundaki projelerine de değinen Açıkalın, şöyle devam etti 
     ''Banka almak için arayışlarımız sürüyor. Şu anda Vakıfbank ile ilgileniyoruz. Vakıfbank'ın inceleme süreci devam ediyor. Temmuz'un ortasına kadar belli olacağını tahmin ediyorum. Vakıfbank için 5 damat adayından biriyiz. Daha sonra da bu tip arayışlarımız sürecek'' Açıkalın, küçük ve orta boy işletmelerden KOBİ başlayarak entegre finans faaliyetlerini daha da derinleştirmeyi amaçladıklarını da kaydetti. 
     Faik Açıkalın, döviz kuru, bono faizleri ve borsadaki durumun, belirsizliğin ekonomiyi nasıl olumsuz etkilediğini kanıtladığını dile getirerek, sürdürülebilir bir makro ekonomik dengenin son derece önemli olduğunu sözlerine ekledi. 
     





</TEXT>
</DOC>
