<DOC>
<DOCNO> 91494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/ekonomi/eko04.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartı da kullanamayacaklar 
</HEADLINE>
<TEXT>

Malvarlığına ihtiyati tedbir konulan ve 2 milyar lira maaş bağlanan Mehmet Emin Karamehmet’in harcamalarına kredi kartı işlemlerinin de dahil olduğu belirtildi 
     ERSAN ATAR Ankara 

     Bankalarına el konulan işadamlarının malvarlıklarına konulan ihtiyati tedbir kararının, kredi kartı harcamalarını da kapsadığı bildirildi. Bankalar Yasası’na göre sektöre ilişkin başvurular, Ankara’da 1. Asliye Ticaret Mahkemesi’nde sonuçlandırılıyor. 
     Mahkeme, Tasarruf Mevduatı Sigorta Fonu’nun ilk başvurularında banka sahiplerinin taşınır taşınmaz tüm mallarına ihtiyati tedbir kararı koyuyor ve bankanın sahibi ile yöneticilerine hiçbir şekilde harcama olanağı bırakmıyor. Tedbir kararının ardından verilen harcama yetkisine kredi kartlarıyla yapılan işlemler de dahil ediliyor. Böylece, kredi kartları aracılığıyla harcama sınırının delinmesi de önlenmiş oluyor. 
     Mahkemenin tedbir kararlarından sonra, banka yöneticilerinin mahkemeye başvurup, hiç olmazsa kendilerine "geçinebilecekleri kadar" harcama yetkisi verilmesini istemeye başladı. 
     
     Hakime de iki milyar 
     Ankara 1. Asliye Ticaret Mahkemesi bu başvuruları yerinde gördü ve ilk kez Bank Kapital’in sahiplerine aylık 1’er milyar lira harcama yetkisi tanıdı. 
     Bankasına el konulan Toprak Holding’in sahibi Halis Toprak’a öngörülen maaş da, 1 milyar liradan 2 milyara çıkarıldı. Mahkeme son olarak, Pamukbank’a el konulmasından sonra Mehmet Emin Karamehmet’e 2 milyar maaş bağladı. 
     Ankara 1. Asliye Ticaret Mahkemesi Başkanı Aydemir Ersoy, Karamehmet’in, mahkemeye teminat mektubu vermesi halinde malvarlığı üzerindeki ihtiyati tedbirin kaldırılabileceğini söyledi. 
     Ersoy, dün Radikal’deki demecinde de 2 milyarın bu işadamlarının harcamalarını karşılaması açısından yetersiz olacağı görüşlerine şu yanıtı verdi 
     "Memleketin şartları ortada. 30 yıllık kıdemim var. En üst derecedeyim. Devlet babamızın bize verdiği aylık da 2 milyar 10 milyon... Yani biz de bu kadar parayla geçinmeye çalışıyoruz. Onlar da yapabilir, denesinler." 
     
Şartlar ağırlaştı maaşlar 2 milyar liraya çıkarıldı      Ankara 1. Asliye Ticaret Mahkemesi Başkanı Aydemir Ersoy, daha önce Bank Kapital’in sahiplerine 1 milyar harcama yetkisi verilirken, Pamukbank’ın sahibi Mehmet Emin Karamehmet’in 2 milyar lira harcamasına izin verilmesinin gerekçesini şöyle anlattı 
     "Enflasyonun yükselmesini ve yaşam koşullarının güçleşmesini göz önünde bulundurduk. Bank Kapital ile ilgili kararı verdiğimizden bu yana yaklaşık bir yıl geçti. O zaman 1 milyara izin verirken şimdi bu rakamı 2 milyara çıkarmamız son derece normal. İnsanların yaşamlarını bir şekilde devam ettirmesi gerekiyor." 
     



 EKONOMİ 















</TEXT>
</DOC>
