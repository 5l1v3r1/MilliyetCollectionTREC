<DOC>
<DOCNO> 59105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/soneko08.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD ''Seçim Sistemi ve Siyasi Partiler'' araştırması... 
</HEADLINE>
<TEXT>

     Türk Sanayicileri ve İşadamları Derneği TÜSİAD tarafından holdinglerin desteğiyle hazırlatılan ''Seçim Sistemi ve Siyasi Partiler'' araştırmasında, seçmenlerin üçte birinin, ''daha kötülerin iktidarından sakınmak için kötülerin iyisine'' oy verdiği ortaya çıktı. 
     TÜSİAD tarafından hazırlatılan çalışma, Sosyal Araştırmalar Merkezi SAM tarafından, Anadolu Endüstri Holding A.Ş, Çukurova Holding A.Ş, Doğan Holding A.Ş, Doğuş Holding A.Ş, Eczacıbaşı Holding A.Ş, Koç Holding A.Ş ve Sabancı Holding A.Ş'nin maddi katkılarıyla gerçekleştirildi. 
     Çırağan Sarayı'nda düzenlenen basın toplantısıyla tanıtımı yapılan araştırma, 2 bin 400 kişiyle yüzyüze anket uygulamasına dayanıyor. 
     Alınan sonuçlara göre, seçmen kitlesinin her zaman denebilecek sıklıkta gerçekleştirdiği tek siyasal katılım etkinliği seçimlerde oy kullanmak olarak belirlendi. Onu ancak zaman zaman denebilecek sıklıkta medya aracılığıyla siyasal bilgilenme izledi. Araştırma kapsamında irdelenen öbür siyasal etkinliklerin tümü seçmen kitlesinin büyük çoğunluğunca ya hiç gerçekleştirilmemekte ya da nediren gerçekleştiriliyor. 
     En azından zaman zaman siyasal tartışmalara giren seçmenlerin oranı bile dörtte biri biraz aşıyor. Seçmenlerin 5'te 3'ü hiçbir zaman siyasal tartışmaya girmediklerini belirtti. Seçimlerde oy verme dışında bütün siyasal etkinlikleri kadınlar, erkeklere göre istatiksel bakımdan anlamlı ölçüde daha seyrek gerçekleştirmekteler. 
     
     4'te bir zorunluluktan sandığa gidiyor 

     Ülkenin geleceğinde etkili olabileceği inancıyla oy kullanan seçmenlerin oranı yarıdan biraz fazla. Buna karşılık görüşülen kişilerin 4'te 1'i genellikle yalnızca yasal zorunluluk olduğu için sandık başına gittiğini belirtti. 
     Araştırmanın ''Siyasal Etkinlik ve Bilgi Düzeyi'' başlığı taşıyan bölümünde yer alan sonuçlara göre, seçmenlerin yaklaşık 3'te 2'si genellikle belirli bir partiyi destekledikleri ve onu iktidarda görmek istedikleri için oy kullanırken, 3'te 1'i ise ''daha kötülerin iktidarından sakınmak için kötülerin iyisine'' oy vermekteler. 
     Seçmenlerin yaklaşık 3'te 2'si genellikle seçimlerin olası sonucunu dikkate almaksızın partizan bir tercihle oy kullanmakta, 3'te 1'i ise seçimlerin olası sonucunu dikkate alarak stratejik bir tercihte bulunma eğilimindeler. Seçmenlerin hangi parti için oy kullanacaklarını kararlaştırırken önem verdikleri etkenlerin başında parti çizgisi geliyor. Bunu sırasıyla parti lideri ve adaylar izliyor. Parti çizgisine verilen önem düzeyinde birincil ayrıştırıcı etken seçmenin mesleği ya da işi olurken, kamu ve özel sektör işçileri ile ev kadınlarının oyunda parti çizgisi daha az belirleyici. 
     
     Seçmenin bilgisi... 

     Lidere ve adaylara atfedilen önem düzeyi, en çok bölgelere göre farklılaşıyor. Seçmenler bugünkü seçim sistemi konusunda orta düzeyde bilgi sahibi. En çok seçmenin doğru bilgi sahibi olduğu konu, yüzde 10'luk ülke barajı. Buna karşılık yürürlükteki sisteme göre partilerin ittifak halinde seçimlere girebildiği yönünde geçmişteki muvazaalı seçim işbirliklerinden kaynaklanan çok yaygın bir yanlış kanı var. Seçim sistemiyle ilgili bilgi düzeyinin farklılaşmasında en önemli etken cinsiyet. Daha sonra kadınlar arasında sosyo ekonomik statü, erkekler arasında ise bölge faktörü ayırtedici önem taşıyor. Seçim ve siyasal partiler mevzuatı konusundaki tartışmalarla ilgili bilgi düzeyine ilişkin sonuçlara göre seçmenlerin siyasi pratiler ve seçim mevzuatının değiştirilmesi konusundaki tartışmalara ilişkin farkındalık düzeyi yüksek. 
     
     Seçim sistemi... 

     Araştırmaya göre, Türkiye'de hemen her 5 seçmenden 4'ü seçim sisteminin kötü ya da çok kötü işlediği kanısı taşıyor. 
     Çırağan Sarayı'nda düzenlenen bir toplantıyla tanıtımı yapılan araştırmanın ''Türkiye'de Yönetim ve Siyasal Sistem Sorunları'' başlıklı bölümünde yer alan sonuçlara göre, bugünkü koalisyon ortakları DSP-MHP-ANAP ve DYP dışındaki partilere oy verecek seçmenler arasında sistemin çok kötü işlediği görüşü özellikle güçlü. 
     Seçmenler, Türkiye'de siyasal partiler sisteminin seçim sisteminden de kötü işlediği görüşünde. Yüzde 84'ü bu yönde görüş bildirdi. 
     Çalışmada, seçmenin bugünkü yönetim ve siyaset sorunlarının ortaya çıkmasında 9 önermede toplanan nedenlere ne kadar önem verdiği de araştırıldı. Seçim sistemi, siyasal partiler ya da hükümetlerle ilişkili 9 nedenin hepsi önemli bulunurken, 5 üzerinden aldıkları puanlar şöyle 
     ''Partilerin sadece partiye yakın olan kişilerin çıkarlarını savunmaları iş takibi yapmaları 4.35, hükümetlerin oy kaybetmemek için kıt kaynakları bol keseden dağıtması 4.33, siyasi partilerin artık halkı temsil etmemesi 4.29, seçim sisteminin güçlü ve istikrarlı hükümetler çıkarmaması 4.24, siyasi partilerde demokratik bir işleyiş olmaması 4.15, seçim sisteminin tüm kesimlerin adil temsiline imkan vermemesi 4.11, siyasi partilerin birbirinden farksız hale gelmesi 4.10, milletvekillerini halkın değil parti liderlerinin seçmesi 4.10, 
     siyasi partilerin başında hep aynı liderlerin olması 4.02.'' Seçmenlerin yüzde 72'si koalisyonların başarılı olamayacağı kanısında. Bir partinin tek başına iktidara gelebileceğini düşünenler ise yüzde 35. Türkiye'nin bir süre daha koalisyonlarla yönetileceğine kesin gözüyle bakanların yüzde 66'sı koalisyonların başarısına ihtimal vermiyor. Bu oran genel kitlenin yüzde 42'sine denk düşüyor ve yakın gelecekte başarılı hükümet umudu olmayan geniş bir kesime işaret ediyor. 
     Görüşülen kişilerin üçte ikisi kurulacak bir koalisyon hükümetine siyasal yelpazenin hem sağında, hem de solunda yer alan partilerin katılmasına karşı. Bu soruya verilen yanıtları ayrıştırıcı en önemli etken, seçmenin mesleği ya da işi oldu. Devlet memurları ve yüksek öğrenimli serbest meslek sahipleri sağ-sol koalisyonlarını daha çok onaylıyor. 
     Esnaf, işçi büro çalışanları, öğrenci ve öğretim üyeleri arasında ikinci önemli etken bügünkü parti tercihi. Bu grupta sağ-sol koalisyonlarını yanlış bulma oranı bugünkü iktidar ortaklarına oy verecek seçmenler arasında düşük. 
     






</TEXT>
</DOC>
