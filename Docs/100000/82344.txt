<DOC>
<DOCNO> 82344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/06/spor/spo15.html </URL>
<DATE> 2002/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Milli Takım açıklanıyor 
     2002 Dünya Kupası’nda mücadele edecek olan A Milli Takım aday kadrosu bugün Teknik Direktör Şenol Güneş tarafından açıklanacak. 28 kişilik aday kadro, 9 Mayıs’ta Antalya’da işbaşı yapacak. 16 Mayıs’a kadar burada günde iki antrenman yaparak çalışıp, 17 Mayıs’ta da Hong Kong’taki turnuvaya katılacak. 
     
     Süper Nora 
     ULUSLARARASI 7. Yılmaz Sazak Atletizm Yarışmaları’nda milli atletimiz Nora Güner, 300 metrede 36.87 ile bu mesafede Dünya’da yılın en iyi derecesini koştu. Erkekler 600 metrede ise Levent Küçük, 1.18.68 ile Türkiye rekoru kırdı. Dokuz ülkeden 72’si yabancı 670 atletin katıldığı müsabakalarda toplam 7.5 milyar lira ödül dağıtıldı. 
     
     Zafer Ajax’ın 
     HOLLANDA Ligi’nde Ajax, evinde NEC Nijmegen’i 2 - 0 mağlup ederek, 28. şampiyonluğunu ilan etti. Kırmızı - Beyazlılar’ı 1999’dan sonra ilk kez zafere götüren golleri Mido ile Meyde kaydetti. Ligde ikinciliği PSV, üçüncülüğü de Feyenoord elde etti. 
     
     Valencia bitirdi 
     İSPANYA Ligi’nde Malaga’yı deplasmanda 2 - 0 deviren Valencia, bitime bir hafta kala şampiyonluğunu ilan etti. Tayfun ve Nihat’ın takımı Real Sociedad, Valladolid’i dış sahada 3 - 1 yenerek, ligde kalmayı garantiledi. 
     



 SPOR 
























</TEXT>
</DOC>
