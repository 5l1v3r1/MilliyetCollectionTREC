<DOC>
<DOCNO> 67280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sonspo02.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'daki amatör sporcuların yüzde 83'ü futbol oynuyor 
</HEADLINE>
<TEXT>

     Futbol, dünyanın çoğu bölgesinde olduğu gibi ülkemizde de cazibesini sürdürürken, metropol kent İstanbul'da, lisanslı 107 bin sporcunun 89 bini futbol oynuyor. 
     Gençlik ve Spor İstanbul İl Müdürlüğü GSİM verilerine göre, kentte 37 branşta toplam 107 bin 47 lisanslı amatör sporcu bulunuyor. 
     Futbol, her zaman olduğu gibi en revaçta spor dalı olurken, 89 bin 15 lisanslı sporcunun bulunduğu bu branş, toplam sporcu sayısının da yüzde 83.15'ini bünyesinde barındırıyor. 
     İstanbul'da 471 kulüpte 88 bin 766 erkek futbolcuya karşın, 249 da bayan futbolcu spor yapıyor. 
     İstanbul'da, futboldan sonra en çok ilgi gören branşlar basketbol, karate, voleybol ve judo oldu. 
     89 bin 15 futbolcunun bulunduğu İstanbul'da, 3 bin 446 
     basketbolcu, bin 967 karateci, bin 848 voleybolcu ve bin 292 judocu bulunuyor. İstanbul'da 37 branşın 35'inde erkek sporcuların sayısı bayanlara oranla daha fazla. Cimnastik ve Voleybol ise bayan sporcuların erkeklere sayısal üstünlük sağladığı iki branş durumunda. Bin 848 lisanslı sporcunun bulunduğu voleybolda bin 160 bayan sporcuya karşın 688 erkek voleybolcu var. Cimnastikte ise 138 sporcudan 124'ü bayan. Erkek sporcuların sayısı ise sadece 24. İstanbul'da, yoğun ilgi gören branşların yanında, sporcu fakiri branşlar da var. Geleneksel sporlar, engelliler, hokey ve izcilik ''adı var, kendi yok'' sporlar arasında bulunuyor. Bu branşlarda lisanslı sporcu yer almazken, işitme engelliler, halter ve görme engellilerde ise sadece erkekler spor yapıyor. Verilere göre, İstanbul'da halterde 7, işitme engellilerde 69, görme engellilerde de 9 sporcu bulunuyor. 
     






</TEXT>
</DOC>
