<DOC>
<DOCNO> 89871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo03.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınında Türkiye'ye övgü, Emre'ye ise kızgınlık var... 
</HEADLINE>
<TEXT>

     A Milli Futbol Takımı'nın 17. Dünya Kupası finallerinde 2. tura geçmesi İtalyan basınına, ''Brezilya, yapması gerekeni yaptı. Teknik direktör Güneş, sevinçten uçuyor'' biçiminde yansıdı. 
     Corriere dello Sport Gazetesi ''Brezilya'dan bir smaç gibi. Kosta Rika'nın rüyası 7 dakika sürdü. Türkiye'den kolay 3'lük'' ifadelerini başlığına çıkartarak, ''Belki de Güneş bile turu geçeceklerine inanmıyordu. Başlangıçta Hasan Şaş ve Bülent'in 1-2 öldürücü golleri ve kapanış Ümit Davala'dan. Beklenen iyi haberse Suwon'dan geldi'' yorumu yapıldı. 
     La Gazzetta dello Sport'ta, ''Türkiye hedefe ulaşıldı. Çin, golsüz veda ediyor'' başlığını attı. Gazete, ''Pratikte maç 9 dakika sürdü'' derken, Hasan Şaş'ın adeta ''sahayı egemenliği altına aldığı'', bir gol atıp bir de gol pası verdiği belirtildi. 
     Gazete, FC Inter'de oynayan Emre Belözoğlu'nun yine sarı kart görmesiyle ilgili olarak ise, ''Topu ayaklarıyla oynamada başarılı ama davranışları tahammül edilemez'' eleştirisinde bulundu. 
     Türk Milli Takımı'nın başarısı, diğer gazetelere ise şu biçimlerde yansıdı 
     Tutto Sport, ''Şükür ve arkadaşları 16 içinde. Türkiye, Brezilya'ya teşekkür ediyor'', La Repubblica, ''Türkiye için herşey kolay, Çin zayıf ve şimdiden tatilde. Türkiye, Brezilya'ya teşekkür ediyor'', Corriere della Sera, ''Çin eve, Türkiye ileri. Turu geçtikleri için Brezilya'ya teşekkür eden Türkler, eğer çeyrek finale kalmayı başarırlarsa ödülleri adam başına bir otomobil olacak.'' 
     
     EMRE, FC INTER'DE KALACAK 

     Öte yandan İtalyan basınında yer alan haberlerde, uzun zamandır Emre Belözoğlu'nu transfer etmek isteyen İngiltere'nin Arsenal takımına FC Inter'in son kez ''hayır'' yanıtını verdiği belirtildi. 
     Hollandalı Clarence Seedorf'un AC Milan'a gitmesi sonrasında Emre'nin lacivert-siyahlılardaki öneminin daha da arttığı savunulurken, teknik direktör Hector Cuper'in, FC Inter Kulübü Başkanı Massimo Moratti'ye, ''Emre kalacak. O, bizim için önemli bir futbolcu'' dediği ifade edildi. 
     





</TEXT>
</DOC>
