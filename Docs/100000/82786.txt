<DOC>
<DOCNO> 82786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun12.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da insani faaliyetler durma noktasına geldi 
</HEADLINE>
<TEXT>

     Afganistan'da geçici hükümetin kurulmasından bu yana binlerce Afgan ülkeye dönmeye devam ederken, Birleşmiş Milletler insani yardım kuruluşları, para yardımlarının yetersizliği ve güvenlik nedeniyle ülkedeki faaliyetlerini durdurmaya başladı. 
     Uluslarararası Göçmenler Ofisi IOM yardım faaliyetlerinin bir kısmını askıya alacağını açıklarken, Birleşmiş Milletler Mülteciler Yüksek Komiserliği BMMYK Afganistan için yıl sonuna kadar gereken paranın 1.8 milyar dolar olduğunu, ancak uluslararası yardımların yetersiz olması nedeniyle BM insani kuruluşlarının ülkedeki faaliyetlerinin tehlikeye girdiğine dikkat çekti. 
     Dünya Gıda Programı DGP ise Afganistan'da 9 milyon insana yardım götürülmesinin zorunlu olduğunu, ancak istenen 28.4 milyon dolardan sadece yüzde 40'ının sağlanabildiğini, insanlara yardım götürülmemesi halinde ülkede birçok soruna ek olarak güvenlik sorunun da başgöstermesinin kaçınılmaz olduğunu bildirdi. 
     Uluslarararası Göçmenler Ofisi IOM , yeniden ortaya çıkan güvenlik kaygıları sebebiyle ülkenin kuzeyindeki BM ve IOM etkinliklerinin hafta sonunda dondurulduğunu açıklarken, para yetersizliği nedeniyle faaliyetlerinin bir kısmını da belirsiz bir süre için durduracağını açıkladı. Ülkenin batı ve kuzeyindeki kamplara yardım götüren IOM, buralardaki yardım çalışmalarının başka kuruluşlara devri için görüşmelerin sürdüğünü bildirdi. Yerlerine dönmek isteyen 50 bin kişiye yapılan taşıma yardımlarına ek olarak 150 bin kişinin de evlerine dönmek için IOM'e kaydolduğunu bildiren kurum, yerlerine dönmek isteyen Afganlara taşıma hizmeti verilmesinin de durdurulacağını bildirdi. 
     IOM, BMMYK ve DGP ortak düzenledikleri bilgilendirme toplantısında, Afgan halkının temel gereksinmelerinin yanında düzenli bir yaşam kurmaları ve iş edinebilmeleri için acilen uluslararası kalkınma yardımı yapılması gerektiğine de dikkat çekerken, DGP Sözcüsü Christiane Berthiaume, Afganistan'ın medyatik özelliğini yitirmesiyle, bu ülkeye yapılan yardımların durduğundan yakındı ve bu gidişle Afganistan'da birçok sorunla birlikte güvenlik sorunlarının başgöstermesinin kaçınılmaz olduğunu söyledi. 
     





</TEXT>
</DOC>
