<DOC>
<DOCNO> 97755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/sonspo13.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, Nouma'sına kavuşuyor... 
</HEADLINE>
<TEXT>

     Beşiktaş'ta adeta ''yılan hikayesi''ne dönen Pascal Nouma'nın transferinde mutlu sona oldukça yaklaşıldı. Siyah-beyazlılar, Fransız futbolcuyla prensipte anlaştı. 
     2000-2001 sezonunda siyah-beyazlı formayı giyen Fransız futbolcunun transferiyle ilgilenen Beşiktaş Kulübü Yönetim Kurulu Üyesi Kıvanç Oktay, görüşmelerin sürdüğü Nouma ile prensipte anlaşıldığını açıkladı. 
     Oktay'ın, bugün akşam saatlerinde İtalya'dan Fransa'ya geçerek, Cannes kentinde Nouma ve menajeriyle son detayları görüşeceği öğrenildi. 
     
     AÇILIŞA KATILMASI PLANLANIYOR 

     Nouma'nın, sözleşme imzalanması durumunda yarın akşam İstanbul'a getirileceği öğrenildi. 
     Fransız futbolcunun, Cumhurbaşkanı Ahmet Necdet Sezer tarafından 26 Temmuz Cuma günü resmi açılışı yapılacak BJK Nevzat Demir Tesisleri'nin açılış törenine katılmasının düşünüldüğü öğrenildi. 
     
     GEÇEN SEZON SUSKUN KALDI 

     Beşiktaş Kulübü'nün, Nouma'nın bonservisi için Marsilya Kulübü'ne para ödemeyeceği, Fransız futbolcuya da bir miktarı garanti olmak üzere, maç başına para ödeyeceği öğrenildi. 
     Pascal Nouma, geçtiğimz sezon Fransa Birinci Ligi'nde Marsilya formasını giydiği 11 maçta sadece 1 gol atabilmişti. 
     
     TARAFTARIN İSTEDİĞİ OLUYOR 

     2000-2001 sezonunda giydiği siyah-beyazlı formayla Beşiktaş taraftarının gönlünde adeta taht kuran Pascal Nouma, bir sezon aradan sonra yeniden yuvaya dönüyor. 
     Agresif oyun tarzıyla Beşiktaş taraftarının en çok sevdiği yabancı oyuncular arasında yer alan Fransız futbolcunun yeniden yuvaya dönecek olması, yeni sezonda, kuruluşunun 100. yılında mutlak şampiyonluğu hedefleyen siyah-beyazlı taraftarları oldukça sevindirdi. 
     Taraftarların Nouma'yı İstanbul'a gelişinde Atatürk Havalimanı'nda büyük bir şölenle karşılayacakları öğrenildi. 
     
     GOLCÜ VE HIRÇIN 

     Nouma, Beşiktaş formasını giydiği dönem içinde golcü ve yıpratıcı santrfor kimliğinin yanında, saha dışındaki ilginç hareketleri ve saha içindeki hırçınlıklarıyla dikkat çekti. 
     2000-2001 sezonunda siyah-beyazlı takımın 24 lig maçında oynayan ve 18 gol atan Nouma, Beşiktaş tarihine, bir sezonda en fazla gol atan yabancı futbolcu unvanıyla geçti. 
     Ancak, saha içinde hırçınlıklarıyla zaman zaman tepki çeken 30 yaşında ve 1.86 metre boyundaki Fransız futbolcu, ligde forma giydiği 24 maçta 10 sarı, 1 kırmızı kart gördü. 
     Nouma, gördüğü kartlar ve maç içindeki centilmenlik dışı hareketleri nedeniyle ligde takımını 8 maçta yalnız bırakırken, Avrupa kupalarında da 3 sarı kart gördü. Nouma ayrıca, 3 sarı kart nedeniyle Avrupa kupalarında 1 maç ceza alırken, AFC Leeds United maçındaki centilmenlik dışı hareketi nedeniyle de UEFA tarafından 4 maçla cezalandırılmıştı. 
     
     KARİYERİ 

     Fransız futbolcunun kariyeri boyunca oynadığı takımlar ve attığı gol sayıları şöyle 
     

Sezon Oynadığı Takım Maç Gol 1988-89 Paris Saint Germain 18 4 1989-90 Paris Saint Germain 4 - 1990-91 Paris Saint Germain 9 - 1991-92 Paris Saint Germain 5 - 1992-93 Lille 22 2 1993-94 Caen 32 7 1994-95 Paris Saint Germain 24 5 1995-96 Paris Saint Germain 27 5 1996-97 Strasbourg 30 14 1997-98 Strasbourg 27 8 1998-99 Lens 27 8 1999-00 Lens 19 8 2000-01 Beşiktaş 24 18 2001-02 Marsilya 11 1      
     TAKIMDA FORVET SAYISI 5 OLUYOR 

     Beşiktaş'ta, Pascal Nouma'nın transferiyle birlikte, forvetteki oyuncu sayısı 5'e ulaşacak. 
     Siyah-beyazlılarda yeni transferler Rumen Daniel Pancu ve Radu Niculescu ile sakatlığı nedeniyle uzun süre sahalardan uzak kalacağı açıklanan Ahmet Dursun ve bir süre önce artroskopi olan İlhan Mansız, Nouma'yla birlikte yeni sezonda forvet hattında forma giyebilmek için rekabet edecek. 
     





</TEXT>
</DOC>
