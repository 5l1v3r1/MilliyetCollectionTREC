<DOC>
<DOCNO> 90010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sondun06.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Japonya'da Fazıl Say rüzgarı 
</HEADLINE>
<TEXT>

     Dünyaca ünlü piyano sanatçısı Fazıl Say, dün akşam Tokyo'da verdiği muhteşem resitalle Japon sanatseverleri büyüledi. 
     Japonya turnesine çıkan ünlü müzisyen, dün akşam Tokyo'nun en büyük konser salonlarından Sumida Triphony Hall'de bir resital verdi. 
     Resitalin ilk bölümünde, Domenico Scarlatti, Johann Sebastian Bach ve Wolfgang Amadeus Mozart'ın eserlerini seslendiren Say, ikinci bölümde de Franz Liszt'in parçalarını çaldı. 
     Konserin sonunda, salonu dolduran yüzlerce sanatsever Say'ı alkış yağmuruna tutarak, bir kez daha sahneye davet etti. Sanatçı, bu kez de ünlü halk ozanı Aşık Veysel'in ''Kara Toprak'' isimli eserini farklı bir uyarlamayla seslendirdi. İzleyiciler, dakikalarca ayakta alkışladığı sanatçıyı tekrar sahneye davet edince, ünlü sanatçı programının ilk bölümünde çaldığı Mozart'ın Türk Marşını ikinci kez ilginç bir yorumla seslendirdi. Bu yorumuyla izleyicilerin büyük sempatisini toplayan sanatçı, bitmek bilmeyen alkışlarla tekrar tekrar sahneye davet edilince, iki parça daha seslendirdi. Sanatçı, yaklaşık iki saat süren konserin sonunda, dakikalarca ayakta alkışlandı. 
     Konserin ardından kulisi kuşatma altına alan Japon sanatseverler, ünlü müzisyeni burada da sevgi yağmuruna tuttu. Bol bol imza dağıtan sanatçı, piyano eğitimi alan görme özürlü Nobuyuki Tujii isimli çocuğa özel ilgi gösterdi. Tujii, kulisteki soyunma odasında ünlü sanatçıya mini bir resital verdi. 
     
     İLK ''BEST OF'' CD JAPONYA'DA 
     Say, Japon sanatseverlerin kendisine gösterdiği ilgiden duyduğu memnuniyeti dile getirirken, ''Geçen yıl aynı salonda orkestra eşliğinde verdiğim konser de büyük beğeni toplamıştı. İlginin her geçen yıl daha da arttığını görmekten mutluluk duyuyorum'' diye konuştu. 
     CD'lerinin, Japonya klasik müzik listelerinde en çok satan CD'ler arasında yer aldığını belirten Say, ilk ''Best Of Fazıl Say'' CD'sinin de önceki gün Japonya'da piyasaya çıktığını bildirdi. 
     Türkiye'de de Nazım Hikmet CD'sinin piyasaya çıktığını anımsatan Say, ''Nazım'ı buraya da getirmek istiyorum. Ancak henüz zamanı belli değil'' dedi. 
     Ünlü sanatçı, Japonya turnesi çerçevesinde, 17-20 Haziran tarihleri arasında Osaka, Niigata, Nagano ve Nagoya şahirlerinde dört konser daha verecek. 
     
     ''ÇEYREK FİNALE ÇIKARSAK TURNEMİ UZATIRIM'' 
     Öte yandan Say, Türk milli futbol takımının Dünya Futbol Şampiyonasında ikinci tura yükselmesinden büyük mutluluk duyduğunu söyledi. 
     Türkiye-Çin maçını Türkiye'nin Tokyo Büyükelçiliği rezidasında Japonya'da yaşayan Türklerle birlikte izleyen ve çok heyecanlandığını belirten sanatçı, milli takımın aldığı galibiyet sevincini buradaki Türk vatandaşlarıyla paylaştığını kaydetti. 
     İkinci tur karşılaşmasının oynanacağı 18 Haziran günü saat 19.00'da yerel saat Niigata'da bir konser vereceğini kaydeden 
     sanatçı, ''Niigata ile Miyagi'nin arası helikopterle 45 dakikaymış. 
     İkinci tur maçını izlemeyi çok istiyorum, ancak maç uzatmaya giderse konserime yetişemem. Bu nedenle maçı televizyondan izleyeceğim. Ama takımımız çeyrek finale çıkarsa, Japonya'da bir gün daha kalıp oyuncularımızı mutlaka tirübünden destekleyeceğim'' diye konuştu. 
     





</TEXT>
</DOC>
