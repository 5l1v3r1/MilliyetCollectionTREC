<DOC>
<DOCNO> 99058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/yazar/altan.html </URL>
<DATE> 2002/07/31/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Harika bir döneme doğru... 
</HEADLINE>
<TEXT>

     Hızla gelişen ve Türkiye’yi de sarmalamaya başlayan bir saydamlaşma süreci "Türk’e Türk propagandası", "Onlar - Biz" ayrımı ve hamasete dayalı bir "göz boyama", yahut "imaj" yaratma hipnozlarıyla, 20. yüzyılın ekonomik boyutlarından koparılmış halk yığınlarını da, yavaş yavaş kendi öz gerçekleriyle yüz yüze getirmeye başlıyor. 
     Bir yanda sel baskınları ve toprak kaymalarıyla yıkılan evlerinin altında kalarak ölenler, sulara kapılanlar ve kaybolanlar... 
     Bir yanda 120 bin nüfuslu bir yerleşim merkezi olan Körfez ilçesindeki akaryakıt ve dolum tesislerindeki patlamalarla, dağlara tepelere doğru kaçan insanlar... 
     Bir yanda Şile’de boğulanlar... 
     Bir yanda 24 saat içinde trafik kazalarında ölen 10’lar - 20’ler... 
     Bir yanda orman yangınları... 
     Bir yanda banka soygunları... 
     Ve Birleşmiş Milletler’in yaptığı açıklamalara göre, gerek eğitim, gerek sağlık, gerek çocuklarla kadınların durumu açısından Malezya, Libya, hatta Ermenistan’ın bile gerisinde kalmış bir Türkiye... 
     Şimdiye dek saman altı edilmiş Türkiye gerçeklerini, oturduğunuz yerden görmeye başlıyorsunuz TV ekranlarında... 
     Yeni bir dönemdir bu... Siyasal demagojilerle üstü örtülemeyecek gerçeklerin ortaya çıkmaya başladığı, yeni bir dönem... 
     
     Evet, görünüşe göre 3 Kasım’da genel seçimlere gidiliyor... 
     Yönetilenler, kendilerini yönetecekleri seçecekler... 
     Siz öyle sanın. Yönetilenler yine kendilerine sunulanları seçecekler... 
     Ya sunulanlar, yani milletvekili adayları 150 trilyonu bulacağı söylenen seçim harcamalarını hangi kaynakları kullanarak yapacaklar 
     Bu soru yanıtsız kaldığı sürece, "milli irade" değil, daha çok parayı verenlerin iradesi yansıyacak seçimlerden sonraki siyasal tabloya... 
     Soğuk Savaş yıllarında, bir anda ortaya çıkan siyasetçiler acaba böyle bir mancınıkla siyasete fırlatılmadılar mı 
     Hiçbir zaman seçimlerde yapılan harcamaların dökümüyle, bu harcamaların kaynakları saydamlaşmadı Türkiye’de... 
     
     Bir de 3 Kasım’a kadar büsbütün somutlaşacağa benzeyen bir Irak sorunuyla, Güney Kıbrıs sorunu var. 
     Kuzey Irak’taki ünlü Kürt liderlerinden Talabani ile Barzani, neredeyse gün aşırı Washington’da... 
     Ya Amerikan basınının yazdığına göre bizim İncirlik Üssü’nden kalkıp Kuzey Irak’a en keskin ajanları taşıyan siyah helikopterler 
     Ankara, kendi öneri ve istemlerine kulak asılmadığında, ABD’ye karşı yumruğunu mu vuracak masaya 
     Güney Kıbrıs Rum devleti de, Avrupa Birliği’ne katılmak üzere... 
     Ankara, Kuzey Kıbrıs için bir yumruk da AB’ye karşı mı vuracak masaya 
     
     Düşünün, Kuzey Irak konusunda ABD’ye karşı Kıbrıs konusunda AB’ye karşı bir Türkiye... 
     Hangi Türkiye 
     Ulusal geliri kadar, yani 200 milyar dolar borcu olan Türkiye... 
     Sakıp Sabancı’nın, iki kolunu uzatıp avuçlarını açarak 
     - Bir avucumda 200 milyar dolar borç var ötekinde ne var sadece üçün biri var, dediği Türkiye... 
     
     Bütün bu gerçeklerin su yüzüne vurup tartışılır hale gelmesi, Türkiye’nin sadece Hazine’den geçinenlerin üst tabakasına göre biçimlenmiş, "değersiz önemlilerin" egemenliğindeki "kabuk bir devlet" olma niteliğini aşma arifesinde olduğunu gösteriyor artık... 
     
     Siz merak ede durun genel seçimlerin sonuçlarını... 
     Önümüzdeki 3 ayda kimbilir neler ve neler olacak daha... 
     Son toplamda ise Türkiye, ister istemez 21. yüzyıllı olmaya başlayacak... Ve görünen o ki bu arada, batan batacak, çıkan çıkacak, kaybolan kaybolacak, ölen ölecek... 
     
     Bütün bunlar çok daha başka bir değişim rotasında olamaz mıydı 
     Olurdu, şayet Türkiye’de 20 kişi yerine, 2 kişiye bir gazete düşseydi. Yani efendim bugünkü toplam gazete tirajı 3 milyon 700 bin olma yerine, 35 milyon olsaydı... 
     Kendi anadilinin "yazı" boyutundan kopuk olmanın da, bir topluma hangi bedelleri ödettiğini görüyorsunuz işte... 
     
     







Bayar’la sohbet 


Harika bir döneme doğru... 


Solda durum 


Kabus’a karşı solda birlik 


Harbi’ çay 


Eğitimde çok şey değişiyor 


Büyüme tahmini siyasetçi sayesinde duvara toslamayacak 


Fıkra gibi ve ibretlik haberler 


AB, "ekmek parası" ile de ilgili... 


Bahçeli F1 hastası 


Verilmiş sadakamız varmış... 


Karaosmanoğlu Sanayici çok şikayet ediyor’ 


İyi insanlar için bir armağan Yangın Merdiveni 


Vakıf üniversiteleri öğrenci arıyor 


</TEXT>
</DOC>
