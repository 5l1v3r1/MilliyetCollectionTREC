<DOC>
<DOCNO> 53764 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sonspo08.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Berkant şoku... 
</HEADLINE>
<TEXT>

     Galatasaray'da dün akşam basına kapalı gerçekleştirilen antrenmanda burnuna darbe alan Berkant'ın, gece yarısı ameliyat olduğu açıklandı. 
     Kulüp doktoru Serhan Kurtulmuş, bu oyuncunun burnundan daha önce de ameliyat olduğunu ifade ederek, ''Aldığı darbeden dolayı Berkant'ın burnunda kayma oldu. Bu da nefes almasını zorlaştırıyordu. Bu yüzden gece geç saatlerde ameliyat oldu. Durumu iyi, evinde dinleniyor. Ama yaklaşık 10 gün futbol oynayamaz'' şeklinde konuştu. 
     
     Kampa girdiler 
     Öte yandan Galatasaray, Birinci Süper Futbol Ligi'nde yarın Samsunspor'la yapacağı karşılaşma için öğle saatlerinde Florya Metin Oktay Tesisleri'nde kampa girdi. 
     Hafta içinde oynadığı Avrupa Şampiyonlar Ligi karşılaşmasında İtalya'nın AS Roma takımıyla 1-1 berabere kalarak, taraftarlarını üzen sarı-kırmızılılar, Samsunspor karşısında alacağı 3 puanla yeniden morallerini düzeltmek istiyor. 
     Kulüp doktoru Serhan Kurtulmuş, grip olan Sergen, sakat futbolculardan Hasan Şaş ve Emre'nin hiçbir problemi kalmadığını belirterek, ''Ergün ile Bülent Akın'ın da tıbbi açıdan sorunları kalmadı. Samsunspor maçında oynayıp, oynamayacaklarına Lucescu karar verecek'' diye konuştu. 
     Sarı-kırmızılılar, Florya Metin Oktay Tesisleri'nde bu akşam basına kapalı olarak gerçekleştirecekleri antrenmanla Samsunspor maçı hazırlıklarını tamamlayacak. 
     
     Muhtemel 11 
     Galatasaray, Samsunspor karşısında kart cezalısı Fleurquin ve ameliyat olan Berkant'tan yoksun kadrosuyla mücadele edecek. 
     Sarı-kırmızılıların yarınki maça şu muhtemel 11 ile çıkması bekleniyor 
     Mondragon, Emre, Capone, Bülent Korkmaz, Hakan, Perez, Ayhan Bülent Akın , Sergen, Hasan Şaş, Arif, Ümit Karan. 
     Ali Sami Yen Stadı'nda saat 19.00'da başlayacak karşılaşmayı hakem Murat Ilgaz yönetecek. 
     






</TEXT>
</DOC>
