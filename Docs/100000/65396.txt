<DOC>
<DOCNO> 65396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/soneko11.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbullu "hamsi" seviyor... 
</HEADLINE>
<TEXT>

     Karadeniz'in simgelerinden biri olan hamsi, İstanbul'da da en çok tüketilen balık oldu. 
     İstanbul Büyükşehir Belediyesi Su Ürünleri Hali Müdürlüğü verilerine göre, İstanbul'da balık satışları önceki yıla göre yüzde 43.7 artışla geçen yıl 36 bin 864.6 tona ulaştı. 
     Satışlarda ilk sırayı 15 bin 576 tonla hamsi aldı. Hamsiyi 5 bin 836 tonla çinekop, 5 bin 509 tonla istavrit ve 4 bin 99 tonla palamut 
     takip etti. 
     Çinekop ve palamutta yaşanan bolluğa paralel olarak bu balıkların tüketiminde de büyük artış gözlendi. Alabalık, çipura, karides, kalkan, mezgit, sardalya ve tekir satışlarında ise gerileme kaydedildi. 
     2000 yılı genel nüfus sayımı sonuçlarına göre 10 milyon 33 bin 
     478 kişinin yaşadağı İstanbul'da, 2001 yılında kişi başına düşen balık 
     miktarı, 3.6 kilogram olarak belirlendi. 
     İstanbul Balık Müstahsilleri Derneği Başkanı İsmet Yalçın, A.A muhabirine yaptığı açıklamada, geçen yıl balıkta yaşanan bolluğun, denizlerin iyi korunması ve yasaklara uyulmasından kaynaklandığını söyledi. 
     Yalçın, ''Denizlerimizi korumaya devam ettiğimiz ve Mayıs ayındaki yasakların uygulanmasıyla balıkçılar olarak yumurtalı balıkları tutmadığımız zaman bir yıl sonraya artan bir balık çıkıyor. Balık bol olunca, balıkçı bol tutuyor, balık halinde bol balık satılıyor'' diye konuştu. 
     
     "Halk ucuz balık yedi.." 
     Geçen yıl büyük artış kaydeden çinekop ve palamutun çok çabuk büyüyen balıklar olduğuna işaret eden İsmet Yalçın, istavritin yenilebilecek ekonomik boya 5 yılda, hamsinin 6-7 yılda geldiğini vurguladı. Yalçın, ''Ama çinekop ve palamut öyle değil. Temmuz ayında yumurtasını bırakıyor, Ekim ayında ekonomik boya yaklaşık 1 kilograma kadar çıkıyor. Yılın ürünü çinekop ve palamut'' dedi. 
     2001 yılının balık açısından önceki yıllara göre daha iyi olduğunu 
     söyleyen Yalçın, denizlerin, boğazların temiz tutulması, Haliç'in temizlenmesi, kanalizasyonların arıtılarak bırakılmasının bunda etkili olduğunu vurgulayarak, şöyle dedi ''Marmara balıkların saklanması için uygun bir yer. Bizim balıklarımız daha önce başka yerlere giderken, şimdi denizlerimiz temiz olduğu için bırakıp gitmiyorlar. Uygun görüyorlar bu zemini. Kışı da burada geçiriyorlar. Kışı burada geçirmeleri demek bizim olan balığın, sahamızı terk etmemesi demek. Temizlik olayları arttıkça ve avlanma kurallarına uyulduğu zaman bunun daha da iyi olacağı inancındayım.'' Bu yılın balık açısından nasıl geçeceği konusunda Mayıs ayının beklenmesi gerektiğini belirten Yalçın, balık fiyatlarının geçen yıla göre düşük olduğunu bildirdi. Yalçın, ''Mesela çinekopun kasasını önceki yıl 40-50 milyon liraya verilirken, Eylül, Ekim, Kasım ayında 15 milyon liraya verildi. Yani kilosu 1 milyon liraya satıldı. Bu bollukla ilgili birşey. Halk ucuz balık yedi'' dedi. 
     






</TEXT>
</DOC>
