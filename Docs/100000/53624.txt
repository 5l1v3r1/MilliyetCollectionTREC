<DOC>
<DOCNO> 53624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur09.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
SP'li milletvekili "Derviş belası" deyince tartışma çıktı 
</HEADLINE>
<TEXT>

     Cumhurbaşkanı Ahmet Necdet Sezer'in bir kez daha görüşülmek üzere TBMM'ye gönderdiği Tütün Yasası'nın Plan ve Bütçe Komisyonu'nda görüşülmesine başlandı. 
     Yasa üzerinde konuşan SP Hatay Milletvekili Metin Kalkan, ülkenin felakete sürüklendiğini öne sürerek, ''Türkiye'nin en büyük sorunu IMF'nin başımıza gönderdiği Derviş belasıdır'' dedi. Kalkan, iktidar gruplarından gelen tepkiler üzerine, ''Açlıktan ölen insanları görmüyor musunuz '' diye sordu. 
     Komisyon Başkanı Metin Şahin, Kalkan'a müdahale ederek, ''Bir Bakan hakkında böyle bir ifade kullanmasının doğru olmadığını'' söyledi. Kalkan, ''Adam işini gücünü bıraktı, Parlamentoya dil uzattı sesimiz çıkmadı. İş takipçisi dedi. Daha nasıl konuşalım'' dedi. 
     Şahin, Kalkan'ın kullandığı nitelendirmenin ''Saygısızca'' olduğunu ifade ederek, ''Bu yakışmıyor. Komisyon Başkanı olarak buna müdahale ederim'' şeklinde konuştu. 
     Kalkan ise ''Saygılı oluyorum. Ben milletin seçtiği bir milletvekiliyim, O IMF'nin atadığı birisi'' dedi. Şahin'in müdahalesini sürdürmesi üzerine, Kalkan tepki göstererek, ''Siz niye savunuyorsunuz Zaten kamuoyuna yansımasın diye tutanak da tutturmadınız'' dedi. Şahin ise tutanak tutulduğunu söyledi. 
     






</TEXT>
</DOC>
