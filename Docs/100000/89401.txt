<DOC>
<DOCNO> 89401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/sondun08.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyada satılan müzik CD'lerinin yüzde 40'ı korsan 
</HEADLINE>
<TEXT>

     CD yazıcıların, piyasadaki korsan CD compact disc sayısının artışına yol açtığı bildirildi. 
     Dünya Fonogram Yapımcıları Birliği IFPI yetkilileri, piyasadaki korsan CD sayısının geçen yıl yüzde 48 artarak 640 milyondan 950 milyona yükseldiğini belirttiler. Diğer bir deyişle dünyada satılan CD'lerin yüzde 40'ını korsan CD'ler oluşturuyor. 
     CD yazıcısı bulunan bir kimse, dilediği müzik ya da veri CD'sinden istediği kadar kopyalayabiliyor. 
     Yazılabilir CD'lerin fiyatlarının çok düşük olması ve cd kopyalayabilen CD-RW sürücülerinin fiyatlarının 100 doların altına inmesi korsan CD üretimini körüklüyor. 
     Bununla birlikte yasal olarak üretilen CD'lerin fiyatlarındaki düşüş, korsan CD üreticilerinin bu işten büyük paralar kazanmalarını önlüyor. 
     Buna rağmen kaçak CD pazarının sağladığı gelirin 2000 yılında 4.2 milyar dolar, 2001 yılında ise 4.3 milyar dolar olduğu IFPI tarafından saptandı. Yetkililer, sadece ABD'de geçen yıl 2.8 milyon korsan CD ele geçirildiğini açıkladılar. Bu sayı bir yıl önce 1.6 milyondu. 
     Kaçak CD'lerin yanı sıra internet üzerinden müzik değiş tokuşu yapılmasının da CD satışlarını olumsuz etkilediği belirtiliyor. 
     ABD'de yaklaşık 3 milyon kişinin bu yolla 500 milyon müzik parçasını ücret ödemeden değiş tokuş edebildiği sanılıyor. Dünya çapında internetten değiş tokuş edilebilen parça sayısı ise 700 milyon. 
     





</TEXT>
</DOC>
