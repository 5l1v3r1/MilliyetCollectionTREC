<DOC>
<DOCNO> 66659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur13.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaplancılar İstanbul'da "mekteb" adı altında okul açmış 
</HEADLINE>
<TEXT>

     Almanya'da tutuklu bulunan Metin Kaplan'ın grubuna yönelik olarak İstanbul'da düzenlenen operasyonda, ''Mekteb'' adı altında açılan sözde eğitim kurumlarında çalışan ve çocuklarını okutan 10 kişi yakalandı. 
     Terörle Mücadele Şube Müdürlüğü'nden yapılan açıklamaya göre, İstihbarat Şube Müdürlüğü ile ortak yürütülen çalışmalar sonucu, daha önce Anadolu Federe İslam Devleti AFİD adını kullanan Kaplancılar'ın, İstanbul Bağcılar'da, 3 ayrı yerde sözde eğitim merkezi açtıkları belirlendi. 
     Kendilerine ''Hilafet Devleti'' HD adını veren grubun, 1'inci sınıf, 2'nci sınıf ve 3-4'üncü sınıf olarak açtığı sözde kurumda, 30 öğrencinin ''okuduğu'' tespit edildi. 
     Zorunlu eğitim amacıyla ilköğretim okullarına gönderilmediği anlaşılan bu öğrencilerin, sözde okula taşıma görevini de yine örgütün tahsis ettiği servis araçlarının yürüttüğü ortaya çıktı. 
     Polis, eğitim formasyonu bulunmayan kişilerin öğretmen olarak görev yaptıkları bu eğitim kurumlarına operasyon düzenledi. 
     Operasyon sonucu, 3 sözde öğretmen ile servis şoförü ve öğrenci velilerinin de aralarında bulunduğu 10 kişi gözlem altına alındı. 
     Sözde eğitim merkezlerinde yapılan aramalarda, ''Hikmet Eğitim ve Öğretim Merkezi'' başlıklı 15 adet sözde öğrenci karnesi, 9 adet öğrenci takdirnamesi, öğrencilerin yazılı kağıtları, 1 adet bilgisayar, 35 adet sandalye, 3 adet yazı tahtası, 1 adet kitaplık bulundu. 
     ''Mekteb'' olarak adı geçen sözde eğitim merkezinin karnesinde, ''Kuranıkerim'', ''İman Bilgileri'', ''İbadet Bilgileri'' gibi dersler olduğu belirlenirken, tarihlerin ''Hicri'' olarak gösterildiği, sözde karnenin arka yüzünde ise çeşitli ayetlerden alıntı yapıldığı da tespit edildi. 
     Örgüt üyeleri, sorgularının ardından İstanbul DGM'ye sevk edildiler. 
     






</TEXT>
</DOC>
