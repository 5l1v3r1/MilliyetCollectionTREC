<DOC>
<DOCNO> 91471 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur13.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman ''Robin Hood'' traktörü ile Antalya'dan yola çıktı 
</HEADLINE>
<TEXT>

     Traktörüyle Antalya'dan Almanya'ya yola çıkan emekli Alman polis Helmut Klee, yollarda toplayacağı yardımları, geçtiği ülkelerin Birleşmiş Milletler Çocuklara Yardım Fonu UNICEF bürolarına teslim edeceğini bildirdi. Klee, ''Ülkemde Robin Hood ilan edilmek istiyorum'' dedi. 
     Türkiye'de bulunduğu sürede çocuklara yaptığı yardımlarla tanınan emekli polis Helmut Klee, yollarda topladığı yardımları, geçtiği ülkelerin UNICEF bürolarına teslim etmek üzere satın aldığı 1955 model traktör ile bugün Antalya'dan yola çıktı. 
     Yaklaşık 71 gün sürmesi beklenen yolculuğu sırasında Türkiye, Yunanistan, İtalya, Avusturya ve Almanya'nın çeşitli kentlerinde çocuklar için yardım malzemeleri toplayacağını bildiren Klee, ''Ülkemde Robin Hood ilan edilmek istiyorum'' diye konuştu. 
     Türkiye'ye ilk kez 1974 yılında geldiğini ve 1993 yılından bu yana da Antalya'nın Gebiz Beldesi'ndeki dağ evinde kaldığını kaydeden Klee, şunları anlattı 
     ''Her zaman böyle çılgınca şeyler yapmak istemişimdir. Oğlum da geçen yıllarda Almanya'nın bir ucundan diğer ucuna at arabası ile gitmişti. Çocuklara yardım toplama fikri bir anda aklımıza geldi. 
     Fakat Türkiye'de yeterli desteği bulamadık. Antalya Valiliği'nden, uğurlama töreninin Cumhuriyet Meydanı'nda yapılmasına dair istekte bulunduk, ancak kabul edilmedi. UNICEF Türkiye Bürosu'na da yapacağımız organizasyon ile ilgili bilgi verdik. 'Bize sormadan nasıl böyle bir şey yaparsınız' diyerek, telefonu kapattılar. Güzergahım üzerindeki ülkelerde yardımlar birikmeye başladı. Türkiye'de toplayacağım yardımları alan olmazsa İpsala sınır kapısına bırakacağım.'' Antalya'dan bugün hareket eden 65 yaşındaki Klee'nin ilk durağı İzmir olacak. İzmir'in Dikili İlçesi'nden, Balıkesir'in Edremit İlçesi'ne geçeceğini kaydeden Klee, buradan Çanakkale, Keşan güzergahını takip ederek, İpsala sınır kapısından Yunanistan'a gideceğini bildirdi. 
     Günde 100 ile 120 kilometre arası yol kat edecek Klee'nin, 1 Eylül tarihinde Almanya'nın Westerwald kentinde olması bekleniyor. 
     





</TEXT>
</DOC>
