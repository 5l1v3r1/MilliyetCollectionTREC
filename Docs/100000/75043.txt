<DOC>
<DOCNO> 75043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/yasam/yas03.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Öldürürken zevk alırım’ 
</HEADLINE>
<TEXT>

5 kişiyi gözünü kırpmadan öldüren ve 10 yıldır aranan seri katilden tüyler ürperten itiraf "Vurduğum adam ölmeyince kafasını kestim. Yakalanmasam 4 kişiyi daha öldürecektim" 
     ALİ ÖZKAYA, ÖZCAN TİKİT İzmir DHA 

     Değişik kentlerde 5 kişiyi öldürdüğü iddiasıyla aranan Mehmet Göker, İzmir’in Gümüldür beldesinde yakalandı. Önceki gün bir dağ evine baskın yapan jandarma, bir tabanca ve üzerinde Murat Güzelyurt adına düzenlenmiş sahte kimlik çıkan Göker’in sorgusuyla, birçok cinayeti aydınlattı. İşte tüyler ürperten cinayetler zinciri... 
     Yıl 1991... Mehmet Göker, arkadaşları Satılmış Tabur ve Satılmış Akgün’le birlikte Sebahattin Canpolat 40 ile Birsen Karapolat’ı 46 öldürüp eşyalarını gasp etti. Akgün yakalanırken, Murat Güzelyurt adına sahte kimlik çıkaran Göker, bileziklerin paylaşımında sorun çıkardığı için arkadaşı Satılmış Tabur’u da öldürdü. Cinayetlerin ardından 9 yıl önce Gümüldür’e yerleşen Göker, 3 yıl önce de Güzide 24 adlı kadınla evlendi ve eşine de sahte soyadını verdi. Bir ihbar sonucu yakalanan Göker’in başka cinayetlere karışıp karışmadığı araştırılırken, iki faili meçhul cinayet daha aydınlatıldı. 
     
     Bir cinayeti reddetti 
     Göker, Gümüldür’de iki yıl önce öldürülen bir genç kızın cesedini 5 milyar lira karşılığı sakladığını ,11 gün önce de bir başka kişiyi, arkadaşının eşi hakkında dedikodu yaptığı için öldürüp kuyuya attığını itiraf etti. 
     Göker’in gösterdiği kuyulardan 2 yıl önce başına çekiçle vurularak öldürülen Sibel İda 20 ile Hayri Şengül’ün cesetleri çıktı. İda’yı öldürdükleri öne sürülen Murat 20 ve babası Hasan Yaya ile, Göker’in arkadaşı İlker Özyurt gözaltına alındı. Gözaltına alınan bu kişiler, suçlamaları reddettiler ve cinayetlerle ilgilerinin olmadığını söylediler. 
     "Yakalanmasaydım 4 kişiyi daha öldürecektim" diyen Göker, ifadesinde şunları söyledi "Cinayet işlerken zevk alıyordum. Bu doğamda var. Öldürdükten sonra ruh halim bozulmuyor. Vicdan azabı çekmeden rahatça uyuyorum. Bir tek Ankara’da o kadını öldürdüğüme pişmanım. Onun suçu yoktu. Ankara’da arkadaşlarımla Sebahattin Canpolat’ı tabancayla vurduk, ölmedi. Ben de bıçağı alıp kafasını kestim..." 
     
     



 YAŞAM 




















</TEXT>
</DOC>
