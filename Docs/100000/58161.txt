<DOC>
<DOCNO> 58161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sontur04.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Bolu'da İstanbul-Ankara karayoluna çığ düştü 
</HEADLINE>
<TEXT>

     Ankara-İstanbul karayolunun Bolu Dağı kesiminde yola çığ düştü. 
     Karayolları 41. Bölge Şefi İlkay Aktuğ, Bolu Dağı'nın Bakacak Mevkii Ankara şeridine saat 23.30 sıralarında çığ düştüğünü belirtti. 
     Aktuğ, olayın haber alınması üzerine çalışmalara başladıklarını anlatarak, ''Yolun Ankara kesimini kapatan kar yüzünden Ankara şeridi yaklaşık 20 dakika ulaşıma kapalı kaldı. Bolu Dağı'nda görevli karayolları ekiplerinin yoğun çalışmaları sonucu yol trafiğe yeniden açıldı'' dedi. 
     Aktuğ, çığ meydana geldiğinde yolda hiçbir araç ya da insanın bulunmadığını da sözlerine ekledi. 
     Karayolları ekiplerinin çığ düşen kesimde kar temizleme çalışmaları sürüyor. Çığ düştüğü için yolda bekleyen araçlar da Ankara yönüne gönderilmeye başladı. 
     






</TEXT>
</DOC>
