<DOC>
<DOCNO> 69664 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur19.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel hastanelere yatak ücretlerini belirleme yetkisi.. 
</HEADLINE>
<TEXT>

     Sağlık Bakanlığı, özel hastanelerde hizmet standardının sağlanması için hazırladığı ''Özel Hastaneler Yönetmeliği''ne son şeklini verdi. 
     Yönetmelik çerçevesinde özel hastaneler, faaliyet alanlarına, hizmet birimlerine, yatak kapasitelerine, teknolojik donanımlarına ve hizmet verilen uzmanlık dallarının nitelik ve sayısına göre sınıflandırılacak. 
     Bunlar, A , B ve C grubu olarak 3 ayrı grupta ele alınacak. 
     Özel hastanelerin gündelik yatak ücretlerinin belirlenmesinde gruplar da dikkate alınacak. 
     Hastanelerde en az 10 yatak, birden fazla uzmanlık dalında hasta kabul ve tedavi, acil servis ve yoğun bakım ünitesi, radyoloji, biyokimya ve mikrobiyoloji laboratuvarlarının bulundurulması zorunlu olacak. 
     A sınıfı hastanelerde, ruhsatlandırılmış yatak kapasitesi en az 50, en az 5 farklı dahili, 5 farklı cerrahi branşta hasta kabul ve 
     tedavi, bu branşlarda tam gün kadrolu uzman hekim istihdamı, asgari standartlara ek olarak radyoloji, biyokimya, mikrobiyoloji, hematoloji ve patoloji laboratuvarları bulundurulacak. B sınıfı hastanelerde yatak kapasitesi 30-50 arasında, en az 4 farklı dahili, 4 farklı cerrahi branşta hasta kabul ve tedavi, bu branşlarda tam gün kadrolu uzman hekim istihdamı, ayrıca radyoloji, biyokimya, mikrobiyoloji ve patoloji laboratuvarlarının bulundurulması zorunlu olacak. C sınıfı hastanelerde yatak kapasitesi 10-30 arası, en az 3 farklı dahili, 3 farklı cerrahi branşta hasta kabul ve tedavi, bu branşlarda tam gün kadrolu uzman hekim istihdamı, acil ünitesi, yoğun bakım, radyoloji, biyokimya ve mikrobiyoloji laboratuvarları yer alacak. 
     
     Hastanelere puan verilecek 
     Gruplandırma kriterlerinde hastanelerin yeri, konumu, hastalara ve personele ayrılan alanların, binanın niteliği ve hacmi, otelcilik hizmetlerinin durumu, nitelikli, sağlıklı insangücü istihdamı, tıbbi donanım teknolojisi gibi unsurlar göz önüne alınarak puanlama yapılacak. 
     Yönetmeliğe göre, özel hastanelerin, imar planlarında ''özel sağlık alanı kullanım kararı'' verilen yerlerde ve müstakil binalarda kurulmasına izin verildiğinden, başka amaçla yapılan binalar daha sonra özel hastaneye dönüştürülmeyecek. 
     Yönetmelikte ayrıca, özel hastanelerin tıbbi hizmet birimleri ve diğer alanlarının taşıması gereken şartlar, poliklinik, acil, ambulans, eczane ve ameliyathane hizmetlerinin nasıl verileceği de detaylı olarak düzenlendi. 
     
     İnanca göre ibadet yeri 
     Özel hastanelerin yatak ücretleri, yatak gruplarına ve yatak sınıflarına göre, alt ve üst sınıfları belirtilmek suretiyle tespit edilecek. Özel hastaneler, daha önce Sağlık Bakanlığı tarafından belirlenen gündelik yatak ücretlerini, Bakanlıkça ilan olunan yatak ücretinin alt ve üst sınırlarını geçmemek kaydıyla kendileri tespit edecek. Diğer ücretlerde, Türk Tabipler Birliği Asgari Ücret Tarifesi esas alınacak. 
     Yönetmelikle fakir ve muhtaç hastaların tedavileri ile ilgili kriterlerde düzenlemeye gidilerek, fakir hastalar için ayrılacak yatak oranı yüzde 5'ten yüzde 3'e indirildi. 
     Ayrıca, hastalara inançlarına göre ibadet yeri tahsis edilebilmesine imkan tanındı. 
     Yönetmeliğe, reklam ve tanıtımın tıbbı deontolojik kurallara uygun olması ile ilgili hükümler de konuldu. 
     Halen faaliyet gösteren özel hastanelerin, bina standartlarına ilişkin bazı hususlar hariç, bir yıl içinde kendilerini bu yönetmelik hükümlerine uygun hale getirmeleri gerekiyor. Ruhsat için başvuran ve ruhsatlandırma işlemleri yönetmelik yürürlüğe girdiğinde tamamlanmamış hastaneler ise bu yönetmeliğe göre ruhsatlandırılacak. 
     






</TEXT>
</DOC>
