<DOC>
<DOCNO> 67041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun11.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
DHKP C de Amerika'nın hedefleri arasına girebilir 
</HEADLINE>
<TEXT>

     ABD Merkezi İstihbarat Teşkilatı CIA'in Başkanı George Tenet'ın, terörist El Kaide ile bağlantısı olmayan, ancak Amerikan karşıtı olarak bilinen terörist DHKP-C örgütünü, gelecekte ABD tarafından hedef alınabilecek terör örgütleri arasında saydığı ortaya çıktı. 
     Amerikan The Washington Post gazetesinin haberine göre Tenet, ABD Kongresi'ne sunduğu raporda, DHKP-C'nin yanı sıra sol terörist örgüt olarak bilinen ve Amerikan hedeflerine saldıran Kolombiya Devrimci Silahlı Güçleri FARC ile Filistin Halk Kurtuluş Cephesi, Hamas ve İslami Cihad örgütlerini de ABD'nin ileride hedef alabileceği örgütler olarak sıraladı. 
     Gazete, ''Amerikan karşıtı'' nitelikteki bu örgütlerin de dahil edilmesinin, ABD Başkanı George Bush yönetiminin terörizme karşı açtığı savaşın boyutlarının genişletilmesi anlamına geldiğini yazdı. 
     Washington Post'a göre Tenet, Türkiye'de faaliyet gösteren terör örgütü DHKP-C'nin ise ABD'yi ve ABD'nin Afganistan'daki operasyonlarını açıkça eleştirdiğini ve bölgedeki Amerikan varlığına tehdit oluşturduğunu kaydetti. 
     Gazeteye göre Tenet, İslami Cihad, Filistin Halk Kurtuluş Cephesi ve Hamas örgütlerinin ise geleneksel olarak saldırılarını İsrail üzerinde yoğunlaştırdığını belirterek, ''Eğer bu gruplar, varlıklarının ABD'nin eylemleri tarafından tehdit edildiği hissine kapılırsa, doğrudan Amerikalıları tehdit etmeye başlayabilir'' dedi. 
     






</TEXT>
</DOC>
