<DOC>
<DOCNO> 58969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur11.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonomik kriz yüzünden bir yılda 125 bin işyeri kapandı 
</HEADLINE>
<TEXT>

     Türk-İş Genel Başkanı Bayram Meral, ekonomik kriz nedeniyle bu yıl içinde 125 bin işyerinin kapandığını bildirdi. 
     Şube Başkanları Eğitim Semineri'ne katılmak üzere dün Antalya'ya gelen Türk-İş Genel Başkanı Meral, Eğitim Sekreteri Salih Kılıç, Teşkilatlandırma Sekreteri Çetin Altun ve Türk-İş Antalya İl Temsilcisi Musa Şimşek ile birlikte Antalya Valisi Ertuğrul Dokuzoğlu'nu makamında ziyaret etti. 
     Meral, Vali Dokuzoğlu'na, Ramazan Bayramı'nda Antalya ve ilçelerinde meydana gelen sel nedeniyle ''geçmiş olsun'' dileğinde bulundu. 
     Antalya'nın, doğal güzellikleri ve tarihi eserleriyle Türkiye'yi dünyaya tanıttığını kaydeden Bayram Meral, Vali Dokuzoğlu'nun da başarılı çalışmalar yaptığını bildirdi. Meral, ''Hepimizin ortak dileği, tüm ülkemizin ve vatandaşlarımızın, birlik ve beraberliği ile mutluluğudur' dedi. 
     Ziyaret sırasında gazetecilerin sorularını da yanıtlayan Meral, Türkiye'nin Arjantin gibi olmaması için hükümetin gerekli önlemleri alması gerektiğini söyledi. 
     Borç alarak sorunların çözümlenemeyeceğini ifade eden Türk-İş Genel Başkanı, ''Üretim ve yatırıma yönelmek gerekli. Üretim ve yatırım yaparak, kapanan fabrikalar yeniden açılmalı. İşten çıkarılanlar işlerine geri dönmelidir. Ekonomik krizle birlikte bu yıl içinde 125 bin işyeri kapandı, onbinlerce işçi işsiz kaldı. Bu işçiler ve işverenler bizim. Reel sektörün sorunları çözümlenmeli'' diye konuştu. 
     Uluslararası ilşkilerin kopmasından yana olmadıklarını dile getiren Meral, ''AB, Dünya Bankası ve IMF ile ilişkiler kopsun demiyoruz. Ancak programlar ülke koşullarına göre, ulusal çıkarlarımız zedelenmeden sürdürülmeli'' dedi. 
     Türkiye'de 1 milyon civarında kaçak yabancı işçi bulunduğunu vurgulayan Meral, bu işçilerin sigortasız çalıştığını, vergi ödemediğini, kazandıklarını da yurtdışına götürdüklerini söyledi. 
     Meral, buna çare bulunmasını istedi. 
     






</TEXT>
</DOC>
