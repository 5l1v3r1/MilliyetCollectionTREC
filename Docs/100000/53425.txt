<DOC>
<DOCNO> 53425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo06.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbolda büyük kavga...Demirel hakkında suç duyurusu yapıldı 
</HEADLINE>
<TEXT>

     Basketbol Federasyonu Başkanı Turgay Demirel hakkında, Yargıtay 9. Ceza Dairesi tarafından dava açılmasına karar verildi ve basketbolda yeni bir kavga başladı. 
     Sportfoy internet sitesinde yer alan, eski hakem Ertan Anadol'un iddialarında, Turgay Demirel'in TRT ile yapılan naklen yayın anlaşmalarında, 4 milyon dolarlık havuz parasının 1 milyon dolarlık bölümünü Türk Basketbolunu Geliştirme Vakfı TÜBGEV hesabına aktardığı ve TRT'yi yanılttığı, ayrıca seçimlerde rakiplerine karşı kendine menfaat sağladığı belirtildi. 
     Basketbol Federasyonu Başkanı Turgay Demirel, A.A muhabirine yaptığı açıklamada, eski basketbol hakemi Ertan Anadol'un iddialarının mahkemeler tarafından reddedildiğini belirterek, ''Böylesine iddialarla ne yapmak istediği anlaşılamayan Anadol'un, ne gibi bir menfaat peşinde koştuğunu bilmiyorum. Ancak kendisiyle mahkemede hesaplaşacağız'' dedi. 
     Demirel, şunları söyledi 
     ''TRT'den bize gönderilen havuz parası tamamen kamunun parasıdır ve yasal olarak bunun federasyon kasasına girmesi olanaksızdır. Çünkü federasyon kasasına giren kamu parasını dağıtmamız söz konusu olamaz. 
     Bu nedenle havuz geliri, vakıf hesabına aktarılarak, kulüplere son kuruşuna kadar ödenmiştir. Yani federasyon olarak biz, sadece aracı durumundayız. Ertan Anadol bu iddialarını mahkemeye de sunmuş, ancak Zeytinburnu Başsavcılığı'na yaptığı başvuru reddedilmişti. Sonrasında Eyüp 2. Ağır Ceza Mahkemesi de bu iddiaları reddetmişti. Ancak Yargıtay, yapılan başvuruyu değerlendirerek, ortada kamu parası söz konusu olduğu için dava açılmasına karar verdi.'' Görevden alınması veya hapis istemiyle yargılanması iddialarının gülünç olduğuna değinen Demirel, Zeytinburnu 3. Asliye Mahkemesi'nde 19 Şubat 2002 tarihinde görülecek davada, iddiaların yeniden 
     reddedileceğine inandığını söyledi. 
     Anadol hakkında önce manevi, sonra da ceza davası açacağını kaydeden Demirel, Türk basketbolu üzerinde oyunlar oynanmasına izin vermeyeceğini belirtti. 
     
     Kulüpler yalanladı 
     Basketbol Federasyonu hakkında yapılan iddialar üzerine bazı kulüp yöneticilerinden alınan açıklamalarda, TRT'den gelen havuz gelirlerinin kulüp kasalarına girdiği ifade edildi. 
     Fenerbahçe Kulübü yöneticisi Mahmut Uslu, ''Zaten federasyonun gelirlerinin büyük bölümü kulüplerden kaynaklanır. Sayın Demirel'in bu konuda hiç bir kusuru yoktur. Havuz gelirlerinin büyük bölümünü zaten 3 büyük kulüp alıyor ve biz de bu meblağları aldık. Açılan davanın ne 
     gibi bir maksat taşıdığını anlamak mümkün değil'' diye konuştu. 
     Efes Pilsen yöneticisi Engin Özerhun da, federasyon ile zaman zaman idari yönden sorunlar yaşadıklarını, ancak naklen yayın gelirlerinde kendilerine düşen payı aldıklarını söyledi. 
     Özerhun, konuşmasını şöyle sürdürdü 
     ''Bu iddialar basketbol camiasını rencide edecek düzeyde. Biz Efes Pilsen Kulübü olarak federasyon ile birtakım sorunlar yaşıyoruz ama bunlar idari yönde ve büyük boyutta değil. TRT'den gelen paranın tümü kasamıza girmiştir.'' Karşıyaka Asbaşkanı Ecmel Bircan da, yaklaşık 140 milyar lirayı bulan naklen yayın gelirinin zamanında ödendiğini belirterek, ''İddiaları çok üzücü bulduk. Demirel'in 9 yıllık başkanlığında elbette sorunlar yaşadık. Ama bu tip görevi kötüye kullanma gibi iddiaların, Türk Basketbolu'na zarar vermesinden endişeleniyoruz'' diye konuştu. 
     






</TEXT>
</DOC>
