<DOC>
<DOCNO> 85451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun28.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hindistan ve Pakistan ordularının özellikleri neler 
</HEADLINE>
<TEXT>

     Aralarındaki ilişkiler yeniden gerilen Hindistan ile Pakistan silahlı kuvvetleri arasındaki kuvvet dengesini değerlendiren İngiliz uzmanlar, Hint ordusunun nicelik sayı bakımından, Pakistan ordusunun ise nitelik bakımından üstün olduğunu düşünüyor. 
     Londra'daki ''Royal Institute of International Affairs'' uzmanlarından William Hopkins, AFP muhabirine yaptığı analizde, Pakistan ordusunun asker sayısı bakımından içinde bulunduğu dezavantajı, nitel üstünlüğüyle telafi edebileceğini söyledi. 
     Hindistan Başbakanı Atal Behari Vajpayii'nin ''savaşın eli kulağında'' diyerek Pakistan'la Keşmir yüzünden çatışma çıkabileceği yolundaki sözlerinin gerilimi iyice tırmandırdığına işaret eden İngiliz uzmana göre, uzun sürecek klasik bir savaşta Hindistan daha sağlam ekonomik yapısı ve komşusundan çok daha büyük nüfusuna güvenecek. Hint nüfusu 1 milyarı aşıyor, Pakistan nüfusu ise 150 milyon civarında. 
     Uzman Hopkins, ''Ancak savaş kısa sürecek olursa, Hindistan'ın sayı üstünlüğü anlam kazanmaz, zira Pakistan'ın nitelikli birliklerinin ortalaması, Hint ordusununkinden daha iyi'' dedi. 
     ''Kötüsü olur da savaş patlarsa, buna son verilmesi için bütün dünyadan baskı gelecektir'' diyen uzman, ''O zaman da Hindistan'ın ancak uzun sürecek bir savaşta ortaya çıkacak sayıca üstünlüğü işe yaramayacaktır'' diye konuştu. 
     Tarafların taktik amacıyla atom bombası kullanabileceklerine işaret eden İngiliz uzman Hopkins, ''Bu olasılığı yabana atmamak gerek. Taraflardan biri, savaşı kaybedecek gibi olursa atom bombası kullanabilir. Bu olasılık var'' dedi. 
     İngiliz kaynaklarına göre, Hindistan 60, Pakistan ise 25 nükleer başlığa sahip bulunuyor. 
     Merkezi Londra'da bulunan Uluslararası Stratejik Araştırmalar Enstitüsü USAE verilerine göre, Hint ordusunda 1 milyon 303 bin, Pakistan ordusunda ise 612 bin asker var. 
     USAE'ye göre, Hint kara kuvvetlerinde sadece T-72 tipi 1500 tank var. Ayrıca daha eski Rus yapımı ve yerel yapım yüzlerce tank bulunuyor. 
     Pakistan'ın elinde ise yine Rus yapımı 380 adet T-80 tankı ve daha eski modeller var. 
     





</TEXT>
</DOC>
