<DOC>
<DOCNO> 60823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/spor/spo15.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

     Soyguncu cenneti 
     İSPANYA Ligi takımlarından ve Boliç ile Balic’in de forma giydiği Rayo Vallecano, bir hafta içinde ikinci kez soyuldu. Birkaç gün önce, salonda antrenmana çıkan futbolculardan Lopetegui, Alcazar, Maniz ve Hernandez’in değerli eşyalarının çalınmasının ardından şimdi de kulüp binasını basan silahlı soyguncular, futbolculara ödeme yapılacak paraları alarak kaçtı. 
     
     Ada bile buz tuttu 
     DEVRE arası tatiline girmeyen İngiltere’de futbol, sert iklim koşullarına teslim oldu. Federasyon Kupası’nda, aralarında Tugaylı Blackburn’ün Barnsley ile oynayacağı maçın da bulunduğu dokuz karşılaşma ertelendi. İskoçya’da yedi, Fransa’da da iki maç, olumsuz hava koşulları nedeniyle oynanamadı. 
     
     John Carew, Fulham’da 
     VALENCİA’nın yıldız golcüsü John Carew, İngiltere Premier Ligi takımlarından Fulham ile anlaştı. İki kulübün görüşmesinin ardından dün Londra’da sağlık kontrolünden geçen Carew’un, Fulham’a 9 milyon sterlin yaklaşık 18 trilyon lira mal olacağı ifade edildi. 
     
     Atina sıkıntılı 
     2004’te olimpiyata ev sahipliği yapacak Atina’da işler pek yolunda gitmezken, şimdiden personel sıkıntısına düşen organizasyon komitesi, arayışlara başladı. Yetkililer, oyunlar sırasında sıkıntıya düşülmemesi için 6 bin gönüllü veya profesyonel şoföre ihtiyaç duyulduğunu açıkladı. 
     
     Kaplan anıldı 
     DÜNYA ve Olimpiyat Şampiyonu güreşçi Hamit Kaplan, ölümünün 26. yıldönümünde mezarı başında anıldı. Amasya’nın Hamamözü İlçe Mezarlığı’ndaki törene ailesi ve yetkililer katıldı. 
     
     TSYD semineri start aldı 
     TÜRKİYE Spor Yazarları Derneği’nin TSYD düzenlediği "Spor, İletişim ve 2002 Dünya Kupası" konulu seminer dün başladı. Seminere Devlet Bakanı Fikret Ünlü, Antalya Valisi Ertuğrul Dokuzoğlu ve Büyükşehir Belediye Başkanı Bekir Kumbul ile 90’a yakın spor yazarı katıldı. 
     
     Kocaelispor’da yeni Mısırlı 
     KOCAELİSPOR, Mısırlı Ayman’ın tavsiye ettiği Mohammed Sıddık’ı denemeye aldı. Hikmet Karaman’ın, savunmada görev alan 23 yaşındaki Sıddık hakkında olumlu rapor vermesi halinde kendisiyle sözleşme yapılacak. Körfez ekibi, bugün Ukrayna’nın Karpaty takımıyla saat 14.30’da karşılaşacak. 
     
     Denizlispor’da deneme dönemi 
     SAKIP Özberk’in yerine Rıza Çalımbay’ın getirilmesinin ardından Denizlispor transfere ağırlık verdi. Yeşil - Siyahlılar, Belek kampında Brezilyalı stoper Mauro, Belçikalı savunma oyuncusu 22 yaşındaki Afrin Sellahi ile 23 yaşındaki Arnavut asıllı Finlandiyalı orta saha oyuncusu Rıdvan Zeneliz’i denemeye aldı. 
     
     Okan’dan zirve sözü 
     BURSASPOR’UN golcüsü Okan Yılmaz, ikinci yarıya iddialı hazırlanıyor. Antalya kampında hırslı ve istekli çalışmasıyla dikkat çeken Okan, "Beni izlemeye devam edin. Gol krallığı unvanını kolay kolay bırakmaya niyetim yok" dedi. 
     
     Rasim Kara tempoyu artırdı 
     BELEK’TE ikinci yarıya hazırlanan Yimpaş Yozgatspor’da Teknik Direktör Rasim Kara antrenmanın dozunu artırdı. İdman süresini 1.5 saatten 2.5 saate çıkaran tecrübeli hoca, "Koşan, pres yapan, yakaladığı pozisyonları golle sonuçlandıran bir ekip olmaya çalışıyoruz" dedi. Yozgat, bugün Şanlıurfa ile hazırlık maçı yapacak. 
     
     Hüseyin Kalpar el üstünde 
     DİYARBAKIRSPOR’UN ilk yarının son haftalarında yakaladığı çıkışında büyük pay sahibi olan Teknik Direktör Hüseyin Kalpar futbolcular tarafından çok seviliyor. Ali Yılmaz ve Selçuk gibi genç isimler, "Onunla çalışmak ayrı bir keyif" derken, Başkan Mücahit Can da, "Takıma katkısını kimse inkar edemez" diye konuştu. Yeşil - Kırmızılılar, bugün Dardanel-spor ile hazırlık maçı yapacak. 
     



 SPOR 


























</TEXT>
</DOC>
