<DOC>
<DOCNO> 64604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/soneko17.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş, Dünya Ekonomi Forumu toplantılarına katılacak 
</HEADLINE>
<TEXT>

     Ekonomiden sorumlu Devlet Bakanı Kemal Derviş, bu yıl Davos yerine 31 Ocak-4 Şubat tarihlerinde New York'ta düzenlenecek Dünya Ekonomik Forumu toplantılarına katılacak. 
     Devlet Bakanlığı'ndan yapılan açıklamaya göre, Bakan Derviş, Forum etkinlikleri kapsamında 1 Şubat'ta ''Küresel Büyümenin Tesisi'' temalı ''dünya ekonomik beyin fırtınası'' adlı yuvarlak masa toplantılarından birinin tartışma yöneticiliğini yapacak. 
     Yuvarlak masa toplantılarına, aralarında ABD Hazine Bakanı Paul O'Neil, Deutsche Bank Yönetim Kurulu üyesi Josef Ackermann, İtalya Ekonomi ve Maliye Bakan Yardımcısı Mario Baldassarri, ABD Merkez Bankası Başkan Yardımcısı ve Yönetim Kurulu üyesi Roger W. Ferguson, Citigroup Başkan Yardımcısı ve IMF eski 1. başkan yardımcısı Stanley Fischer ile çok sayıda ülke yetkilisinin yanı sıra finans, uluslararası kuruluşlar ve akademik çevrelerden de geniş katılım olacak. 
     Bakan Derviş, 3 Şubat tarihinde ''IMF ve Dünya Bankası'nın yeniden gözden geçirilmesi Daha fazla reform mu, yoksa tam bir yeniden yapılanma mı '' temalı tartışma platformlarından birini yönetecek. 
     Platformun katılımcıları arasında, Harvard Üniversitesi'nden Jeffrey D. Sachs, Dünya Baankası kıdemli Başkan Yardımcılarından Nicholas Stern ile çok sayıda ülke ve uluslarası kuruluşlarından yetkililer bulunacak. 
     Bakan Derviş, aynı günün akşamı verilecek ''Türkiye'nin görünümü'' başlıklı çalışma yemeğine katılacak. Çalışma yemeğine Dışişleri Bakanı İsmail Cem, Özelleştirme İdaresi Başkanı Uğur Bayar ve Merkez Bankası Başkanı Süreyya Serdengeçti ile ABD Hazine Bakan Yardımcısı John Taylor da katılacak. 
     Bakan Derviş, 1, 2 ve 3 Şubat tarihlerinde de, 5 ayrı oturum halinde gerçekleşecek olan ve ülkelerin ekonomi yöneticilerini gayri resmi düzeyde biraraya getiren platformun katılımcısı olacak. 
     Derviş'in Forum etkinlikleri süresince Türkiye'de yatırım ortamının iyileştirilmesi konusunda atılan adımları gündeme getireceği belirtilen açıklamada, bu kapsamda Türkiye'de üretim ve istihdama yönelik yatırım konusunda ilgi duyan ve aralarında Cisco System Başkanı John Chanbers de olmak üzere uluslararası şirketlerin yöneticileri ile ikili görüşmeler gerçekleştirecek. 
     Bakan Derviş, 4 Şubat'ta New York'ta 5 Şubat'ta Londra'da uluslararası yatırımcılara yönelik olarak bilgilendirme toplantıları düzenleyecek. Toplantılara Hazine Müsteşarlığı, Merkez Bankası ve BDDK'dan üst düzey yöneticiler katılacak. 
     






</TEXT>
</DOC>
