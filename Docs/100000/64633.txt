<DOC>
<DOCNO> 64633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/28/son/sonspo19.html </URL>
<DATE> 2002/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Terim'den Avrupa'da teknik direktör olmanın ipuçları... 
</HEADLINE>
<TEXT>

     Teknik direktör Fatih Terim, ''Kendini yenileyen, araştıran, bilime inanan her Türk antrenörü Avrupa'da hocalık yapabilir'' dedi. 
     Fatih Terim, Türkiye Futbol Antrenörleri Derneği TÜFAD Adana Şubesi'nce gerçekleştirilen ''Orhan Demirdal Gelişim Semineri'' çerçevesinde düzenlenen söyleşide, ''Futbolun perde arkası ve takımdaşlık'' konusunda Adana, İçel, Gaziantep, Osmaniye, Kilis ve Niğde'den gelen 600 antrenöre bilgi verdi. 
     Yabancı antrenör çalıştırılmasının başarıyla önlenebileceğini anlatan Terim, şöyle devam etti 
     ''Yabancı hocalara körü körüne karşı çıkmakla ülkemize gelmelerini engelleyemeyiz. Bilgimiz, becerimiz, yeteneğimizle onların gelmesini engelleriz. Antrenörlerimizin öncelikle hedefleri büyük olmalı. 
     Antrenör araştırmacı olmalı, kendini yenilemeli, şahsiyetli ve seviyeli olmalı. Doğru çalışmayla, doğru ekiple, doğru yerlere gelinir. 32 yaşında antrenör oldum. Buraya kadar çok önemli engelleri aşarak geldim. Kendini yenileyen, araştıran, bilime inanan her Türk antrenörü Avrupa'da hocalık yapabilir. Bizler Avrupalı meslektaşlarımızın gerisinde değiliz. Yeter ki kurallı, ilkeli ve planlı olalım. Toplum olarak dayanışma konusunda da eksiklerimiz var. 
     Öncelikle birbirimizi sevmemiz gerekir.'' Sistemli çalışmanın ve önemli görevlerde yeterli sürede bulunmanın yararına inandığını belirten Terim, şunları kaydetti 
     ''Ben kendimi diğer antrenörlere oranla şansı sayıyorum. Çünkü, genç, olimpik, ümit ve milli takımlarda önemli görevlerde bulundum. Bu sıralarda Türkiye'yi tarayarak 220 oyuncu kazandık. Şu anda Türkiye liglerinde oynuyorlar. Ülkemizde bir antrenörün kulüpte ve milli takımlarda 4 yıl kalma şansı yok. Avrupa'da ise antrenörler kulüpte ve milli takımlarda en az 8-10 yıl kalarak iyi şeyler yaparlar. 
     Rahmetli Turgut Özal ile birlikte futbolda da önemli gelişmeler yaşandı. Galatasaray'da da sistemli çalışmanın yararını gördük. 4 yıl üst üste şampiyon olduğumuz gibi UEFA şampiyonluğunu da kazanarak Türkiye'de son 100 yılın en önemli başarısına imza attık. Bunu ben tek başıma yapmadım. Ekip ruhu içinde bunu başardık.'' 
     






</TEXT>
</DOC>
