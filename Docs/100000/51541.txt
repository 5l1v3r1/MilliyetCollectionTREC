<DOC>
<DOCNO> 51541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/siyaset/siy05.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Durmuş usülü tasarruf 
</HEADLINE>
<TEXT>

Minübüse binen Bakan'ı 43 arabalık konvoy izledi 
     ZAFER TOKUŞ Sakarya DHA 

     Sakarya'nın ilçelerdeki sağlık kuruluşlarını denetleyen Sağlık Bakanı Osman Durmuş, tasarruf amacıyla valiliğe ait minibüsü kullandı. Ancak minibüsü, bakanın makam aracının da aralarında bulunduğu ve çoğu kamuya ait 43 otomobilden oluşan konvoy, gün boyu takip etti. Önceki gün kent merkezindeki sağlık kuruluşlarını denetledikten sonra ilçeleri gezen Durmuş, bu gezi sırasında valiliğe ait minibüse bindi. Gazetecilere, "Tasarruf olsun diye minibüse biniyorum" diyen Durmuş'u makam otomobili arkadan takip etti. Durmuş'un peşinden ayrıca, Valilik, Sağlık Müdürlüğü ve Bayındırlık Müdürlüğü'ne ait araçların da bulunduğu 43 otomobil geldi. Ferizli, Karasu ve Kaynarca ilçelerini gezen Durmuş, Türkiye'de köylü kadınların bebek bakımını, şehirli kadınların da çocuk gelişimini bilmediklerini söyledi. Durmuş, "Bebeklere süt verin. Ancak bunu alamayanlar var. Süt veremezseniz süt ürünleri ve yumurta yedirin. Beslenme uzmanları bunları öneriyor. Bitkisel gıda olarak da mercimek yedirin" dedi. 
     



 SİYASET 









</TEXT>
</DOC>
