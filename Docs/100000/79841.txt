<DOC>
<DOCNO> 79841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sontur10.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Katilin timsah gözyaşları... Kurbanının cenazesine katılmış... 
</HEADLINE>
<TEXT>

     Bursa'da, 4 gün önce, oğlunun gözleri önünde öldürülen genç kadının katil zanlısı yakalandı. 
     Merkez Osmangazi İlçesi Küçükbalıklı Mahallesi Kandilli Sokak'ta oturan Meryem Bayır'ın öldürülmesiyle ilgili çalışmalarını sürdüren polis, görgü tanıklarının ifadesi doğrultusunda, eşinin amcasının oğlu R.B.'yi gözaltına aldı. 
     Cinayetin işlendiği evde yapılan mevlit sırasında gözyaşı dökerken gözaltına alınan R.B, Asayiş Şube Müdürlüğü'ndeki sorgulamasında suçunu itiraf etti. 
     Dokumacı olduğunu ve işlerinin bozulmasından dolayı cinayeti işlediğini anlatan Ramazan B'nin cinayetten sonra çaldığı 4 bilezikten 2'si de ele geçirildi. 
     Ramazan B.'nin yakalanmasının ardından Bursa Emniyet Müdürlüğü'ne gelen maktülün eşi Ömer Bayır, katil zanlısının amcasının oğlu olmasına inanamadığını belirterek, ''Birlikte büyüdüğümüz, hep beraber olduğumuz birinin böyle bir şey yapmasını anlayamıyorum. Olayın şokunu hala üzerimden atamadım'' dedi. 
     
     CENAZEDE GÖZYAŞI DÖKMÜŞ 

     Olaydan sonra R.B.'nin cenaze törenine katıldığını, kendilerini yalnız bırakmadığını anlatan Ömer Bayır, ''Gerek cenaze töreninde, gerekse evde yapılan mevlitlerde bizimle birlikte gözyaşı döküyordu. 
     Ne diyeceğimi bilmiyorum'' diye konuştu. 
     Zanlının sorgulaması sürerken, bugün olay yerinde tatbikat yaptırılacağı bildirildi. Meryem Bayır 25 , 18 Nisan Perşembe günü, evinde, 2 yaşındaki oğlunun gözleri önünde, 10 yerinden bıçaklanarak öldürülmüştü. 
     





</TEXT>
</DOC>
