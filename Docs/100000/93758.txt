<DOC>
<DOCNO> 93758 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/son/sontur28.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Otobüste genç kıza sarkıntılık etti sonra şoförü bıçakladı 
</HEADLINE>
<TEXT>

     Kayseri'de bir halk otobüsü şoförü, genç kıza sözle sarkıntılık ettiği için otobüsten indirdiği yolcu tarafından bıçaklanarak yaralandı. 
     Halk otobüsüyle Osmanlı Mahallesi'ne yolcu taşıyan Adnan Taşpınar, bir yolcunun genç kıza sözle sarkıntılık ettiğini görerek otobüsü durdurdu. Adının Vahettin Seviş olduğu öğrenilen yolcuyu otobüsten indiren Adnan Taşpınar, tacize uğrayan genç kızı, evinin önüne kadar bıraktı. 
     Vahettin Seviş, kent merkezine gitmek için aynı güzergahtan geri dönen otobüse tekrar binerek, sürücü Andan Taşpınar ile tartışmaya başladı. Yatıştırılmaya çalışılan Seviş, cebinden çıkardığı bıçakla Taşpınar'ı boynundan ve göğsünden yaraladı. 
     SSK Kayseri Bölge Hastanesi'nde tedavi altına alınan Adnan Taşpınar, ''Tüm amacım, yolcuların huzurlu bir şekilde seyahatini sağlamak. Gece gündüz bunun için uğraşırken, yaptığımızın karşılığı bu mu olmalıydı '' dedi. 
     Taşpınar'ı hastanede ziyaret eden Kayseri Halk Otobüsçüleri Odası Başkanı Necmettin Koç da, şoförlerden bu tür olaylara karşı daha dikkatli olmalarını isteyerek, Taşpınar'a ''geçmiş olsun'' dileğinde bulundu. 
     Olaydan sonra polis tarafından yakalanan Vahettin Seviş 22 , sorgulamasının ardından çıkarıldığı mahkemece tutuklandı. 
     





</TEXT>
</DOC>
