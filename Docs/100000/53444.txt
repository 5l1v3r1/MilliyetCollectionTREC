<DOC>
<DOCNO> 53444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sontur09.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyete Kuyumcusu Atik Berberoğlu da affa uğradı 
</HEADLINE>
<TEXT>

     Kamuoyunda ''Sosyete kuyumcusu'' olarak tanınan Atik Berberoğlu hakkında, ''Hürriyeti tahdit'' suçundan açılan dava, 4616 sayılı Şartla Salıverilmeye Dava ve Cezaların Ertelenmesine Dair Kanun uyarınca ertelendi. 
     İstanbul 3. Ağır Ceza Mahkemesi'ndeki duruşmaya, tutuksuz sanık Atik Berberoğlu katılmadı. 
     Sanığın suçunun 4616 sayılı kanun kapsamında kaldığını belirten mahkeme heyeti, bu nedenle Berberoğlu hakkında açılan davayı erteledi. 
     Mahkeme heyeti, sanığın 5 yıl içinde aynı türde ya da daha ağır ceza gerektiren bir suç işlediğinde, davanın yeniden görülmeye başlanmasını da hükme bağladı. 
     İstanbul Cumhuriyet Başsavcılığı'nca hazırlanan iddianamede, müşteki Nazlı Bahar Bayar ile Atik Berberoğlu'nun arkadaş oldukları belirtiliyordu. 
     Berberoğlu'nun evine giden Bayar'ın, bir süre sonra ayrılmak istediği, ancak Berberoğlu'nun şiddet kullanarak buna izin vermediği anlatılan iddianamede, sanığın ''Cebir ve şiddet kullanarak hürriyeti tahdit'' suçundan 1 ile 7.5 yıl arasında hapis cezasına çarptırılması isteniyordu. 
     






</TEXT>
</DOC>
