<DOC>
<DOCNO> 62405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sonspo03.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom bu akşamı düşünüyor, Gaziantep haftasonu için pusuda... 
</HEADLINE>
<TEXT>

     Gaziantepspor Kulübü Basın Sözcüsü Kamil Gereçci, ikinci yarının ilk karşılaşmasını Galatasaray ile yapacaklarını anımsatarak, ''Güçlü rakibimiz Galatasaray karşısında deplasmanda puan ya da puanlar arayacağız. Zirveyi hedefleyen bir takımın başka beklentisi de olamaz'' dedi. 
     Gereçci, Antalya Belek'te sürdürdükleri ikinci yarı hazırlıklarının çok başarılı geçtiğini ve takımın ''istim üzerinde'' olduğunu, futbolcuların Galatasaray karşılaşması için Gaziantep'e gelmeden İstanbul'a geçeceğini söyledi. 
     Gaziantepspor'un zirve takımı olduğunu belirten Gereçci, ''En az geçen sezonki kadar başarılı olmak istiyoruz. Sezon başındaki olumsuz dönem geride kaldı. Zirve yolundaki engelleri aşarak, sezon sonunda hedefimize ulaşacağımıza inanıyorum'' diye konuştu. 
     Galatasaray'ın güçlü bir takım olduğunu ve deplasmanda oynayacakları karşılaşmanın çok zorlu geçeceğini vurgulayan Gereçci, yeni transferlere de değinerek, şöyle konuştu 
     ''Brezilya'dan transfer ettiğimiz Cesar'den memnunuz. Santos ve Viola ile birlikte 3'e çıkan Brezilyalı oyuncu sayımız, önümüzdeki günlerde yeni bir transferle 4'e çıkacak. Yabancı kontenjanımızı, üstün iş ahlakı olan Brezilyalı oyuncular lehine kullanıyoruz. Şimdiye kadar transfer ettiğimiz Brezilyalı oyuncuların tamamı iş disiplini ile çalıştı ve verimli oldu. 
     Brezilyalı oyunculardan duyduğumuz memnuniyeti, daha ucuz pazar olan Afrika'da bulamadık. Afrikalı oyuncular ucuz ve oynadıklarında iyi de oynuyorlar ama iş disiplinleri, meslek ahlakları aynı düzeyde bir avantaj oluşturmuyor. Ülkelerine gittikleri zaman gününde gelenine rastlamadık. Bundan dolayı iş ahlakları iyi olan Brezilyalıları tercih ediyoruz.'' 
     






</TEXT>
</DOC>
