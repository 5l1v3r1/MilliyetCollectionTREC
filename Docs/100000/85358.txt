<DOC>
<DOCNO> 85358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/guncel/gun02.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Hayata Dönüş’ evi 
</HEADLINE>
<TEXT>

Hayata Dönüş Operasyonu ve ölüm orucu nedeniyle sakatlanan ya da hafızasını yitiren yedi kişi, bu evde hayata dönmeye çalışıyor 
     SEMRA KARDEŞOĞLU İstanbul 

     F tipi cezaevlerine karşı başlatılan ölüm orucu ve Hayata Dönüş Operasyonu’nda sakat kalan 7 kişi, aynı çatı altında toplandı. Yaşları 22 - 42 arasında değişen grup, "Bizi bizden iyi kimse anlayamaz" diyerek birlikte yaşama kararı almış. Kimi zaman hala açlık grevinde olan arkadaşlarını düşününüp hüzünleniyor, kimi zaman da hayata yeniden başlamak için attıkları her adımla katıla katıla gülüyorlar. 
     
     GÖZLERİM GÖRMÜYORDU’ 
     28 yaşındaki Aslıhan Gençay, 1993’de 9 Eylül Üniversitesi İktisat Fakültesi öğrencisiyken 30 yıl hapis cezasına mahkum olmuş. Ölüm orucunun 240. gününde durumu ağırlaşınca 1.5 ay önce tahliye edilmiş. 54 kiloyken, 38 kilo olarak çıkmış cezaevinden. "İlk çıktığımda yürüme problemim vardı. Gözlerim neredeyse hiç görmüyordu. Şu anda bisküvi, süt ve püre gibi şeylerle besleniyoruz. Yanımızda 2 refakatçi kalıyor" diyor. 
     
     ÇOCUKLARINI HATIRLAMADI 
     36 yaşındaki Mehmet Şahin’e de açlık grevinin 180. gününde müdahale edilmiş. Şahin’in yürümesinde, konuşmasında kalıcı hasarlar oluşmuş. Şahin, "Eşim ve 2 çocuğum olduğunu söylediklerinde inanamadım" diye konuşuyor. Beden eğitimi öğretmeni 42 yaşındaki Erdal Arıkan da, "İlk yaşamımda" diye söz ediyor eski günlerinden... Cezaevinde birlikte kaldığı arkadaşlarının bir bölümünü anımsayamıyor. Hafızasına hemen hiç bir şeyi kaydedemiyor. O nedenle bir not defteri ve kalemle dolaşıyor. 
     
     ONUN YANIŞINI UNUTMAM’ 
     Durumunu şöyle özetliyor Arıkan "Örneğin o gün traş olmam gerektiğini düşünüyorum. Sonra bu gidiyor aklımdan. Ben de Traş ol’ diye not alıyorum. Başlangıçta neden cezaevinde olduğumu, neden ölüm orucunda olduğumu bile hatırlamıyordum. Hafızamın hiç unutmayacağı tek şey, Bayrampaşa Cezaevi’nde kardeşim Hacer’in yanması ve onun çığlıklarına koşan erkek kardeşimin de vurulması... Kız kardeşimi saçsız, kaşsız, yüzü yanık gördüğümde geçmişini, onun güzel gözlü halini anımsadım. 
     
Mazi sadece fotoğraflarda      Fotoğraf MUSTAFA SEVEN 

     28 yaşındaki Aslıhan Gençay’ın durumu da Sakine Ögeyik’ten çok farklı değil. O da cezaevinden 38 kilo çıkmış. İki genç, şimdi fotoğraflara bakarak eski günleri anımsıyor. 
     



 GÜNCEL 

















</TEXT>
</DOC>
