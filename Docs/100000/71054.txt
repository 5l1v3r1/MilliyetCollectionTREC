<DOC>
<DOCNO> 71054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/spor/spo06.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
ULUSOY GÖKLERDE 
</HEADLINE>
<TEXT>

Futbol Federasyonu Başkanı, şike çetesi iddiaları nedeniyle sıkıntılı günler geçiren hakemlere verilen yemekte coştu, "Türk futbolunu yerin dibinden aldım, göklere çıkardım" diye konuştu 
     Hakemlere destek 
     MİLLİYET’İN öncülük ettiği "şike çetesi" haberleriyle sarsılan MHK, dün federasyon yetkilileriyle birlikte Süper Lig’de görev yapan hakemlere moral yemeği verdi. Federasyon Başkanı Haluk Ulusoy, hakemlere yönelik konuşmasında kendisiyle ilgili iddialara da sert tepki gösterdi. Ulusoy, "Sanki Türk futbolu tepedeydi de biz geldik yerin dibine soktuk. Türk futbolunu yerin dibinden aldım, göklere çıkardım" açıklamasını yaptı. 
     
     Artık susmam’ 
     İŞİNİN başında olduğunu vurgulayan Ulusoy, "Birkaç kişinin isteğiyle istifa etmem. Biz ancak halkımızın gözündeki ışığı görmediğimiz zaman görevi bırakırız. Beni genel kurul seçti. Görevden de ancak genel kurul alır" dedi. Federasyon Başkanı, "Ben bugüne kadarki görev sürem içinde şeref ve haysiyetimle hizmet verdim. Hiç kimseye yalvarmadım. Verilmeyecek en ufak bir hesabım yok. Artık konuşacağım" diye konuştu. 
     
     Takipçi olacağız’ 
     4.5 yıllık görev süresince her zaman hakemlerin arkasında olduğunu savunan Haluk Ulusoy, şöyle devam etti "Son günlerde ortaya çıkan ve çarpıtılarak tüm camiaya ve hatta tüm futbol ailesine sirayet ettirilmek istenen linç girişimini üzülerek izliyoruz. Herhangi bir müsabaka sonucundan şüphe duyan varsa derhal bize gelsin. Her türlü şüphenin takipçisi olacağız. Doğru yoldan sapan hiç kimse cezasız kalmayacaktır." 
     
Ligden düşme kaldırılamaz’      FUTBOL Federasyonu Başkanvekili Ata Aksu, bu sezon Süper Lig’den düşmenin kaldırılmasının mümkün olmadığını söyledi. Aksu, şike yapıldığı iddia edilen maçların tekrarına da olasılık bulunmadığını belirtti. Öte yandan Şike Tahkik Kurulu oluşturan federasyon, soruşturmayı en geç iki ay içinde tamamlayacak. Yetkililer liglerin tescil edilmesinden önce soruşturmanın biteceğini ifade ettiler. 
     



 SPOR 
























</TEXT>
</DOC>
