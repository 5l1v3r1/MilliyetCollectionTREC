<DOC>
<DOCNO> 74970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sontur22.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Nazlı Ilıcak, Mesut Yılmaz'a 1,5 milyar lira ödeyecek 
</HEADLINE>
<TEXT>

     ANAP Genel Başkanı ve Başbakan Yardımcısı Mesut Yılmaz, alışveriş merkezi açılışı için gittiği Moskova'da Gazprom yetkilileriyle pazarlık yaptığı yönündeki haber üzerine ''kişilik haklarına hakaret edildiği gerekçesiyle manevi tazminat davası açtığı eski FP İstanbul Milletvekili Nazlı Ilıcak ile Yeni Şafak Gazetesi'nden 1.5 milyar lira tazminat kazandı. 
     Ankara 30. Asliye Hukuk Mahkemesi'nde görülen davanın bugünkü karar duruşmasına, davacı Yılmaz'ın avukatı Erden Arısoy ile davalılardan Ilıcak'ın avukatı Rasim Kuzeyli ve Yeni Şafak'ın avukatı Kenan Dursun katıldı. 
     Yılmaz'ın avukatı Arısoy, mahkemeye, benzer haberlerden ötürü daha önce tazminata hükmeden kararı mahkemeye sunarak, bu kararın emsal teşkil ettiğini belirtti. Arısoy, davanın kabulüne karar verilmesini istedi. 
     Ilıcak'ın avukatı Kuzeyli de eski Enerji ve Tabii Kaynaklar Bakanı Cumhur Ersümer'in, Ilıcak aleyhine açtığı ve reddedilen kararı emsal niteliğinde göstererek, mahkemeye sundu. Avukat Kuzeyli de davanın reddini talep etti. 
     Yargıç Ali Kerimoğlu, davanın kısmen kabulüne karar vererek, 1.5 milyar lira manevi tazminatın, yasal faizi ile davalılardan zincirleme olarak tahsil edilmesini kararlaştırdı. 
     Dava dilekçesinde, Yılmaz'ın, Moskova'ya Belediye Başkanı'nın daveti üzerine gittiği ve işadamı Şarık Tara'nın yaptırdığı alışveriş merkezinin açılışını gerçekleştirdiği belirtiliyordu. Yeni Şafak Gazetesi yazarı Ilıcak'ın, ''Gazprom yetkilileriyle Mavi Akım projesi kapsamında pazarlık yapıldığı'' yönündeki haberin gerçekdışı olduğu ifade edilen dilekçede, Ilıcak ve Yeni Şafak gazetesinden 5 milyar lira manevi tazminat talep ediliyordu. 
     






</TEXT>
</DOC>
