<DOC>
<DOCNO> 53339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/spor/spo01.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İŞTE NİHAT’IN SIRRI 
</HEADLINE>
<TEXT>

Beşiktaşlı futbolcu, Toshack’tan, Real Sociedad’ın küme düşmesi halinde, bonservisinin kendisine bedava verilmesini istedi. Galli Teknik Direktör ise bu talebi kabul etmedi 
     BİLAL MEŞE 

     Kafası karıştı 
     REAL Sociedad’a transferi adeta uzun soluklu bir romanı andıran Nihat’ın, İspanya’ya gitmek istememesinin altında birçok nedenin yattığı öğrenildi. Genç futbolcunun, Real Sociedad’ın İspanya Ligi’nde sondan ikinci durumda bulunması nedeniyle kararını veremediği bildirildi. Nihat’ın Paris’teki son görüşmede Toshack’a "Takım küme düşerse, bonservisimi bedava alırım" şartını ileri sürdüğü, ancak Galli hocanın bunu reddettiği ifade edildi. 
     
     Yönetim İş bitti 
     TOSHACK’TAN aldığı yanıt nedeniyle kararını veremediği belirtilen Nihat’ın, Beşiktaş’tan alacağı olan 500 bin doları da istediği, bu yüzden işi ağırdan aldığı belirtildi. Siyah - Beyazlı kulüp, son olarak bu rakamda 300 bin dolara çıkmıştı. Yönetimin, basına dün "İş bitti" diye açıklama yaparak, Fenerbahçe maçından sonra yıldız futbolcuyu İspanya’ya göndermeyi planladığı, Litvanyalı Jankauskas ile de her konuda anlaşmaya vardığı bildirildi. 
     
     Ailesiyle görüşecek 
     PARİS’TEKİ görüşmenin ardından dün İstanbul’a dönen Nihat, karar verecek tek kişinin kendisi olduğunu söyledi. Genç futbolcu, "Beni PAF takımdan Toshack çıkardı. Kafamda bazı soru işaretleri vardı, onlara birinci ağızdan cevap aldım. Bir hafta süre istedim. Bazı maddi ve manevi konularda sıkıntılar var. Ailemle görüşüp son kararımı vereceğim" dedi. Menajer Sinan Engin ise "Hem kulüp, hem kendisi kazanacak. Ona baskı yapmadık" ifadesini kullandı. 
     
     Toshack umutlu 
     REAL Sociedad Teknik Direktörü John Benjamin Toshack, Nihat konusunun kısa sürede çözümleneceğini söyledi. Galli hoca, Paris’te yaklaşık üç saat süren görüşmenin olumlu geçtiğini belirterek, "Ortada büyük bir sorun kalmadı. Nihat’ın istediği ile bizim vereceğimiz rakam arasında uçurum yok. Nihat, önümüzdeki hafta gelir, doktor kontrolünden geçer, imzayı atar" dedi. 
     
     Olumlu randevu 
     PARİS’TEN, İspanya’ya geçen Toshack, buradaki pazarlıklarla ilgili olarak yönetim kuruluna rapor verdi. Real Sociedad yönetimi, dün yazılı bir açıklama yaparak, "Transfere bitti gözüyle bakıyoruz. Görüşmeler olumlu geçti. İki kulüp arasında sorun yok. Nihat’ın istediği rakamda pürüz var" ifadeleri kullanıldı. 
     
Perde arkası "Arif olmam"      Paris’teki, Nihat - Real Sociedad pazarlığının perde arkasında ilginç diyaloglar yaşandı... 
     Bir otelin lobisinde üç saat süren görüşmede, Real Sociedad’ın hocası Toshack, Nihat’a, "İspanya’ya gelmek istiyor musun " diye sordu ve ekledi 
     "Gelip geri döneceksen, bu işe hiç girmeyelim." 
     Toshack’ın bu ifadeleri karşısında bir an duraklayan yıldız oyuncu "Gelmek istiyorum. Kaldı ki, gelirsem size ikinci Arif olayı yaşatmam, sözüm söz" yanıtını verdi. 
     Nihat’ın bu yanıtı üzerine Galli hoca, Başkan Asti’yi aradı, "Her şey olumlu. Nihat da gelmek istiyor, önemli olan da buydu. Önümüzdeki hafta biter" dedi. 
     Asbaşkan Yıldırım Demirören ve Menajer Sinan Engin, Nihat’ın görüşleri üzerine rahat nefes aldılar... Ancak genç futbolcunun istediği para konusunda pürüz çıkarması, yöneticilerin bir anda fren yapmasına da neden oldu... 
     Şimdi Beşiktaş yönetimi, Nihat - Real Sociedad pazarlığının sonuçlanmasını bekliyor... 
     
Myhre sorunu      BEŞİKTAŞ’IN yeni transferi kaleci Myhre’nin, 4.5 ay önce aynı sakatlığı geçirdiği ortaya çıktı. Norveçli file bekçisinin iki ay boyunca sorun yaşaması nedeniyle Everton’da 3. kaleci durumuna düştüğü bildirildi. Ancak Sağlık Komitesi Başkanı Mete Düren, "Myhre’de, her kalecinin yaşadığı adale şikayetleri var. Bize sakat gelmedi" dedi. Myhre ise "Her iki kalçadan da sorun yaşamıştım. Ama iyileştim. Böyle bir sakatlıkla ilk kez karşı karşıya geliyorum" diye konuştu. 
     
Ukrayna sürprizi      DAUM’UN, geçtiğimiz cumartesi günü gizlice Ukrayna’ya gittiği bildirildi. Alman hocanın, bazı futbolcuları izlediği, ardından dünkü duruşma için Almanya’ya geçtiği ifade edildi. Bu arada Siyah - Beyazlı takım, aşırı yağmur nedeniyle Ümraniye yerine Fulya’da çalıştı. Ayrıca Başkan Serdar Bilgili’nin, Çankaya Üniversitesi’nde perşembe günü yöneticilik ve halka arz konusunda düzenlenecek panele katılacağı açıklandı. 
     



 SPOR 
























</TEXT>
</DOC>
