<DOC>
<DOCNO> 65968 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/spor/spo06.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan’a nazar değdi 
</HEADLINE>
<TEXT>

Parma’da iyi bir hava yakalayan yıldız futbolcu, Brescia maçında arka adalesinden sakatlandı 
     İTALYA’NIN Parma takımında forma giyen Hakan Şükür’ün, müthiş bir oyun çıkardığı Brescia maçında arka adalesinden sakatlandığı açıklandı. Bugün MR’ı çekilecek olan yıldız futbolcu, "Sahada hiçbir şey anlamadım. Karşılaşma sonrası ayağımda ağrılar hissettim. Ciddi bir şey çıkacağını zannetmiyorum. İlaç tedavisiyle perşembe günü oynanacak kupa maçına yetişmeye çalışacağım" dedi. 
     BRESCİA karşısında bir gol atan, bir de attıran Hakan’a İtalyan basını övgüler yağdırdı. Gazeteler "yeniden doğdu" yorumlarını yaparken, "Şimdi sırada kafa golleri var" diye yazdılar. Corriere dello Sport, 7 puan verdiği Hakan için "Inter’de daha fazla sayılmaya layık mıydı Büyük olasılıkla evet" ifadesini kullandı. La Gazzetta dello Sport ise, yıldız futbolcu hakkında uzun bir yorum yazısı yayımladı. 
     HAKAN’IN geçmişteki bir demecinde, "Deprem sonrası Sakarya’da tüm okul ve mahalle arkadaşlarımı kaybettim. Tüm geçmişim yok oldu" dediğini yazan gazete, şimdi geçmişi silmek isteyenin Parma’da olduğunu ve düşme hattından çıkarak tarihine yakışır bir yere gelmeyi istediğini belirtti. Yorumda Inter’in sattığı veya kiralık olarak verdiği futbolcuların gittikleri takımlara hayat verdikleri de kaydedildi. 
     



 SPOR 


























</TEXT>
</DOC>
