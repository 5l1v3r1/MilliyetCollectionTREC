<DOC>
<DOCNO> 93564 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/dunya/adun.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Diğer müttefikler’ ise şer ekseni’nden Irak, İran ve Kuzey Kore... 
</HEADLINE>
<TEXT>
Müttefiki’ Türkiye 
Uluslararası Ceza Mahkemesi’ni tanımayan ABD, bu krizde Avrupa’ya karşı yalnız değil. Yanında, mahkemenin kuruluşunu öngören anlaşmaya imza dahi atmayan Türkiye var 
     DIŞ HABERLER SERVİSİ 

     Avrupa ile Amerika Birleşik Devletleri’ni bir çıkmazın eşiğine getiren Uluslararası Ceza Mahkemesi UCM konusunda, aralarında Türkiye’nin de bulunduğu birçok "sürpriz" ülkenin vitrine çıkmamakla beraber, mahkemeyi tanımayan Washington yönetiminin yanında yer aldığı ortaya çıktı. Bundan da ilginci, ABD’nin "şer ekseni" olarak adlandırdığı İran, Irak ve Kuzey Kore gibi geleneksel düşmanlarının bile UCM konusunda Washington ile "ittifak halinde" olduğu anlaşıldı. 
     Washington Times gazetesinin haberine göre, Uluslararası Ceza Mahkemesi’nin kuruluşunu öngören 1998 tarihli Roma Anlaşması’nı bugüne kadar 76 ülke onayladı. 63 ülke de anlaşmayı imzalamakla birlikte henüz onaylamadı. İmzalayıp da onaylamayan ülkeler arasında, UCM’ye muhalefetin başını çeken ABD de bulunuyor. 
     
     En çok sesi çıkan Washington 
     Tüm bunlara karşılık, anlaşmaya imza dahi koymayan ülkeler de var. Ve bunların arasında Türkiye, Çin ve Hindistan da bulunuyor. 
     Gözlemcilere göre, en çok Washington yönetiminin sesinin çıkması nedeniyle UCM konusu bugüne kadar görünüşte ABD ile dünyanın geri kalanı arasında geçen bir çekişme izlenimi verdi. Oysa ABD’nin bu konudaki müttefik sayısı UCM yanlılarının sayısıyla neredeyse eşit durumda. 
     UCM’nin kuruluş çalışmalarında görev alan İsviçreli diplomat Phillippe Kirsch, ABD’nin ön plana çıkmış gibi görünmesinin ardında, diğer ülkelerin "göze batmama" stratejisi izlemesinin ve dolayısıyla "pis işlerini" ABD’ye yaptırma isteklerinin yattığını söylüyor. 
     Uzmanlara göre, UCM’ye uzak durma konusunda her ülkenin kendine göre bir nedeni var. Örneğin anlaşmaya imza atmayan ülkelerden Hindistan ve Çin gibi ülkeler UCM’ye fazla yetki tanındığı ve bunun da kendisi gibi kitlesel imha silahları üreten ülkelerin yetkililerinin başını derde sokabileceği kaygısını taşıyor. Washington Times’ın yazısında, anlaşmaya imza dahi koymayan Türkiye’nin kaygılarından söz edilmemekle birlikte, daha önceki yorumlarda Ankara’nın korkusunun doğu ve güneydoğusunda yaşananlar olduğu dile getirilmişti. 
     
ABD BM misyonlarından çekiliriz      SEMA EMİROĞLU New York 

     ABD Başkanı George W. Bush, Uluslararası Ceza Mehkemesi konusunda yaşanan çıkmazı aşmaya çalıştıklarını belirterek, "Ama UCM’nin personelimiz üzerindeki egemenliğini asla kabul etmeyeceğiz" dedi. ABD Savunma Bakanı Donald Rumsfeld de, Amerikan personeline bağışıklık tanınmaması halinde BM misyonlarına katılmayacaklarını açıkladı. 
     
     Güvenlik Konseyi kartı 
     BM Barış güçlerinde görev yapan askeri ve sivil personelini 1 Temmuz’da yürürlüğe giren UCM’nin yargı yetkisinin dışında tutmakta ısrar eden ABD, bir uzlaşı önerisi sundu ve kendisinin de daimi üye olduğu BM Güvenlik Konseyi’nin Uluslararası Ceza Mahkemesi üzerinde veto yetkisine sahip olmasını istedi. 
     Ancak bu öneri, uluslararası hukuk uzmanları tarafından "76 ülkenin onayladığı bir anlaşmanın bir ülke tarafından değiştirilmesi" şeklinde yorumlanırken, Konsey üyelerinin çoğunun da bu teklife karşı çıktığı bildirildi. 
     



 DÜNYA 











</TEXT>
</DOC>
