<DOC>
<DOCNO> 61691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/siyaset/siy01.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Listede üç yasaklı 
</HEADLINE>
<TEXT>

Ecevit’in ABD gezisine katılacak üç işadamının yurtdışı yasağı olduğu ortaya çıktı 
     TOLGA ŞARDAN Ankara 

     Başbakan Bülent Ecevit’in pazartesi günü çıkacağı ABD gezisi öncesinde, Başbakanlık’ta "liste krizi" yaşanmaya başlandı. Geziye gitmesi için önerilen bazı işadamlarının vergi borcu yüzünden yurtdışına çıkış yasağının bulunması, Başbakanlık bürokratlarını telaşlandırdı. Başbakanlık Müsteşarı Ahmet Şağar, ABD’ye gidecek işadamlarında bir sorun yaşanmaması için İçişleri Bakanlığı’ndan yardım istedi. TOBB’un geziye götürülmesini önerdiği üç ünlü işadamı için vergi borcundan yurtdışı yasağının bulunduğu ortaya çıktı. TOBB listesinde yer alan Emin Hattat ve Erdoğan Demirören’in yanı sıra Niğde’li bir işadamının vergi borcu nedeniyle yurtdışına çıkış yasağı olduğu anlaşıldı. Bu durum, İçişleri Bakanı Rüşdü Kazım Yücelen tarafından Başbakanlık’a bildirildi. 
     Bu gelişme nedeniyle gezinin başlamasına üç gün kalmasına karşın henüz sağlıklı ve kesin liste oluşturulamadı. Başbakanlık yetkilileri, sürekli İçişleri Bakanlığı ile görüşerek işadamlarının durumu konusunda bilgi almaya devam ederken, İçişleri Bakanlığı yetkilileri, özellikle vergi borcu konusunun "geçici" bir çözümle halledilebileceğini kaydettiler. 
     



 SİYASET 











</TEXT>
</DOC>
