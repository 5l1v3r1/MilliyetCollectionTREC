<DOC>
<DOCNO> 90551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/soneko25.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Futboldaki başarı para piyasalarını mutlu etti 
</HEADLINE>
<TEXT>

     Belirsizlikten bunalan para piyasaları, Başbakan Bülent Ecevit ve Başbakan Yardımcısı Devlet Bahçeli'nin açıklamalarını, istikrarın ilk sinyali olarak değerlendirdi. 
     Futbolda, ev sahibi Japonya'yı devirerek Dünya Kupası'nda çeyrek final coşkusu yaşanırken, para piyasaları da Borsa'da yükseliş, döviz fiyatlarında düşüşle moral kazandı. 
     Borsa 344.49 puan artarak, günü 9,575,19 puandan kapattı. Hisse senetlerinin değer artışı yüzde 3.73'e ulaştı. 
     Serbest piyasada günü 1 milyon 605 bin liradan başlayan dolar da, 45 bin lira değer yitirerek günü 1 milyon 560 bin liradan noktaladı. 
     Bankaların dolar satış kotasyonları da, gün sonunda 1 milyon 557 bin lira düzeyine geriledi. 
     Şekeryatırım Menkul Değerler A.Ş. Kurumsal Finansman ve Araştırma Departmanı Müdür Yardımcısı Aslı Yüksel, A.A. muhabirine yaptığı değerlendirmede, para ve sermaye piyasalarında iyimser gün sonunun moralleri bir miktar düzelttiğini söyledi. 
     Yüksel, ''gerek Başbakanımızın seans arasında yaptığı yorum, gerek sayın Bahçeli'nin kararlı açıklamaları, özlenen siyasi açıklamalar ve istikrarın ilk sinyali gibi algılandı. Dolayısıyla hisse senetleri piyasasında, ikinci seans 133 trilyon işlem hacmi gerçekleşti'' dedi. 
     Gün sonunda 344 puan artışa ulaşan endeksteki yükselişin, gün içi bir tepki yükselişi mi yoksa istikrarlı bir yukarı hareket mi olduğunu cevap verebilmek için, açıklamaları yakından takip etmek gerekeceğini belirten Yüksel, faiz cephesindeki hareketliliği önemsediklerini, birkaç gün boyunca piyasada kısa vadeli agresif alıma geçmeden önce dikkatle piyasayı izlemekte fayda gördüklerini vurguladı. 
     Aslı Yüksel, bono faizleri ve döviz kurlarında geri çekilmenin güçlü alım sinyali olarak karşılarına geleceğini kaydetti. 
     Bu arada serbest piyasa uzmanları, dolar fiyatlarındaki düşüş nedenlerinden birinin de, itfadan çıkan paranın dövize kaymaması olduğunu bildirdiler. 
     





</TEXT>
</DOC>
