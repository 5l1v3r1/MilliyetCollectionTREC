<DOC>
<DOCNO> 91566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sondun03.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton, Forbes'un en çok kazanan konuşmacılar listesinde... 
</HEADLINE>
<TEXT>

     Eski ABD başkanı Bill Clinton, FORBES dergisinin en çok kazanan konuşmacılar listesinde ilk 5'e girdi. 
     Dergi, ''Amerikan televizyon kanallarından birinde talk-show yapacağı yolundaki söylentileri yalanlasa da Clinton'ın hayatını konuşma yaparak kazandığını ve konuşma başına 125.000 dolar aldığını'' yazdı. FORBES'un haberine göre, Clinton yurt dışına gittiğinde aldığı ücret ikiye katlanıyor. Bu artışa, Clinton'a eşlik eden gizli servis elemanlarının masrafının yol açtığı belirtildi. 
     Dergi, Bill Clinton'ın yazacağı kitap için 12 milyon dolar avans aldığını ve bu sayede faturalarını kolaylıkla ödemeye başladığını da vurguladı. 
     FORBES'un en çok kazanan konuşmacılar listesinde, New York'un eski belediye başkanı Rudolph Giuliani de bulunuyor. Boşanmak istediği karısı Donna Hanover'in zina suçlamasında bulunduğu Giuliani'nin de konuşma başına 100.000 dolar kazandığı belirtildi. Giuliani'nin başlıca müşterileri arasında Sodexho ve Computer Associates adlı şirketler yer alıyor. 
     Konuşarak para kazananlar arasında, her davet için 100.000 dolar talep eden komedyen Martin Short, ayda 45 konuşma yaptığı bildirilen Jack Welch ve ilerlemiş yaşına rağmen ilgi gören Bill Cosby de bulunuyor. 
     Profesyonel talk-show'cular arasında ise en çok kazanan Oprah Winfrey. Ünlüler genel listesinde 8. sırada yer alan Winfrey, yılda 150 milyon dolar kazanıyor. 23. sırada bulunan David Letterman'ın yıllık kazancı ise 32 milyon dolar. 
     





</TEXT>
</DOC>
