<DOC>
<DOCNO> 98201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/son/sonspo08.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'ın yeni tesisleri Sezer tarafından açıldı 
</HEADLINE>
<TEXT>

     Beşiktaş Kulübü'nün Ümraniye'de yaptırdığı BJK Nevzat Demir Tesisleri'nin resmi açılışı, düzenlenen törenle Cumhurbaşkanı Ahmet Necdet Sezer tarafından yapıldı. 
     Beşiktaş Futbol Yatırımları Sanayi ve Ticaret A.Ş. Profesyonel Futbol Takımı ile Beşiktaş Jimnastik Kulübü Derneği Özkaynak Düzeni takımlarının antrenman ve kamp ihtiyaçlarına cevap vermek üzere inşa edilen tesislerin açılışında siyaset, spor ve sanat çevresinden birçok ünlü isim biraraya geldi. 
     Açlışta en büyük ilgiyi Beşiktaşlı olduğu bilinen Cumhurbaşkanı Ahmet Necdet Sezer aldı. Törene katılan kongre üyeleri "Beşiktaş seninle gurur duyuyor" diyerek Sezer'e uzun süre tezahürat yaptı. 
     Açlışa DYP Genel Başkanı Tansu Çiller'in siyah-beyaz renklerden oluşan giysi ve ayakkabılarla katıldığı dikkat çekti. Ancak Çiller'in programda olmamasına karşın kısa bir konuşma yapmak üzere kürsüye çıkması hemen yanında oturan ve ANAP lideri Mesut Yılmaz'ı kızdırdı. Yılmaz konuşma yapmadı. Tören boyunca Tansu Çiller ile Mesut Yılmaz'ın hiç konuşmaması dikkat çekti. Beşiktaşlı olduğu bilinen MHP Genel Başkanı Devlet Bahçeli ise programı dolu olduğu için açılış törenine katılamadı. 
     Cumhurbaşkanı Ahmet Necdet Sezer'in açılışını yaptığı törene, ANAP Genel Başkanı, Devlet Bakanı ve Başbakan Yardımcısı Mesut Yılmaz, Devlet Bakanı Yılmaz Karakoyunlu, Spordan Sorumlu Devlet Bakanı Fikret Ünlü, Bayındırlık ve İskan Bakanı Abdulkadir Akcan, DYP Genel Başkanı Tansu Çiller, BBP Genel Başkanı Muhsin Yazıcıoğlu, AK Parti Genel Başkan Yardımcısı Abdullah Gül, eski İçişleri Bakanı Sadettin Tantan, İstanbul Büyükşehir Belediye Başkanı Ali Müfit Gürtuna, İstanbul Emniyet Müdürü Hasan Özdemir, UEFA Asbaşkanı Şenes Erzik, Futbol Federasyonu Başkanı Haluk Ulusoy ve yönetim kurulu üyeleri, Basketbol Federasyonu Başkanı Turgay Demirel, Türkiye Milli Olimpiyat Komitesi Başkanı Sinan Erdem ve genel sekreter Togay Bayatlı, Fenerbahçe Kulübü Başkanı Aziz Yıldırım ve yönetim kurulu üyesi Murat Özaydınlı, Galatasaray Kulübü İkinci Başkanı Ali Dürüst ve yönetim kurulu üyesi Alp Yalman, eski başkan Mehmet Cansun, tesislerin yapımına büyük maddi destek sağlayan Beşiktaş Kulübü Kongre Üyesi Nevzat Demir, siyah-beyazlı kulübün yönetim kurulu ve kongre üyeleri ile çok sayıda davetli katıldı. 
     Açılış töreninde, yeni sezon hazırlıklarını İsviçre'de sürdüren Beşiktaş Futbol Takımı teknik heyeti ve siyah-beyazlı futbolcular katılamazken, onursal başkan Süleyman Seba'nın da törende yer almaması dikkat çekti. 
     
     BİLGİLİ ''BEŞİKTAŞ İÇİN ÇAĞDAŞ BİR DÖNEM BAŞLAMIŞTIR'' 

     Beşiktaş Kulübü Başkanı Serdar Bilgili, BJK Nevzat Demir Tesisleri'nin hizmete girmesiyle siyah-beyazlı kulübün kaderinin değiştiğini belirterek, ''Beşiktaş futbol takımı için yeni ve çağdaş bir dönem başlamıştır'' dedi. 
     Türkiye'nin hem siyasi, hem de ekonomik açıdan son derece hassas bir dönemden geçtiği bu zamanda futbolun her kesimden kişileri biraraya getirmesinden Beşiktaş ailesi olarak mutluluk duyduğunu belirten Bilgili, bu tesisleri, ekonomik sıkıntı nedeniyle gecikmeli olarak hizmete açtıklarını söyledi. 
     Yeni tesislerin yeni yıldızlar yetiştirmek için iyi bir fırsat olacağını anlatan Bilgili, bu tesislerin kulübün kuruluşunun 100. yılında hizmete girmesinin de kendileri için ayrı bir önem taşıdığını vurguladı. 
     Başkan Bilgili, tesislerin yer aldığı araziyi kulübe kazandıran onursal başkan Süleyman Seba ve o dönemdeki yöneticilerilere, tesislerin tamamlanması için yoğun biçimde çalışan kulüp asbaşkanı Fikret Orman'a, tesislerin tamamlanmasında en büyük paya sahip olan kongre üyesi Nevzat Demir'e ayrı ayrı teşekkür etti. 
     Bilgili, ''Nevzat Demir, tesislere isminin konulmasını reddetti. Ancak biz Beşiktaş Kulübü Yönetim Kurulu olarak oybirliğiyle karar verdik. Başkan olarak böyle değerli bir Beşiktaşlı'nın tesislere isminin verilmesinden onur duyuyorum'' dedi. 
     Bu arada Bilgili, üstü kapalı olarak, törende bulunan devlet protokolünden transferde alınan vergilerin düşürülmesini istediği konuşmasının son bölümünde de, Türkiye'nin futbolda milli takımlar bazında birlik ve beraberlik içinde dünya üçüncüsü olduğunu belirterek, Türkiye'yi yönetenlerin de elbirliği içinde ülkenin başarısı için aynı birliği göstermesini diledi. 
     
     DEMİR ''GÜCÜMÜZE GÜÇ KATACAK'' 

     Tesislerin tamamlanmasında büyük maddi kaynak sağlayan Beşiktaş Kulübü Kongre Üyesi Nevzat Demir de, bu tesislerin Beşiktaş'ın gücüne güç katacağını söyledi. 
     Kendisi için bugünün çok anlamlı olduğunu ifade eden Demir, Beşiktaş'ın birçok ünlü kulübün bile sahip olamadığı modern bir tesise kavuştuğunu kaydetti. 
     Demir, ''Beşiktaş'ın yarışma gücüne güç katacağını sanıyorum. 100. yılda her zamankinden daha büyük başarı bekleniyor. Beşiktaş'ın yurt içinde ve uluslararası alanda kazanacağı büyük başarıların en büyük güvencesi bu tesisler olacaktır. Altyapının yeniden canlanmasında bu tesisin önemli bir faydası olacak. Yeni Rızalar, Ziyalar, Metinler, Aliler ve Feyyazlar'ın ortaya çıkacağını düşünerek, heyecanlanıyorum'' şeklinde konuştu. 
     Bu tesislerin Türk sporu için de önemli hizmetler sunacağını anlatan Demir, ''Bu tesis Beşiktaş'ın değil, Türk futbolu ve milli takımın hizmetinde olacaktır. Milli takımımızı en kısa sürede konuk etmek tüm Beşiktaş camiası için ayrı bir mutluluk vesilesi olacaktır'' dedi. 
     Nevzat Demir ayrıca, tesislere adının verilmesinden dolayı Bilgili ve yönetimine teşekkür etti. 
     
     AÇILIŞTAN NOTLAR 

     -Açılış törenini adeta bir medya ordusu takip etti. Devlet protokolünden çok sayıda davetlinin yer aldığı açılış törenini yaklaşık 250 medya mensubu takip ederken, tören çok sayıda televizyon kanalından naklen yayınlandı. 
     -Devlet Bakanı ve Başbakan Yardımcısı Mesut Yılmaz, kurdale kesme törenine katılmazken, tesisin açılışını Cumhurbaşkanı Ahmet Necdet Sezer, DYP Genel Başkanı Tansu Çiller ve Beşiktaş Kulübü Başkanı Serdar Bilgili ile tesisin yapımında büyük maddi katkısı olan kongre üyesi Nevzat Demir yaptı. Mesut Yılmaz ayrıca törende konuşma da yapmadı. 
     -Cumhurbaşkanı Ahmet Necdet Sezer ve beraberindeki heyet, açılış töreninin ardından tesisleri gezdi. Sezer ve Çiller, tesislerin bütün birimlerini teker teker gezerek, kulüp Başkanı Bilgili'den bilgi aldı. 
     -Bu arada, açılış töreni sırasında görev yapan hosteslerden biri, sıcak havanın etkisiyle baygınlık geçirdi. 
     -Açılış töreni sonrası Beşiktaşlı sanatçılar konser verdi. 
     
     MUHTEŞEM TESİSLER- 

     İstanbul'un Asya yakasında, Ümraniye ilçesi sınırlarındaki BJK Nevzat Demir Tesisleri, konforuyla 5 yıldızlı otel ayarında. 
     55.600 metrekare alan üzerine kurulmuş olan tesiste profesyonel ve altyapı futbol takımları kamp binaları, basın merkezi, toplam alanı 30.000 metrekareyi bulan 4 adet çim antrenman sahası ve rekreasyon alanları yer alıyor. 
     A takımının kamp yapacağı 3.540 metrekarelik binada 5 adet tek kişilik suit yatak odası, 21 adet çift kişilik yatak odası, 6 adet ofis ve toplantı odası mevcut. Bu alanda ayrıca cimnastik salonu, soyunma odaları, duş üniteleri, tedavi ve masaj odaları, sauna, jakuzi, dinlenme salonları, hobi, oyun ve TV odaları, seminer odası, teknik direktör ve antrenör odaları, restoran, mutfak ve bar bulunmakta. 
     1800 metrekarelik altyapı kamp binasında ise, 15 adet yatak odası, 4 adet ofis ve seminer odası, cimnastik salon, masaj ve tedavi odası, teknik direktör ve antrenör odaları, soyunma odaları, duş üniteleri, sauna, jakuzi, dinlenme odaları, yemekhane, mutfak ve çamaşırhane yer almakta. 
     170 metrekarelik basın merkezi de bulunan tesis içinde, çevresinde dinlenme mekanları yer alan bir gölet de bulunuyor. 
     
</TEXT>
</DOC>
