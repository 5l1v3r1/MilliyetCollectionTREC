<DOC>
<DOCNO> 63947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun01.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Irak'a operasyon ihtimali gündemini koruyor.." 
</HEADLINE>
<TEXT>

     ABD Başkanı George W. Bush, Irak'a askeri operasyon ihtimalinin gündemini koruduğunu, ancak bir karar almakta aceleci davranmadığını söyledi. 
     NBC televizyonuna konuşan Bush, Irak Devlet Başkanı Saddam Hüseyin'in, silah gözlemcilerinin ülkesine girmesine izin vermediğini hatırlatarak, olası bir operasyon uyarısını tekrarladı. 
     ''Her şeye rağmen, gözlemcilerin Irak'a girmesine izin vermiyorlar'' diyen Bush, Saddam'ın, biyolojik ve kimyasal silah üretimine tekrar başlamaya çalıştığı yönünde duyumlar almalarına rağmen, olası bir operasyon konusunda ''dik başlı davranmadığını'' da söyledi. 
     Bush, ''Bazıları gibi, sabırsız davranmıyorum'' dedi ve terörizmle mücadele sürecinden duyduğu memnuniyeti dile getirdi. 
     Afganistan'da belirli bir noktaya geldiklerini ifade eden Bush, terörizme olanak sağlayacak finans kaynaklarını kestiklerine dikkati çekti. 
     Öte yandan, ABD öncülüğündeki koalisyona ait savaş uçaklarının, Irak'ın güneyindeki füze bataryalarını vurduğu bildirildi. 
     Tampa'da bulunan Amerikan Merkezi Komutanlığı'ndan yapılan açıklamada, hangi ülkelere ait olduğu belirtilmeyen uçakların, Irak'ın saldırgan tutumuna yanıt verdiği ifade edildi. 
     Açıklamada, Irak'ın, saldırgan tutumuna devam etmesi halinde koalisyonun cevap vermekte tereddüt etmeyeceği de kaydedildi. 
     






</TEXT>
</DOC>
