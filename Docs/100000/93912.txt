<DOC>
<DOCNO> 93912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko10.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rahmi Koç "AB'den başka alternatif göremiyorum" 
</HEADLINE>
<TEXT>

     Koç Holding Yönetim Kurulu Başkanı Rahmi Koç, döviz kurundaki dalgalanmaların, Türkiye'nin ihracat ve ithalat işlemlerini etkileyebildiğini söyledi. 
     Koç, Ford Transit Connect'in ihracatı için düzenlenen tören öncesi yaptığı basın toplantısında, gazetecilerin sorularını yanıtladı. 
     Bir gazetecinin, döviz kurlarındaki dalgalanmanın, ihracat ve ithalat potansiyelinde olumsuz etkiler yaratıp yaratmadığını sorduğu Koç, ''Avrupa'da, dövizde bizdeki kadar iniş çıkış olmuyor. 
     Türkiye'de, döviz kurunda yaşanan iniş ve çıkışlar, zaman zaman ihracat ve ithalatı olumsuz etkileyebiliyor'' dedi. 
     Koç, yapılan ihracatın, Türkiye ve dünyada herhangi bir yere mesaj olup olmadığının sorulması üzerine de, ''Bu bir mesaj değildir, bunlar uzun vadeli planlardır. Biz, 3.5 yıldır bu ihracat üzerinde çalışıyoruz'' diye konuştu. 
     Avrupa Birliği AB ile ilişkiler konusundaki bir soruyu da yanıtlayan Koç, şunları kaydetti 
     ''AB'ye giren her ülkenin ekonomisi zenginleşiyor. Parası değer kazanıyor, yabancı sermaye geliyor. Bu yüzden, AB'Den başka alternatif göremiyorum. Bir kulübe bile girerken, o kulübün mevcut şartlarını kabul etmek gerekir. Üyelere, aday olanı sorarlar ve onlar onay verirse girilir. AB'de de birçok ülke var. Türkiye'nin üyeliğini bu ülkelerin onaylaması lazım.'' Rahmi Koç, otomotiv sektöründeki rekabetin sorulması üzerine de, şöyle devam etti 
     ''Otomotivde rekabet çok şiddetlidir. Türkiye de, Gümrük Birliği ile Avrupa'ya açılmıştır. Dünyadaki ticaretle aynı çizgide hareket etmek ve kaliteli mal üretmek zorundadır. Ford Otosan otomobil değil, ticari vasıta üretecek ve başarılı olacaktır.'' Ford Of Europe Başkanı Martin Leach'ine de, ekonomik krizin yatırımları engelleyip egelmeyeceği ve Türkiye'nin AB'ye tam üyeliği konusundaki düşünceleri soruldu. 
     Leach, Türkiye'deki ekonomik sıkıntının, yatırımlarını etkilemeyeceğini dile getirerek, ''Ford Company ile Otosan'ın 70 yıllık bir ilişkisi bulunuyor. Üretilen ürünler, sanayinin önde gelen ürünleridir. Bu yüzden etkileyeceği söylenemez'' dedi. 
     Türkiye'nin AB'ye tam üyelik için gerekli koşulları taşıdığına inandığını da ifade eden Leach, ''Türkiye'nin AB'ye tam üyeliği yolunda, desteğimiz kesintisiz sürecektir'' diye konuştu. 
     Martin Leach, ''Ford, geçen yıllarda Avrupa'daki üretiminde zarar etti. Transit Connect'in ihracatıyla bu zarar giderilebilecek mi '' diye sorulması üzerine de, otomotiv sektöründeki pazar paylarının 2 yıldır arttığını ve bu yılı karlılıkla kapatmayı umduklarını söyledi. 
     





</TEXT>
</DOC>
