<DOC>
<DOCNO> 91105 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/siyaset/asiy.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar yine izin vermedi... 
</HEADLINE>
<TEXT>

Ecevit, "Grup toplantısına giderseniz tedaviniz olumsuz etkilenir" diyen doktorlarının sözünü dinleyip evde kaldı 
     ELÇİN ERGÜN Ankara 

     Başbakan Bülent Ecevit, 1.5 aydır uzak kaldığı aktif görevine dün yapılan DSP grup toplantısına katılarak dönmek istedi ancak Ecevit’in doktorları bu isteği "tedaviyi olumsuz etkileyeceği" gerekçesiyle kabul etmediler. Ecevit, dün sabah saatlerinde Prof. Dr. Turgut Zileli başkanlığındaki sağlık heyetinin muayenesinden geçti. Ecevit’in dünkü muayenesi, grup toplantısına katılıp katılamayacağını belirleyeceği için önceki günlere göre 20 dakika daha uzun sürdü. 
     
     Çiller’le görüşmeyecek 
     40 dakikalık muayenenin ardından Başbakan’ın Basın Danışmanı Cem Avcı, "Başbakan, doktorların tavsiyesi üzerine, DSP grup toplantısına katılamayacak. Bir süre daha istirahat edecek" açıklamasını yaptı. Başbakan, Avcı aracılığıyla bugün Meclis’te gerçekleşmesi planlanan DYP Genel Başkanı Tansu Çiller ile yapılacak görüşmenin de iptal edildiğini duyurdu. Avcı, kararın doktorların tavsiyesi üzerine alındığını vurguladı ve Başbakan’ın sağlığının iyiye gittiğini sözlerine ekledi. Avcı, bir soru üzerine Ecevit’in DSP Grup Başkanvekili Emrehan Halıcı’ya grup toplantısı için talimat verdiğini belirtti. 
     
     Cumhurbaşkanı’nı aradı 
     Ecevit de yaptığı yazılı açıklamada, "İstirahat durumum devam ettiğinden hekimler şimdilik herhangi bir toplantıya katılmamı uygun görmüyor" dedi. Öte yandan Cumhurbaşkanı Ahmet Necdet Sezer ile her perşembe günü gerçekleşen haftalık olağan görüşmesini rahatsızlığı nedeniyle uzun süredir gerçekleştiremeyen Ecevit, dün Sezer’i telefonla aradı. 
     
Ecevit için karar 27 Haziran’da      ANKARA Milliyet 

     Prof. Zileli "Başbakan’ın durumu iyi. Nörolojik rahatsızlık kontrol altında" 
     İlk kez konuşan Başbakan’ın doktoru Prof. Turgut Zileli, Ecevit’in sağlığının son derece iyi olduğunu, ancak 27 Haziran’da yapılacak detaylı kontrolden önce kesin istirahat etmesi ve toplantılara katılmaması gerektiğini söyledi. Ecevit’in, bir aylık istirahat süresinin dolacağı 27 Haziran’da Başkent Hastanesi’nde kapsamlı bir sağlık kontrolünden geçirileceğini belirten Zileli, Başbakan’ın var olan nörolojik rahatsızlığının da kontrol altında olduğunu vurguladı. 
     



 SİYASET 


















</TEXT>
</DOC>
