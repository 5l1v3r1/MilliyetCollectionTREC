<DOC>
<DOCNO> 54673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/yazar/bila.html </URL>
<DATE> 2001/11/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Irak kaşıması 
</HEADLINE>
<TEXT>

     ABD'nin Afganistan'dan sonra Irak'ı da vurup vurmayacağı konusundaki tartışmalar sürüyor. ABD'nin resmi kaynak ve yetkilileri Washington'un böyle bir niyeti olmadığını açıklıyorlar ama bu olasılığa da kapıyı açık tutmayı ihmal etmiyorlar. 
     Resmi ağızlar olmasa bile, eski yöneticiler ve yönetime yakın kaynaklar, Irak konusunu sürekli gündemde tutmaya çalışıyorlar. 
     ABD basınında sık sık Irak'ı ve Türkiye'yi konu alan senaryolar yazılıp çiziliyor. 
     William Safire'nin, Kerkük ve Musul'u Türkiye'ye "ikram" eden yazısının ardından, NATO Genel Sekreteri Robertson'un açıklamaları, son olarak CIA eski Başkanı Woolsey'in, "Saddam'ı devirmek için sadece Türkiye'nin desteği yeter" biçimindeki sözleri... 
     Washington, Türkiye'nin Irak'a müdahaleye karşı olduğunu biliyor. Ancak, bir yandan da konu sürekli sıcak tutuluyor. 
     Ankara'nın bu tür yazı ve demeçlere bakışına gelince... 
     Hem hükümet, hem de askeri yetkililer bu çabaları, "Irak konusunun kaşınması" olarak değerlendiriyorlar. 
     Başbakan Ecevit, dünkü görüşmemizde bu konudaki rahatsızlığını şöyle dile getirdi 
     "Irak konusunda kafaları karıştırmamak doğru olur. Bu konudaki netliği bozmamak lazım. Biz, Irak'a müdahaleye karşı olduğumuzu her vesile ile ortaya koyuyoruz. ABD basınında bu konunun sürekli gündemde tutulması dikkat çekiyor." 
     Askeri kesim ise Irak konusuna ABD basınında sık yer verilmesini, Türkiye'yi de kapsayan senaryolar üretilmesini bir çeşit "zemin hazırlama" gayreti olarak görüyor. 
     Genelkurmay, Irak konusunun bu şekilde "kaşınması"ndan rahatsız. Tabii, her türlü olasılığa karşı askeri ve idari önlemler de alınıyor. Bir yandan rahatsızlık her vesileyle dile getiriliyor, bir yandan da Irak'a müdahale halinde doğabilecek sorunlara karşı askeri önlemler de alınıyor. 
     ABD'nin Türkiye'nin desteği olmadan Irak'ta herhangi bir sonuç alamayacağı değerlendirmesine askerler de katılıyorlar. Sadece hava bombardımanıyla Bağdat'ta bir değişiklik yaratılamayacağı kanısı askeri çevrelerde de hakim. 
     Ankara'nın Washington'a tavsiyesi Irak'a müdahale edilmemesi yönünde... 
     Peki ABD bu tavsiyeye karşın müdahale ederse... 
     Bu olasılığa karşı Irak sınırında gerekli önlemler alınmış durumda. Eğer bir müdahale olursa, geçmiş yıllarda yaşandığı gibi Irak'tan Türkiye'ye büyük bir göç hareketi olabileceği düşüncesiyle askeri hazırlık yapılmış görünüyor. 
     Irak sınırı ve sınıra yakın bölgede askeri birliklerin takviye edildiğine ilişkin bazı haberler basında yer aldı. Askerler, bunun olağan bir durum olduğunu, Türk Silahlı Kuvvetleri'nin her zaman her olasılığa karşı planlı çalıştığını anımsatıyorlar. Irak sınırının jandarma kontrolünde olduğunu, bu bölgedeki tüm birliklerin de 2. Ordu'nun emrinde bulunduğunu belirterek, Ordu Komutanlığı'nın görev alanı olan bu bölgede gerekli önlemleri zaten almış olduğunu ifade ediyorlar. 
     Ankara her olasılığa karşı tedbirli... 
     
     







HADEP .. 


Devlet sattı . 


Irak kaşıması 


Kıbrıs'ta çözümsüzlük ve kriz enayiliktir bu devirde 


Bir Acul Sadi Bey vardı .. 


VETO ve HUKUK MR'ı 


İkizler sürpriz sever 


AKP’nin krizden çıkış yolu Bir parça popülizm 


Irak politikası değişiyor mu 


Aşkale’de Nazi kampı yoktu ama.. 


Herkes haklı, ama ortalık karışık 


"Kapkaççılara, yağmacılara verilen cezayı uygulayın..." 


Talkını verir salkımı yutar... 


İnönü, yeni oluşum CHP 


Yatırım Ofisi ağzıyla kuş tutsa nafile 


Hayat Standardı Vergisi 


Erbakan naylon ödüle mi sığınıyor 


</TEXT>
</DOC>
