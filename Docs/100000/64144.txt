<DOC>
<DOCNO> 64144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sondun18.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yalancılıkla suçlanan Japon bakan gözyaşlarına boğuldu 
</HEADLINE>
<TEXT>

     Türkiye'yi bu ay başında ziyaret eden, Japonya'nın ''Demir Leydi''si olmaya aday Dışişleri Bakanı Makiko Tanaka, partisinden güçlü bir isim tarafından ''yalancılıkla suçlanınca'' kameralar önünde gözyaşlarına boğuldu. 
     Bayan Tanaka, kameraların önünde titrek bir sesle, ''Çok üzgünüm, çünkü öyle çok çalışıyorum ki'' derken, eliyle gözyaşlarını sildi. 
     Samimi konuşmalarıyla tanınan Japon diplomasi sorumlusunun, kamuoyu önünde ilk kez böyle bir duruma düştüğü gözlenirken, medya, olayın hafta başında Tokyo'da Dışişleri Bakanlığı tarafından düzenlenen Afganistan konferansından kaynaklandığını savundu. 
     Bazı Japon sivil toplum örgütleri, konferansa katılmalarının, Tanaka'nın da mensubu olduğu Liberal Demokrat Parti'nin ağır toplarından Muneo Suzuki'nin arkasında olduğu bir kararla engellendiğini açıkladı. 
     Tanaka, son anda bu örgütlere konferansa katılma izni verirken, dün bir parlamento komisyonunda Bakan Yardımcısı Yoşiji Nogami'nin kendisine, bu yasaklamanın Suzuki tarafından kararlaştırıldığını ilettiğini anlattı. 
     Suzuki ve Nogami ise düzenledikleri basın toplantısında, Bayan Tanaka'nın ''yalan söylemeyi alışkanlık haline getirdiğini'' açıklayınca, gözyaşlarına boğulan Tanaka, kameraların önünde ''Çok şaşırdım, sanırım bakanlıkta bir iletişim veya anlaşma sorunu var, aynen Albert Camus'nün dünyasındaki gibi. Absürd'' diye konuştu. 
     Tanaka karşıtlığıyla tanınan hükümet genel sekreteri Yasuo Fukuda da Nogami'yi savunarak, partisinin, Bayan Tanaka'dan parlamentoda sözlerini yalanlamasını istediğini açıkladı. 
     Makiko Tanaka, sözlerinde herhangi bir yanlışlık olmadığını söyleyerek, tartışmayı sürdürdü. 
     






</TEXT>
</DOC>
