<DOC>
<DOCNO> 50454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/ekonomi/eko06.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon yüzde 81.4 
</HEADLINE>
<TEXT>

Yıllık enflasyon toptan eşyada yüzde 81.4, tüketici fiyatlarında yüzde 66.5 oldu 
     EKONOMİ SERVİSİ 

     Devlet İstatistik Enstitüsü DİE , ekim ayı itibariyle yıllık enflasyonun toptan eşya fiyatlarında TEFE yüzde 81.4, tüketici fiyatlarında TÜFE yüzde 66.5 olduğunu açıkladı. TÜFE ile TEFE arasındaki makas 15 puan kadar açılırken, hükümetin 2001 sonunda TEFE’de yüzde 80, TÜFE’de yüzde 65 olan enflasyon hedefi daha şimdiden aşıldı. 
     DİE, dün toptan ve tüketici fiyatlarında ekim gerçekleşmelerini açıkladı. Buna göre, TEFE bir önceki yılın aynı ayına göre yüzde 81.4, 12 aylık ortalamaya göre yüzde 53.2, 2000 Aralık ayına göre yüzde 73.8 arttı. 
     Yüzde 6.7 olarak açıklanan aylık TEFE’nin 1.2 puanı devlet sektöründeki, 5.5’i de özel sektördeki fiyat artışlarından kaynaklandı. 
     
     Aylık artışın üç puanı gıdadan 
     Aylık TEFE’nin ana sektörler itibariyle dağılımında en yüksek katkıyı 5 puanla imalat sanayi yaptı. Ekimde imalat sanayi sektöründe fiyatlar yüzde 7 artarken, yıllık artış yüzde 85.7’ye ulaştı. 
     Tarım, balıkçılık ve ormancılık sektörü ise yıllık bazda yüzde 35.9 ile en düşük artışın gerçekleştiği ana sektör grubu oldu. Kış aylarının yaklaşmasıyla yükselmeye başlanan gıda sektörü ise TÜFE’yi yukarı çeken ana sektör oldu. Aylık bazda yüzde 6.1 çıkan TÜFE’nin üç puanı gıda sektöründeki fiyat artışlarından kaynaklanırken, gıdayı bir puanlık artışla giyim, 0.8 puanlık artışla konut izledi. Gıda sektöründeki fiyatlar geçen ay yüzde 11.8 zam gördü. 
     
     En fazla zam Diyarbakır’da 
     Tüketici fiyatlarının en fazla arttığı bölge yüzde 6.5 ile Karadeniz, en az arttığı bölge yüzde 5.3 ile Doğu Anadolu oldu. Ekim ayında fiyatların en fazla arttığı il yüzde 8.6 ile Diyarbakır, en az arttığı il yüzde 4.8 ile Zonguldak oldu. 
     Yıllık bazda tüketici fiyatlarının en fazla arttığı bölge yüzde 72.9 ile Güneydoğu Anadolu, en az arttığı bölge ise yüzde 65.3 ile İç Anadolu Bölgesi oldu. Erzurum yüzde 76.2 ile en yüksek fiyat artışlarının yapıldığı il olurken, en az artış yüzde 60.3 ile Konya’da yaşandı. 
     İstanbul Ticaret Odası İTO , İstanbul ili geçinme indeksi ekimde yüzde 12.1, yıllık yüzde 66.8 çıktı. İTO, toptan eşya fiyatlarının ise aylık yüzde 6.1 yıllık yüzde 70.4 arttığını açıkladı. 
     
Memura yüzde 5.9 enflasyon zammı      Memur maaşı ve memur emeklilerinin aylıklarına bu ay enflasyon farkı dolayısıyla yüzde 5.9, işçi emeklilerinin aylıklarına ise tüketici fiyatlarına paralel olarak yüzde 6.1 zam yapılacak. 
     TÜFE’de on aylık artış yüzde 56.6’ya ulaştı. Aynı dönemde memur maaşlarına yapılan zamların kümülatif oranı ise yüzde 49.7 oldu. İki puanlık refah payıyla birlikte aradaki fark zam olarak memurlara verilecek. 
     
Sarmısak şampiyon      Ekimde zam şampiyonları hem TÜFE’de hem de TEFE’de sarmısak, domates ve sıvıyağ oldu. Sarmısak toptanda yüzde 99.5, tüketici fiyatlarında yüzde 49.8 artışla en fazla artan maddelerin başında yer aldı. Sarmısağın yıllık artışı ise TEFE’de yüzde 414, TÜFE’de yüzde 187.3 oldu. Domates ise aylık TEFE’de yüzde 83.7, TÜFE’de yüzde 49.5, yıllık bazda TEFE’de yüzde 148, TÜFE’de yüzde 153.4 olarak açıklandı. 
     
Çekirdek tırmanışta      Özel imalat sanayiindeki fiyat artışları çekirdek enflasyon ekimde yüzde 7.6 arttı. TEFE’nin tırmanışında en önemli faktör olan çekirdek enflasyonun yıllık bazdaki artışı ise yüzde 88.7’ye ulaştı. Toptan ile tüketici fiyatları arasındaki makasın açılmasına neden olan çekirdek enflasyonun artmasında, piyasa kurlarının altında dolar kuruyla satış yapan toptancıların piyasa kurlarıyla satış yapmasının etkili olduğu yorumları yapılıyor. 
     



 EKONOMİ 

















</TEXT>
</DOC>
