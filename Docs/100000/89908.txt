<DOC>
<DOCNO> 89908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sontur13.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Swiss Otel işgalcisi Muhammed Tokcan "Terörist değiliz" 
</HEADLINE>
<TEXT>

     Swissotel'in işgal edilerek bazı müşterilerin rehin tutulması olayına ilişkin 13 sanık hakkında açılan davanın görülmesine devam edildi. 
     DGM Yasası'ndaki değişiklik nedeniyle İstanbul 1. Ağır Ceza Mahkemesi'ne gönderilen davanın buradaki ilk duruşmasına, tutuklu sanıklar Muhammed Emin Tokcan, Ali Tokcan, Emin Taş, Ramazan Karabulut, Yalçın Şahin, Yüksel Özdemir, Bahri Demir, Hayri Kadı, Atilla Kivik, Serdal Seferoğlu ve Mehmet Yapıcı katıldı. Tutuklu sanıklar Hayati Ak ile Bünyamin Kivik ise duruşmaya gelmedi. 
     Mahkeme heyeti başkanı, sanıklar Ak ile Kivik'in üniversite sınavına katılacak olmaları ve ders çalıştıkları gerekçesiyle duruşmaya gelmediklerini bildirdiklerini tutanağa yazdırdı. 
     DGM Yasası'ndaki değişikliğin ardından davanın kendilerine gönderildiğini, İstanbul 5 No'lu DGM'de yapılan yargılama sırasındaki işlemlerin yenilenmesine gerek olmadığını belirten hakim, davanın bulunduğu aşamadan devamına karar verdi. 
     Bir diyecekleri olup olmadığı sorulan sanıklardan Muhammed Emin Tokcan, Avrasya Feribotu'nun kaçırılması davası ve bu davada daha önce DGM'de yargılandığını belirterek, şunları söyledi 
     ''DGM'dekiler kişisel olarak bizim bu eylemleri neden yaptığımızı biliyorlardı. Basında yer alan haberlerde, mahkemenizin bunun bir terör suçu olduğu gerekçesiyle dosyayı Yargıtay'a gönderdiğini öğrendik. Sayın mahkemenizde, bizim terörist olduğumuz kanaatinin oluştuğunu düşündük. Bizler terörist değiliz.'' 
     
     TANIK İFADESİ 
     Tanık olarak dinlenen İhsan Aldemir, Swissotel'de santral memuru olarak çalıştığını, olay günü sanıklardan Yalçın Şahin'in çalıştıkları büroya gelerek müşterilerin tümünü lobide toplamalarını istediğini anlattı. 
     Herkes lobide toplandıktan sonra sanıkların bir basın açıklaması hazırlamaya başladıklarını ve amaçlarının Çeçenistan'da yaşananlara dikkati çekmek olduğunu söylediklerini ifade eden Aldemir, olaydan kendisi kişisel olarak zarar görmediğinden şikayetçi olmadığını bildirdi. 
     Aldemir'in sanıkların üzerine atılı suça ilişkin bildiklerini değil de, o gün kendi yaptıklarıyla ilgili ifade vermesi üzerine hakim, ''Bunlar bir suç işlemişler. O yüzden haklarında dava açılmış. 
     Neden bunları böyle armut gibi karşıma dikmişler. Davanın konusunu oluşturan olayları anlat'' şeklinde müdahalede bulundu. 
     Tanık ifadesinin ardından söz alan sanık avukatlarından Kadir Kartal, müvekkillerinin eylemlerinin ''cürüm işlemek amacıyla teşekkül oluşturmak'' suçunu oluşturmayacağını ileri sürerek, tahliye talebinde bulundu. 
     Tahliye istemini reddeden mahkeme, diğer tanıkların dinlenmesi amacıyla duruşmayı erteledi. 
     
     İSTENEN CEZALAR 
     Soruşturmayı yürüten İstanbul DGM Cumhuriyet Savcısı Muzaffer Yalçın tarafından hazırlanan iddianamede, sanıklardan Muhammed Emin Tokcan ve Emin Taş'ın, ''cürüm işlemek amacıyla silahlı teşekkül oluşturmak ve yöneticiliğini yapmak'', ''birden çok kişinin hürriyetini kısıtlamak'', ''vahim nitelikte silah bulundurmak'' ve ''panik yaratacak şekilde meskun mahalde ateş etmek'' suçlarından 14 yıl 6 ay ile 26'şar yıl arasında ağır hapis cezasına çarptırılması isteniyor. 
     İddianamede, Ali Tokcan, Hayri Kadı, Yüksel Özdemir, Yalçın Şahin, Bahri Demir, Atilla Kivik, Bünyamin Kivik, Hayati Ak, Mehmet Yapıcı, Serdal Seferoğlu ve Ramazan Karabulut'un da ''cürüm işlemek amacıyla oluşturulan teşekküle katılmak'', ''birden çok kişinin hürriyetini kısıtlamak'', ''ruhsatsız silah bulundurmak'' ve ''panik yaratacak şekilde meskun mahalde ateş etmek'' suçlarından 9.5 ile 19'ar yıl arasında ağır hapis cezasına çarptırılmaları talep ediliyor. 
     





</TEXT>
</DOC>
