<DOC>
<DOCNO> 67740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/spor/aspo.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu, derbinin galibiyet formülünü hazırladı, tek tek oyuncularına anlattı 
</HEADLINE>
<TEXT>
FENER NASIL YENİLİR 
"Disiplini elden bırakmayın. Sadece söylediklerimi yapın. Göreceksiniz kazanacaksınız" 
"Yan toplarda çok zayıflar. Beşiktaş maçını da böyle kaybettiler. Bunu unutmayın" 
"Bizim orta sahamız daha güçlü. Düğüm burada çözülecek. Topun sürekli sizde kalmasını sağlayın" 
"Serhat’a dikkat edin. İçeriye süratli ve tehlikeli girişleri var. Faul yaparak ölü top imkanı vermeyin" 
     HALİL ÖZER 

     Rakibi ezberledi 
     GALATASARAY Teknik Direktörü Lucescu, derbi öncesi Fenerbahçe’yi adeta ezberledi. Rumen hoca, rakiplerinin özellikle Beşiktaş ile oynadığı maçı defalarca izledi, üç puanı getirecek formülü hazırladı. Lucescu, futbolcularına da Fenerbahçe’nin sahasında aldığı tek yenilginin kasetini seyrettirdi ve "Siz bu ülkenin en iyi takımısınız. Saha içi disiplininiz en üst düzeyde. Bu disiplini kullanıp, söylediklerimi yaparsanız, göreceksiniz kazanacaksınız" diye konuştu. 
     
     Defansları ağır 
     LUCESCU özellikle Fenerbahçe’nin ağır defansını bozmayı planlıyor. Beşiktaş maçında iki yan topla atılan iki golü oyuncularına sürekli gösteren tecrübeli hoca, bu zaafı çok iyi değerlendirmeleri gerektiğini belirtiyor. Yakalanan kontrataklarda çabuk oynanmasını isteyen, Lucescu final toplarında futbolcularını dikkatli olmaları konusunda uyardı. Batista’ya özel görevler verecek olan Rumen hoca, ağır olan Fenerbahçe savunmasının arasına hızlı adamlar sokmaya çalışacak. 
     
     İsabetli paslar 
     FENERBAHÇE’DE en çekindiği ismin Serhat olduğunu vurgulayan Lucescu, defans oyuncularına "Ona dikkat edin. Göbekten süratli ve tehlikeli girişleri var. Gereksiz fauller yaparak ölü top kullanma şansı tanımayın" uyarısını yaptı. Maçın orta sahada çözüleceğini kaydeden Rumen teknik adam, "Biz bu bölgede daha ağır basıyoruz. Top sürekli bizde kalırsa Fenerbahçe’nin seyirci avantajını da kaldırırız. İsabetli paslar kullanın, ilk yarım saat oyunu soğutun" dedi. 
     
     



 SPOR 





























</TEXT>
</DOC>
