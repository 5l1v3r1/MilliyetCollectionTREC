<DOC>
<DOCNO> 73068 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/yasam/yas03.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyun göleti’ mezar oldu 
</HEADLINE>
<TEXT>

Metin, Recep, Mustafa ve Mehmet her okul çıkışı Kurtköy’deki gölette maceralara dalardı.. Son macera, onların canlarını aldı .. 
     NESLİHAN CUYAR - ŞAKİR AYDIN İstanbul 

     Ayazağa’da iki gündür kayıp olan dört çocuğun cesedi, eski bir taşocağının göletinde bulundu. Oysa ki ölenlerden Taşkıran kardeşler, 17 Ağustos depreminden sonra ölümden kaçarak’ İstanbul’a yerleşmişti. 
     Ayazağa Köyü İlköğretim Okulu öğrencileri Metin 14 ve Recep Taşkıran 12 ile Mustafa 14 ve Mehmet Cırt 12 kardeşler iki gün önce okuldan çıktıktan sonra Kurtköy yakınlarındaki taş ocakları ve göletin bulunduğu alana gitti. Çocuklar ya kendileri isteyerek gölete girdi ya da biri gölete düştükten sonra diğerleri onu kurtarmak isterken boğuldu. 
     
Oyun yerleriydi      Ailelerin başvurusu üzerine, çocukların en son görüldüğü yer olan Kurtköy mevkiinde araştırma başlatıldı. İtfaiye ekiplerinin yaklaşık 10 saatlik çalışması sonucu bir kısmı motopomplarla suyu çekilen gölette dört çocuğun cesedine ulaşıldı. Aileler baygınlık geçirirken cesetler Taksim İlkyardım Hastanesi morguna kaldırıldı. 
     Çocukların sık sık göletin bulunduğu yere giderek oyun oynayıp balık tuttukları, hafriyat alanından demir ya da eski oyuncakları toplayıp sattıkları belirtildi. 
     Taşkıran ailesi, 17 Ağustos depreminde Adapazarı’ndaki kiralık evlerinin hasar görmesi üzerine İstanbul’a gelmiş ve Cırt ailesine kiracı olmuştu. Geçen yıl bir arka sokaktaki başka bir eve taşınan Taşkıran ailesiyle Cırt ailesinin çocuklarının arkadaşlıkları devam etti. 
     
Dava açacağız’      Anne Halide Taşkıran, kızı Gülizar ve oğlu Adem çocukların ölüm haberi üzerine fenalık geçirdi. Eşini 12 yıl önce kalp yetmezliği sonucu kaybeden Döndü Cırt ise "Adamım gitti, çocuklarım gitti, bu kadar derdi nasıl taşıyacağım. Artık ayakta duracak gücüm yok" diye ağıt yaktı. Kızı Hamdiye’ye sarılan acılı anne ihmali bulunanlar hakkında dava açacağını söyledi. 
     Vatandaşlar ise taşların çıkartıldığı yerde açılan çukurun aradan uzun bir zaman geçmesine rağmen kapatılmadığını belirterek "Yetkililer, hiçbir önlem almadı. Yağan yağmurlar nedeniyle çukur zamanla su dolarak küçük bir gölet haline geldi ve dört küçük çocuğa mezar oldu. Bunun hesabını kim verecek " dedi. 
     
Adamım gitti bebelerim gitti      Cırt ailesi de dün korkunç haberle yıkıldı. Anne Döndü ve kızı Hamdiye, babalarının ardından Mustafa ve Mehmet’i kaybetmenin acısını yaşadı.. 
     



 YAŞAM 




















</TEXT>
</DOC>
