<DOC>
<DOCNO> 66235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sonspo04.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Doping kullananlarda cinsel tehlike... 
</HEADLINE>
<TEXT>

     Kısa yoldan performans artırmak, daha güçlü ve biçimli bir vücuda sahip olmak için alınan anabolik steroidlerin, kişilerde cinsel özellik değişimlerine yol açtığı bildirildi. 
     Türkiye Doping Kontrol Merkezi Başkanı Prof.Dr.Aytekin Temizer, merkezin internet sitesi ''www.tdkm.hacettepe.edu.tr''ye yaptığı açıklamada, aslında vücutta bulunan testestoron hormonunun dışarıdan alınması durumunda dengelerin bozulduğunu, vücudun kendi üretimini durdurduğunu ve tehlikelerin de beraberinde geldiğini kaydetti. 
     Anabolik steroidlerin 1950'li yıllarda kullanımına başlandığını ve daha çok atletlerin, haltercilerin ve futbolcuların buna rağbet ettiğini belirten Temizer, bugün de kullanım alanının genişlediğinin gözlendiğini aktardı. 
     Temizer, şu bilgileri verdi 
     ''18 yaşında vücudu zayıf kalmış genç ya da 15 yaşında ergenlik çağındaki gelişmesini hızlandırmak isteyen bir genç, kas gücü gerektiren işlerde çalışan kişiler steroid alabilmektedir. Yalnız erkeklerin değil profesyonel ya da amatör bayan sporcuların, yüzücüler, halterciler, atletler ve futbolcuların da bu yola başvurduklarına rastlanmaktadır.'' Prof.Dr.Temizer, Türkiye'de henüz geniş çaplı bir araştırma yapılmamış olmasına karşın, steroid kullanımının yaygınlaştığının bilindiğini vurgulayarak, ''Steroid kullanan arkadaşlarının boy ve kaslarının geliştiğini gözlemleyen gençler, bu ilaçların gücüne kendini inandırıyor ve zararlarını gözardı etme eğilimine giriyor. 
     Eğitim çalışmalarına ağırlık verilmeli, gençlere ölümsüz olmadıkları anlatılmalı'' dedi. 
     
     Yan etkiler 

     Anabolik steroid ilaçları, erkek cinsellik hormonundan oluşmalarına karşın yüksek dozda alındıklarında sağlıklı üreme fonksiyonlarının vücutta durmasına neden olan mekanizmaları tetikliyor. 
     Erkeklerde, testis küçülmesi, sperm sayısının azalması, iktidarsızlık, kellik, saç dökülmesi, idrar yapma zorluğu ve ağrı, meme ve prostat büyümesi, bilinen başlıca tehlikeler. Söz konusu ilaçları kullanan bayanlarda ise ses kalınlaşması, adet düzensizliği ya da kesilmesi, meme küçülmesi gibi etkiler gözleniyor. 
     Bazı ortak yan etkileri ise sivilce, hepatit dışı sarılık, titreme, kötü ağız kokusu, hiper tansiyon, karaciğer harabiyeti ve kanser, iyi huylu kolesterolün azalması olarak sıralanıyor. 
     Ayrıca yapılan araştırmalarda pek çok sporcunun anabolik steroid kullandığında kendini iyi hissettiğini söylüyor. İlaç alımını kestiğinde ise şiddet, adam öldürme istediği, çılgınlık nöbeti, depresyon gibi duygusal dalgalanmalar başgösteriyor. 
     Temizer, birçok sporcunun doping testlerini yanıltmak ve yakalanmamak amacıyla ''döngü'' adı verilen periyotlarla ilaç aldığını ancak Türkiye Doping Kontrol Merkezi'nde de bulunan yüksek ayırıcılı kütle spektrometresi ile 1 nanogram mililitrenin altı düzeydeki anabolik steroid metobolitlerinin yakalanabildiğini kaydetti. 
     






</TEXT>
</DOC>
