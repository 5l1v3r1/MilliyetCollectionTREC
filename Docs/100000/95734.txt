<DOC>
<DOCNO> 95734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/siyaset/siy01.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cem Sokakta dolaşamıyorum 
</HEADLINE>
<TEXT>

Eski Dışişleri Bakanı, "Toplumdan çok iyi yankı aldık. 2 gündür sokakta dolaşamaz oldum. Çok mu sol oldu, az mı sol oldu, hiç bu tartışmalarda yokum. Kimse halkımızla aramıza girip tercümanlığımıza kalkışmasın" dedi 
     ANKARA Milliyet 

     Yeni oluşumun lideri İsmail Cem, önceliğinin hükümeti düşürmek olmadığını belirterek, "Partimizin ilkesi bütünleştirici olmaktır. Haydi hükümeti devirelim anlayışı içinde değiliz" dedi. Cem, yeni oluşuma ilginin nedenini, "Yenilik özlemi, ciddiyet ve güven" olarak açıklarken, DSP’den kendilerine katılmak isteyenlere "Hayır" demeyeceklerini vurguladı. 
     Cem, dün konuk olduğu CNN’deki Kafe Siyaset programında kendisine yöneltilen soruları şöyle yanıtladı 
     
     Başbakan Bülent Ecevit, yollarınızın ayrılmasını anlamadığını, DSP’ye yönelik eleştirilerinizin haksız olduğunu söyledi. 
     DSP geçmişte hep olumlu uygulamalara öncülük yapmıştır. Ancak yanlış yönetim anlayışı giderek ağırlık kazandı. Demokratik sol eğilimi hayata geçirecek gücü kalmadı. Yeniden kazanacağı umudu, toplumda kayboldu. Türkiye’yi sosyal demokratlarla yönetme anlayışı sahipsiz kaldı. 
     
     Ekonomik program uygulanırken, dış politikada önemli konular varken, hükümetin bozulmasını olumsuz buluyordunuz. Ama hareketiniz hükümeti düşürme noktasına getirdi. 
     Bu hükümetin kendi işlerini yapamaz konuma gelmesi bizden dolayı değildir. Hükümette en önemli bakanlardan biri Sayın Kemal Derviş’e, koalisyon ortağı bir partinin genel başkanı, sözcüleri çok ağır suçlamalarda bulunuyor. İki koalisyon partisi liderleri arasında inanılmaz bir mücadele var. Hükümetimizin en büyük vasıfları olan iş yapma, çözüm üretme vasıfları erozyona uğradı. 
     
     Seçim tarihi öneriniz nedir 
     Eylül sonu zor gözüküyor. Kasım olabilir. Önereceğim, 3 ay sonrasından başlayıp geriye doğru giden bir takvim olacaktır. Seçime rahat hazırlanabilmek için böyle bir şeye ihtiyacımız var. 
     
     Çok geniş tabanlı bir hareketen söz ediliyor. 
     Toplumdan çok iyi yankı aldık. 2 gündür sokakta dolaşamaz oldum. Çok mu sol oldu, az mı sol oldu, hiç bu tartışmalarda yokum. Kimse halkımızla aramıza girip tercümanlığımıza kalkışmasın. 
     
     Sosyal demokrat olma vurgusu, geniş kesimleri kucaklamaya bir engel mi 
     Sosyal demokrasi herkesi kucaklamayı mümkün kılan bir harekettir. Şu anda kadromuz, Kemal Bey dışında DSP’den geliyor. DSP, belli bir dünya görüşü, siyasi çizgisi olan bir parti. Bizim çerçevemiz de budur. 
     
     Çağdaş çoğunluk nedir 
     Türkiye’deki bütün çağdaş birikimleri kucaklayan, hedefi Türkiye koalisyonu oluşturmak olan bir hareketiz. Oluşturacağım ittifakta, sosyal demokrasi ekseninde içinde TÜRK - İŞ, TÜSİAD, DİSK, TOBB, esnaf kuruluşları olacak. Kompartımanlara bölünmüş Türkiye istemiyorum. 
     
     Devlet Bahçeli, Derviş’in tavrının ahlaki olmadığını söylüyor. 
     Sayın Derviş’e yönelik sözleri yakışıksız buluyorum. Herhalde Derviş, Sayın Cumhurbaşkanı ile konuşacak. Derviş yakın arkadaşım olmasa, hareketin içinde yer almıyor olsa bile, sonuna kadar bu sözlerin haksız olduğunu söylerim. 
     
İzmirli işadamları yeni oluşum’ dedi      MERT İLKUTLUĞ İzmir DHA 

     İzmirli işadamları, İzmir Ticaret Odası’nın İTO yaptığı ankette, hükümetin yıkılması halinde seçime, Hüsamettin Özkan - İsmail Cem - Kemal Derviş üçlüsünün örderliğindeki yeni oluşumun liderliğinde kurulacak bir hükümetle gidilmesini istedi. İTO, siyasetteki son gelişmelerin ardından bundan sonraki stratejisini belirlemek için 138 meclis üyesi arasında e - mail yoluyla bir anket yaptı. Ankete gelen yanıtlardan Cem - Derviş - Özkan üçlüsüne yüzde 68.6’lık destek çıktı. İşadamlarının yüzde 64.7’si yeni oluşumun önderliğinde kurulacak hükümetle seçime gidilmesini, yüzde 3.9’u da yine yeni oluşumun da içinde bulunacağı bir hükümet istedi. 
     
Bugün toplanıyorlar      Yeni bir parti kurmak üzere DSP’den ve Dışişleri Bakanlığı’ndan istifa eden İsmail Cem, yeni oluşuma katılmak üzere DSP’den istifa eden milletvekilleriyle bugün TBMM’de bir araya gelecek. Partinin tüzük ve programınının hazırlıkları üzerinde çalışılacak toplantıya, Devlet Bakanı Kemal Derviş katılmayacak. 
     



 SİYASET 















</TEXT>
</DOC>
