<DOC>
<DOCNO> 99435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/sonspo25.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'ın savunma zaafları, camiada endişe yarattı 
</HEADLINE>
<TEXT>

     Beşiktaş'ın, 2002-2003 sezonu öncesi yaptığı hazırlık maçlarında özellikle savunma bölgesinde sergilediği performans, lig öncesi camiada endişe yarattı. 
     Ligde 7 sezondur şampiyon olamayan ve kuruluşunun 100. yılında mutlak şampiyonluğu hedefleyen siyah-beyazlıların, yapılan birçok transfere rağmen son hazırlık maçında Yunanistan Birinci Futbol Ligi takımlarından AEK'ya 5-1 gibi açık farklı bir skorla yenilmesi, sezonun başlamasına 10 gün kala siyah-beyazlı camiada herkesi kara kara düşündürmeye başladı. 
     Kolombiyalı dünyaca ünlü kaleci Oscar Cordoba, Roma'dan alınan Brezilyalı savunma oyuncusu Antonio Carlos Zago'nun yanı sıra Gençlerbirliği'nden Tolga Doğantez gibi savunma bölgesine önemli transferler yapan Beşiktaş'ın, son 3 hazırlık maçında toplam 10 gol yemesi teknik heyeti de endişelendirdi. 
     Beşiktaş, son üç hazırlık maçında, İsviçre Birinci Ligi takımlarından Thun'a 3-1, Fransa Birinci Ligi ekiplerinden Monaco'ya 2-1, son olarak da AEK'ya 5-1 yenildi. 
     





</TEXT>
</DOC>
