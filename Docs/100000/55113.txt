<DOC>
<DOCNO> 55113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/ekonomi/eko06.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekonominin bir yıldır patronu yok’ 
</HEADLINE>
<TEXT>

TOBB Başkanı Rifat Hisarcıklıoğlu, ekonominin patronsuz oluşunun, krizin derinleşmesine neden olduğunu söyledi 
     SEÇKİN ÜREY KONYA 

     TOBB Başkanı Rifat Hisarcıklıoğlu, ekonomi yönetiminde koordinasyon sorunu yaşandığını söyledi. Karar merciinin tek elde toplanmaması nedeniyle sorunların devam ettiğini belirten Hisarcıklıoğlu, "Ekonominin bir yıldır patronu yok" dedi. 
     Konya Ticaret Odası'nca düzenlenen Vergi Rekortmenleri Ödül Töreni'ne katılan Hisarcıklıoğlu, 1980'lerde uygulanan kriz yönetiminde ekonominin Başbakanlık Müsteşarı'na bağlandığını hatırlatarak, "Son yaşadığımız kriz sırasında, etkin yönetim uygulanamamıştır. Ekonomi yönetimindeki koordinasyonsuzluk, krizin daha fazla derinleşmesine neden olmuştur. Bu şekilde tek elde toplanan model arzuluyoruz veya ekonomi ile ilgili bazı bakanlıkların tek bir kişide toplanması da olabilir" diye konuştu. 
     Hisarcıklıoğlu, güven ve istikrar olmazsa en mükemmel ekonomi programlarının işe yaramayacağını belirterek, "Böyle giderse IMF ve Dünya Bankası desteği bile işe yaramaz" dedi. 
     
Paket bu halde işe yaramaz      Hisarcıklıoğlu, önceki gün açıklanan reel sektör paketinin, kamu yönetimi düzeltilmediği sürece işe yaramayacağını kaydetti. Paketin tek başına yeterli olmadığını belirten Hisarcıklıoğlu, kamu yönetiminin düzeltilmesi için siyasi partiler ve seçim kanunlarının değişmesi gerektiğini söyledi. Hisarcıklıoğlu, "Türkiye yeni krizler yaşamamak için siyasi partiler ve seçim yasalarını değiştirmeli, kabuğunu kırmalıdır. Bu yasal düzenlemeler yapılmadan ekonomi üzerine konuşulan herşey boş olur. Türkiye'nin kabuğunu kırması bu şekilde zor. Yoksa istediğimiz kadar paket çıkaralım" diye konuştu. 
     



 EKONOMİ 


















</TEXT>
</DOC>
