<DOC>
<DOCNO> 95344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo03.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA kampına süper başlayan Mehmet Okur'a Türkiye'den destek... 
</HEADLINE>
<TEXT>

     Amerikan Profesyonel Basketbol Ligi NBA takımlarından Detroit Pistons formasıyla NBA Yaz Ligi'nde başarıyla mücadele eden Mehmet Okur'a, milli takım antrenörleri, Efes Pilsen Kulübü Genel Menajeri Engin Özerhun ve Hidayet Türkoğlu destek verdi. 
     A Milli Basketbol Takımı Başantrenörü Aydın Örs, Mehmet Okur'un NBA Yaz Ligi'ndeki performansıyla formda olduğunu gösterdiğini belirterek, ''Benim için mutluluk verici bir olay. Milli takıma hazır gelecek. Mehmet başarılı olup, NBA'de istediği kontratı yaparsa, milli takıma moralli katılır'' dedi. 
     Hidayet Türkoğlu'nun NBA'e transferi sırasında ilk önce ''Onun için henüz erken'' diye açıklama yapan Aydın Örs, Mehmet için böyle düşünmediğini söyledi. 
     Örs, şöyle devam etti 
     ''Hidayet için ilk başta 21 yaşında, çok genç, biraz daha kasları gelişsin, tecrübe kazansın öyle gitsin diye düşünüyordum. Ama Onunla konuştuktan sonra, erken olduğu şeklindeki fikrimi değiştirmiştim. Çünkü Hido, kararlı bir şekilde bana gelip Ben orada oynayabileceğimi gördüm ağabey, yüzde 100 oynarım demişti. Genç yaşta bunu başardı. Hidayet daha önceki aşamaları da erken geçmişti. Onu 16 yaşında A takıma ben almıştım. 
     Mehmet için NBA'de oynamasının erken olduğunu düşünmüyorum. Önünde Hidayet örneği var. Ayrıca O 23 yaşında ve Hidayet'in NBA'e gittiği zamandan daha tecrübeli. NBA'de başarılı olacağını düşünüyorum.'' 
     
     ''HEDO''DA ''MEMO'' SEVİNCİ 

     NBA takımlarından Sacramento Kings'de forma giyen Hidayet Türkoğlu ise, Mehmet Okur'un yaz ligindeki performansının en çok kendisini sevindirdiğini söyledi. 
     Hidayet, NBA'de etrafından Türk oyuncular görmek istediğini ifade ederek, ''Yugoslavya ve diğer ülkelerden NBA'de 3-4 tane oyuncu var. Ben de her geçen gün yeni Türk oyuncuların gelmesini isterim. Mehmet, çok yetenekli bir oyuncu. Sadece biraz şansa, oynamaya ihtiyacı var. Oynadığı zaman çok daha iyi işler yapacağına inanıyorum'' diye konuştu. 
     Hidayet, kendisine ''Hedo'' diyen ABD'lilerin, Mehmet Okur'a ''Memo'' lakabını takmaları konusunda, ''İsimler uzun geliyor, söyleme zorluğu çekiyorlar. O yüzden kısa isim koyuyorlar. Böyle daha iyi daha çok akılda kalıyor'' dedi. 
     
     YILMAZ ''2. ELÇİMİZ MEHMET'' 

     Milli Takım Antrenörü Çetin Yılmaz da Hidayet Türkoğlu'ndan sonra Mehmet'in de NBA'de oynamasına sevineceklerini belirterek, ''Umarım, Türkiye'nin NBA'deki 2. elçisi Mehmet Okur olur'' diye konuştu. 
     Yılmaz, görüştükleri NBA'deki otoritelerin, Mehmet'in yaz liginde şu ana kadar göstermiş olduğu performanstan memnun olduklarını söylediklerini belirterek, ''Mehmet, moralli bir şekilde aramıza katılacak ve Dünya Şampiyonası'nda takıma katkısı daha fazla olacaktır'' şeklinde konuştu. 
     
     EFES PİLSEN DE DESTEKLİYOR 

     Mehmet Okur'un formasını giydiği Efes Pilsen de, genç oyununun NBA'de başarılı olacağına inanıyor. 
     Lacivert-beyazlı kulübün genel menajeri Engin Özerhun, birçok basketbolcu gibi Mehmet'in de NBA'de oynamak istediğini belirterek, orada başarılı olacağını düşündüklerini söyledi. Özerhun, Efes Pilsen'in önce Mirsad, sonra Hidayet ve şimdi de Mehmet'i NBA'e göndermenin mutluluğunu yaşadığını ifade ederek, ''Bu bizim doğru seçimler ve doğru oyunculara yatırım yaptığımızı gösteriyor. Eğer Mehmet, orada bir uyuşmazlık yaşarsa, kendisine her zaman kapımız açık'' dedi. Mehmet'in Efes Pilsen ile olan sözleşmesinin sona erdiğini vurgulayan Engin Özerhun, genç oyuncunun serbest olduğunu sözlerine ekledi. Detroit Pistons tarafından 2001 yılında 2. tur 38. sırada seçilen Mehmet Okur, Pistons'ın istemesi durumunda bu takımla kontrat yapacak ve önümüzdeki sezon NBA'de oynayacak. 
     





</TEXT>
</DOC>
