<DOC>
<DOCNO> 60126 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/spor/spo01.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Duru, saf, temiz 
</HEADLINE>
<TEXT>

Beşiktaş Genel Sekreteri Hüsnü Güreli, Scala zamanında takımda kamplaşmaların olduğunu, ancak bunların temizlendiğini söyledi 
     ORHAN YILDIRIM 

     BEŞİKTAŞ Kulübü Genel Sekreteri Hüsnü Güreli, Nevio Scala’nın döneminde istedikleri mayanın tutmadığını belirtti, "Neşter operasyonunu Başkan Serdar Bilgili yapsaydı daha iyi olurdu" dedi. Yakın bir geçmişte takımda kamplaşmaların olduğuna dikkat çeken Güreli, "Önce bunları temizledik. Beşiktaş artık lisenin basketbol takımı kadar duru, saf ve temiz" diye konuştu. 
     HASAN Arat’ın seçimlerin haziran ayında yapılması önerisini ise Hüsnü Güreli, "31 Mayıs’ta hesaplar açılıp, kapanır. Tüzüğe göre bilançolar hep aralık ayı itibarıyla yapıldığından çelişkileri ortadan kaldırmak için seçimler de 31 Aralık’ta yapılsın. Haziran’ın sakıncası, yeni gelenlerin transfer yapma şansları kalmayacak" şeklinde değerlendirdi. Güreli ayrıca borcun 10 milyon dolara indiğini de söyledi. 
     
     Nihat gidiyor 
     SAKATLIĞI nedeniyle Real Sociedad ile sözleşme imzalayamayan Nihat, önümüzdeki hafta İspanya’ya gidecek. Yeniden çalışmalara başlayan genç oyuncunun tamamen düzeldiği ve Sociedad ile anlaşma yapacağı belirtildi. Bu arada İsveçli kaleci Asper’in hafta sonuna kadar İstanbul’a geleceği açıklandı. Beşiktaş, ikinci yarı hazırlıkları için cuma günü Fulya’da toplanacak. 
     
     "Önce şampiyonluk" 
     SİYAH - Beyazlı takımın başarılı savunma oyuncusu Ümit Bozkurt, yeni yıla nişanlısı ile birlikte Denizli’de girerken, "Şampiyon olmadan evlenmek yok" dedi. Ümit, Beşiktaş’ı ikinci yarıda kimsenin durduramayacağını söyledi, "Sistem oturdu. İki kupayı da alacağız" diye konuştu. 
     
Kartal pes etmiyor      LİGİN ilk yarısında sekiz maçta toplam 10 kez mağlup duruma düşen Beşiktaş, buna rağmen sadece üç karşılaşmada sahadan yenilgiyle ayrıldı. Siyah-Beyazlı takım, Bursa, Yimpaş Yozgat, Denizli, Fenerbahçe ve Gaziantep maçlarında geride kalmasına rağmen pes etmedi ve sahadan puan çıkarmasını bildi. Beşiktaş sadece Trabzon, İstanbulspor ve Samsun maçlarını lehine çeviremedi. Fenerbahçe ise 7 kez mağlup duruma düştüğü karşılaşmaların 5’ini kaybetti. 
     



 SPOR 




















</TEXT>
</DOC>
