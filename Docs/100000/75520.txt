<DOC>
<DOCNO> 75520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/30/son/sonspo15.html </URL>
<DATE> 2002/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Beraberlik ile büyük bir avantajı kaybettik" 
</HEADLINE>
<TEXT>

     Beşiktaş Futbol Takımı Menajeri Sinan Engin, Antalyaspor ile berabere kalarak şampiyonluk yarışında büyük bir avantaj yitirdiklerini, bundan sonra rakiplerinin puan kaybını bekleyeceklerini söyledi. 
     Sinan Engin, Fulya Tesisleri'nde yapılan antrenman sonrası basın mensuplarının sorularını yanıtladı. Şampiyonluk şanslarını tamamıyla yitirmediklerini ifade eden Engin, ''Bundan sonra şampiyonluk yolundaki rakiplerimizin puan kaybetmesini bekleyeceğiz. Kaybettiğimiz puanlarla şampiyonluk şansımız yüzde 50'ye düştü. Şampiyonlar Ligi'ne katılma şansımız ise yüksek'' diye konuştu. 
     Engin, artık Antalyaspor beraberliğini unutarak Türkiye Kupası'nda Kocaelispor ile yapacakları final maçına konsantre olmaları gerektiğini de kaydetti. 
     
     Futbolcuların tartışması 
     Engin, basın mensuplarının dünkü maçta Ali Eren ile Ahmet Yıldırım'ın tartışmalarını hatırlatması üzerine de, bundan sonra bu tür hareketlerin yaşanmaması için gerekenleri yapacaklarını söyledi. 
     Engin, 2 futbolcuyla da görüştüklerini kaydederek, ''Kendileriyle konuştuk. İkisi de maçın atmosferinden dolayı tartışmanın yaşandığını söyledi. Bu tür olayları onaylamıyoruz. Tekrarlanacağını da zannetmiyorum. Futbolcularımız bundan sonra daha dikkatli olmalı'' diye konuştu. 
     Fenerbahçeli Yusuf'un Beşiktaş'a transfer olacağı yönündeki söylentilere de değinen Engin, bu futbolcuyla ilgilenmediklerini belirterek, ''Yusuf ile ilgilenirsek, öncelikle başkan Aziz Yıldırım ile görüşürdük'' dedi. 
     , 
     






</TEXT>
</DOC>
