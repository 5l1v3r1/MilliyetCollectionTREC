<DOC>
<DOCNO> 80531 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun05.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
BM-İsrail görüşmelerine ara verildi 
</HEADLINE>
<TEXT>

     İsrail hükümetinin, Cenin mülteci kampında araştırma yapacak BM heyetiyle ilgili kaygılarını BM yetkililerine iletmek üzere New York'a gelen İsrail heyetiyle BM heyeti arasında dün başlayan görüşmelere ara verildi. Görüşmelere bugün devam edilecek. 
     BM Siyasi İşler Genel Sekreter Yardımcısı Kieran Prendergast başkanlığındaki BM heyetiyle İsrail heyeti arasında BM binasında yaklaşık 2,5 saat süren müzakerelerden sonra İsrail heyeti üyelerinin varılan noktayı Kudüs'e iletme ve talimat alma gereği duyduğunu belirtmeleri üzerine görüşmelere ara verildi. 
     Bu arada, Ortadoğu konusundaki müzakerelerine devam etmek üzere toplanan BM Güvenlik Konseyi, Prendergast'tan, BM heyetinin görev kapsamı ve İsrail heyetiyle yapılan müzakereler konusunda bilgi aldı. 
     Brifingten sonra gazetecilere açıklama yapan Konsey Dönem Başkanı Rusya'nın BM Temsilcisi Büyükelçi Sergey Lavrov, "Genel Sekreter Kofi Annan'ın, Cenin araştırma heyetinin, öngörüldüğü şekilde hafta sonundan önce bölgeye gideceğine inandığını" söyledi. Finlandiya'nın eski Cumhurbaşkanı Martti Ahtisaari başkanlığındaki araştırma heyeti halen Cenevre'de bulunuyor. 
     İsrail, araştırma heyetinde askeri ve terörle mücadele uzmanlarının da yer almasını istiyor. 
     





</TEXT>
</DOC>
