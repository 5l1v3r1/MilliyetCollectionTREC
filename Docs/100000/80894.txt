<DOC>
<DOCNO> 80894 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sonspo05.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Samsunspor'da bayram var 
</HEADLINE>
<TEXT>

     Antalyaspor karşısında aldığ ı2-0'lık galibiyetle ligde kalmayı büyük ölçüde garantileyen Samsunspor'da, bu galibiyetin sevinci yaşanırken, kulüp basın sözcüsü Suat Çalık ''Futbolculardan taraftara, teknik heyetten yönetime kadar herkesi kutlamak lazım'' dedi. 
     Suat Çalık, son haftalarda alınan sonuçlar sonrasında düşme tehlikesi nedeniyle başta futbolcular olmak üzere tüm camianın büyük bir stres içine girdiğini belirterek, son 2 haftada alınan galibiyetlerin bu koşullar altında büyük bir başarı olduğunu söyledi. 
     Antalyaspor galibiyeti sonrasında ''üzerlerinden büyük bir yük kalktığını'' ifade eden Çalık, şöyle konuştu 
     ''Futbolculardan taraftara, teknik heyetten yönetime kadar herkesi kutlamak lazım. Birlikte bunu başardık. Samsunspor'un bulunduğu yer hiçbir zaman gerçek yeri değil. Hep bunu söyledik ve bunu savunduk. 
     Birbiri ardına gelen talihsizlikler sonucu bir anda kendimizi hiç de tahmin etmediğimiz bir yerde bulduk. Fakat tüm bunları aştık. Ama herşey bitmiş değil, Malatyaspor maçından sonra gerçek sevinci yaşayacağız.'' 
     





</TEXT>
</DOC>
