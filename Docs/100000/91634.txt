<DOC>
<DOCNO> 91634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/23/son/sontur19.html </URL>
<DATE> 2002/06/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "Görevimiz ne olursa olsun AB değil.." 
</HEADLINE>
<TEXT>

     Başbakan Yardımcısı, Devlet Bakanı ve MHP Genel Başkanı Devlet Bahçeli, ''Bizim görevimiz, ülkemizi ne pahasına olursa olsun AB'ye taşımak değil, Türkiyemizi milli hassasiyetlerimizi ve çıkarlarımızı gözeterek AB'nin onurlu ve etkin bir üyesi yapmaktır'' dedi. 
     Antalya'nın Korkuteli İlçesi'ndeki Kartal Yaylası Şenlikleri'ne katılan Bahçeli, hükümetin üç yılını değerlendirdi. Üç yıllık süreçte, kimsenin el atmaya cesaret edemediği ve her geçen gün büyüyen sorunların üzerine gidildiğini kaydeden Devlet Bahçeli, özellikle her an yeni krizler üretmeye müsait ekonomik yapının dönüşümü için önemli mesafeler alındığını vurguladı. Bahçeli, son aylarda, makro ekonomik verilerdeki düzelmelerin, artık Türkiye'nin önünün açıldığına dair ümitleri artırdığını kaydetti. 
     MHP'nin, hükümet içerisinde her zaman yapıcı adımların ve hoşgörünün temsilcisi olduğunu anlatan Bahçeli, Türkiye'yi sorunların, krizlerin içerisinde yenileri ile başbaşa bırakmamanın ve var olan bütün sıkıntıları aşmanın sorumluluğu ile hareket ettiklerini söyledi. 
     Bu yaklaşımın bazı durumlarda bir zaaf olarak yorumlanmak istendiğini kaydeden Bahçeli, ''Bizim tutarlı ve sorumlu politikalarımız, elbette ki, düşüncemiz ve yaklaşımımız, akşam siyasetle yatıp, sabah komplo ile uyananlarca bundan farklı değerlendirilemez'' diye konuştu. 
     Tüm çabalarının Türkiye'yi, 21. yüzyılın güçlü, lider ülkelerinden birisi haline getirmek için olduğunu anlatan Devlet Bahçeli, şöyle konuştu 
     ''Bizim hiçbir şekilde taviz vermeyeceğimiz, anlayışla karşılayamayacağımız konular, milletimizin ve Türkiyemizin geleceği ile ilgili hususlardır. 
     Şunu herkes iyi bilmelidir ki, Milliyetçi hareket, iktidarda iktidar gibi, muhalefette ise muhalefet gibi davranmasını en iyi bilen partidir. Ancak milletimizin birlik ve dirliği, ülkemizin bölünmez bütünlüğü için ısrarla üzerinde durmaktan kaçınmayacağımız bir çok konu, bu günlerde yoğun olarak tartışılmakta ve bazen de çirkin, seviyesiz üsluplarla ele alınmaktadır. Bunlardan ilki şüphesiz AB uyum sürecinde gelinen noktadır. Ancak tartışmaların aldığı boyut, Milliyetçi hareketin ne kadar doğru ve haklı olduğumuzu bir kez daha ortaya koymaktadır. 
     ''Bizim görevimiz, ülkemizi ne pahasına olursa olsun AB'ye taşımak değil, Türkiyemizi milli hassasiyetlerimizi ve çıraklarımızı gözeterek AB'nin onurlu ve etkin bir üyesi yapmaktır. Bunu herkes böyle bilmeli, böyle kabul etmelidir.'' Üyelik müzakerelerinin başlama tarihinin idam cezasının tamamen ve hemen kaldırılması, anadilde eğitim ve yayın konuları ile Kıbrıs sorununa endekslenmesinin büyük bir yanlışlık ve talihsizlik olduğunu ifade eden Bahçeli, ''Yıllardan beri Türk milletine Avrupa Birliği propogandası yapmaktan başka bir çabası bulunmayan çevrelerin yaratmaya uğraştıkları rüyalar aleminin ve sanal trendlerin sisli, puslu atmosferiyle gerçekler arasında dağlar kadar fark bulunmaktadır'' diye konuştu. Bahçeli, şöyle devam etti 
     ''Gerek Cumhurbaşkanı'nın başkanlığında yapılan AB Zirvesi'nde verilen idam cezasının hemen ve tamamen kaldırılması, Kürtçe eğitim ve yayına imkan verilmesi yönündeki kayıtsız şartsız destek sözlerinin, gerekse sonrasındaki açıklama ve teminatların aslında hep bir takım şartlarla, basit siyasi manevralarla yeniden ortaya konulmaya başlandığını yüce milletimiz ibretle takip etmektedir.'' Hiç kimsenin, içi boş sloganlarla Türk milletini kandırması ve yanlış yönlendirmesinin mümkün olmadığını da ifade eden Bahçeli, sözlerini şöyle sürdürdü 
     ''Unutulmamalı ki, bizim ısrarlı vurgulamalarımız sonucunda terör listelerine alınmalarına rağmen, PKK, DHKP-C halen faaliyetlerini sürdürmektedirler. Yine, bunların bir başka müsveddesi olan KADEK ve benzeri örgütler, listeye halen alınmamışken, bölücü örgütün her kongresinde dile getirdiği siyasi hedeflerin Kopenhag kriterleri ile irtibatlandırılması çabalarına dikkat çekmemizin yarattığı rahatsızlığı anlamak mümkün değildir. Milliyetçi hareket, idam cezasının hemen ve tamamen kaldırılması talebini, bölücü başına endekslenmesine ve terör örgütünün yıllardan beri siyasi hedef olarak koyduğu kürtçe eğitim ve yayın hakkı isteklerinin böyle bir konjonktürde gerçekleştirilmesine dikkat çekmeyecek de ne yapacaktır 
     Kim ne derse desin, bizler her şart altında doğru bildiğimizi ve inandığımızı, sadece Türkiye sevdamızın gereği olarak haykırmaya devam edeceğiz. 
     Fakat siyasi hırs ve ihtiraslarını Türkiye'nin ve milletimizin bütün değer ve mukaddeslerinin önüne taşımayı öteden beri en temel siyasi düsturları haline getiren çevrelerin, bölücü, yıkıcı teröre suni teneffüs yarışına gimiş olmaları elbette milletimiz tarafından hiçbir şekilde hoş karşılanmayacak ve bunun hesabını da vereceklerdir. 
     Burada huzurlarınızda, AB yönetimlerinin Türkiye'ye yönelik Kıbrıs dayatmalarında bulunmalarının bizim ve milletimizin nezdinde hiçbir şekilde kabul görmeyeceğini bir kez daha ifade ediyorum.'' 
     
     KIBRIS KONUSU 
     Kıbrıs konusunu ''Türk milletinin mili davası'' olarak nitelendiren Devlet Bahçeli, ''Kıbrıs konusuna Rum-Yunan tezleri çerçevesinde yaklaşılmasını bırakın kabul etmeyi, hoş karşılamak bile mümkün değildir. AB'nin Kıbrıs rum kesimine tam üyelik yolunu açma düşüncesi herşeyden önce tarihi ve hukuki gerçeklerle bağdaşmamaktadır'' dedi. 
     AB çevrelerinin Rum ve Yunan etkisiyle Türkiye'ye karşı ''Sorunun çözümünde fedakarlık yapın'' çağrılarında bulunduğunu söyleyen Bahçeli, sözlerini, ''Bu çağrılarının da bu anlamda hiçbir geçerliliği olamaz. Eğer Kıbrıs'ta gerçekten bir çözüm arzulanıyorsa, bunun mutlak surette uluslararası camianın ve özellikle de AB yönetimlerinin iki topluma da eşit mesafede durmasıyla mümkün olacağı açıktır'' diye sürdürdü. 
     MHP'nin Türkiye'nin uluslararası anlaşmalardan doğan haklarının sonuna kadar takipçisi ve savuncusu olacağını ifade eden Devlet Bahçeli, ''Millet ve devlet olarak her zaman Kıbrıs Türk toplumunun ve onun değerli Cumhurbaşkanı Rauf Denktaş'ın arkasında durmaya devam edeceğimiz iyi bilinmelidir'' dedi. 
     Dış ve iç borçların kıskacında, faiz ve enflasyonun pençesinden kurtulmak isteyen Türkiye'nin bir de yeniden bölücülük ve terörün kucağına atılmasına, müsamaha göstermeyeceklerini ve izin vermeyeceklerini kaydeden Bahçeli, sözlerini ''Türkiye'de terörün bittiğine, bölücülük ve ayrımcılık tehlikesinin kalmadığına kani olmaksızın, terör örgütünün talepleriyle örtüşen hiçbir talebi, kim isterse istesin, kim seslendirirse seslendirsin, biz de milletimiz de kabul etmeyecektir'' diye tamamladı. 
     Bahçeli, konuşmasının ardından yörük çadırında kavurma, pilav ve ayrandan oluşan öğle yemeği yedi. Daha sonra şenlik alanındaki diğer yörük çadırlarını ziyaret eden Devlet Bahçeli'ye, MHP Antalya milletvekilleri Nesrin Ünal, Osman Müderrisoğlu, MHP ilçe başkanları, belde belediye başkanları ve çok sayıda partili eşlik etti. 
     Devlet Bahçeli, daha sonra katılacağı bildirilen Burdur'un Kmer İlçesi'ndeki 9. Akpınar Yayla Şenlikleri programını iptal ederek, karayolu ile Ankara'ya döndü. 
     





</TEXT>
</DOC>
