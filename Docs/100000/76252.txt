<DOC>
<DOCNO> 76252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur12.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal'da kazanı patlayan apartmanın sahibi gözaltında... 
</HEADLINE>
<TEXT>

     Kartal'da 1 kişinin ölümüne, 6 kişinin yaralanmasına yol açan patlamanın meydana geldiği işyeri ve apartmanın sahibi, gözlem altına alındı. 
     Kordonboyu Mahallesi Barbaros Caddesi Işıl Sokak'taki 7 katlı Usta Apartmanı'nın giriş katında faaliyet gösteren Nihat Usta'ya ait Pak Çamaşır Yıkama ve Temizleme dükkanının bodrum katında bulunan buhar kazanının patlaması sonucu, binada hasar oluştu. 
     Patlamanın şiddetiyle bodrum katının duvarları tamamen, giriş katındaki kapıcı dairesinin duvarları da kısmen yıkılırken, kapıcı dairesi ile işyerinin bütün camları kırıldı. Apartmanın önünde park halinde bulunan bazı otomobillerin de camları patladı. 
     Olay yerine gelen Kartal Kaymakamı Celal Dinçer, kuru temizleme dükkanında iş güvenliğinin alınıp alınmadığının tespit edilmesi için SSK Bölge Müdürlüğü'ne başvuracağını söyledi. 
     Kartal Cumhuriyet Savcısı Ahmet Çetin de olay yerine gelerek patlamayla ilgili soruşturma başlattı. 
     İşyeri ve apartmanın sahibi Nihat Usta ile bazı çalışanların ise Kartal Merkez Karakolu'na götürülerek ifadeleri alındı. 
     Çalışanlar, ifadelerinin ardından serbest bırakılırken, Usta polis tarafından gözlem altına alındı. 
     Bu arada, Kartal Belediye Başkanı Mehmet Sekmen de olay yerinde incelemelerde bulunarak, patlama ve bina ile ilgili bilgi aldı. 
     
     OLAYI YAŞAYANLAR 
     Patlama sonucu hayatını kaybeden kapıcı Hakkı Çınar'ın eşi Döndü Çınar, evde bir çocuğuyla otururken aniden patlama olduğunu anlatarak, ''Eşim kazan dairesine inmişti. Kapı parçalandı, duvarlar sallandı. 
     Kendimizi dışarı attık'' diye konuştu. 
     İşyeri çalışanlarından Mesut Ersoy da patlama sırasında bodrum katında bulunduğunu belirterek, şunları söyledi 
     ''Patlamanın olduğu kazanın 4-5 metre uzağındaki başka bir kazandan çamaşırları çıkarıyordum. Sarsıntıyla yere düştüm. 
     Kalktığımda her taraf toz, duman, çamur, buhar ve su içindeydi. Ne olduğunu anlayamadım, cehennem gibiydi. Daha sonra dışarı çıktık. Bir süre sonra da içeri girerek, yaralılara dışarı çıkardık.'' Patlamanın meydana geldiği apartmanın bitişiğindeki Anlar Apartmanı sakinlerinden Ümit Sayman ise kuru temizleme dükkanına ağır ve bir apartmanda bulunması sakınca yaratacak türde makineler getirildiğini kaydederek, 1998 yılında işyerinin kapatılması için Kartal Belediyesi'ne başvurduğunu bildirdi. 
     
     YARALILAR 
     Olayda yaralandıktan sonra SSK Kartal Hastanesi'ne kaldırılan işyeri çalışanlarından Süleyman Yayla 23 , Halil Aydın 42 , Burhan Doğan 32 , Davut Mesum 39 ve Cevat Ünlü'nün 29 tedavileri, 1. 
     Genel Cerrahi Servisi'nde sürüyor. Yaralılardan Yakup Ekşi'nin 26 
     tedavisi ise ayakta yapıldı. 
     Hastane yetkilileri, vücutlarında travma ve yanıklar bulunan yaralılardan Süleyman Yayla'nın, sol kaburga kemiğinin de kırık olduğunu söylediler. 
     






</TEXT>
</DOC>
