<DOC>
<DOCNO> 86802 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo08.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Finallerin en yaşlı takımı Belçika... 
</HEADLINE>
<TEXT>

     17. Dünya Kupası finallerinde mücadele edecek 32 takım içinde yaş ortalaması en yüksek Belçika, en genç ekip ise Nijerya. 
     Belçika'nın 23 kişilik kadrosunun yaş ortalaması 29.43 iken, en genç kadroya sahip olan Nijerya ise 24.04'lük yaş ortalamasına sahip. 
     Finallere katılacak 32 ekibin yaş ortalaması 27.52 çıkarken, 17 takım bu ortalamanın üstünde, 14 ekip ise altında bir yaş ortalamasına sahip bulunuyor. İrlanda Cumhuriyeti ise 27.52'lik yaş ortalaması ile genel ortalamayı yakalayan ekip oldu. 
     Turnuvanın en yaşlı ekibi Belçika'nın yanı sıra Meksika ve son dünya şampiyonu Fransa da kupanın en yaşlı ekiplerine sahip olan ülkeler arasında yer aldı. 
     Meksika, 29.04 ile ikinci, Fransa ise 28.95 ile en yaşlı üçüncü kadrosu bulunan ekipler olarak dikkat çekti. 
     
     AFRİKA GENÇLEŞTİ 
     En genç takımlar sıralamasında ilk 3'te Afrika kıtasından katılan takımlar yer aldı. 
     Nijerya'dan sonra 25.47'lik yaş ortalaması ile Kamerun, 25.60 ile de Senegal sıralandı. 
     
     TÜRKİYE, EN YAŞLI 9. TAKIM 
     Türk Milli Takımı, 28.26'lık yaş ortalaması ile 9. en yaşlı takım oldu. 
     Milli takım, aynı yaş ortalamasına sahip Almanya ile birlikte 9. sırayı paylaşırken, gruptaki rakipleri Brezilya, Kosta Rika ve Çin'den daha yaşlı bir kadroya sahip oldu. 
     Kosta Rika 27.69 ile en yaşlı 17'nci, Brezilya 26.78 ile 25, Çin ise 26.60 ile 27. sırada yer aldı. 
     Turnuvanın en yaşlı futbolcusu Danimarkalı savunma oyuncusu Jan Heintze oldu. 17 Ağustos 1963 doğumlu olan 39 yaşındaki Heintze, ay farkıyla 2 Eylül 1963 doğumlu Rus Stanislav Cherchesov ve 19 Eylül 1963 doğumlu İngiliz kaleci David Seaman'ın önünde turnuvanın en yaşlı futbolcusu unvanını aldı. 
     
     EN GENCİ NİJERYALI OPABUNMI 
     Turnuvanın en genç takımına sahip olan Nijerya'nın kadrosunda, aynı zamanda şampiyonanın en genç futbolcusu da bulunuyor. 
     3 Mart 1985 doğumlu olan 17 yaşındaki Nijeryalı forvet Femi Opabunmi, 17. Dünya Kupası'nın en genç futbolcusu unvanına sahip oldu. En genç futbolcular ıralamasında ikinci ve üçüncü sıraları da yine Nijeryalı futbolcular aldı. 18'er yaşındaki Bartholomew Ogbeche ay farkıyla en genç ikinci, Austin Ajide ise en genç üçüncü oyuncu oldu. 
     Ayrıca turnuvanın bir başka 18 yaşındaki oyuncusu da ay farkıyla 4. sırayı alan Kamerunlu Kameni. 
     





</TEXT>
</DOC>
