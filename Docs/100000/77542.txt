<DOC>
<DOCNO> 77542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sondun25.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
BM, AB, ABD ve Rusya arasında dörtlü Ortadoğu görüşmesi 
</HEADLINE>
<TEXT>

     BM, AB, ABD ve Rusya arasında, Ortadoğu'da gittikçe kötüleşen durumun ve kan dökümünü sona erdirmenin yollarının ele alınacağı görüşmenin, İspanya'nın başkenti Madrid'de başladığı bildirildi. 
     İspanyol kaynaklar, tarafların görüşmede, ABD Dışişleri Bakanı Colin Powell'ın Ortadoğu görevine destek vereceklerini ve İsrail'den işgal ettiği topraklardan çekilmesine yönelik son BM kararlarına uymasını isteyeceklerini kaydettiler. 
     İspanya Başbakanı Jose Maria Aznar'ın makamında yapılan görüşmeye, BM Genel Sekreteri Kofi Annan, Powell, Rusya Dışişleri Bakanı İgor İvanov ve AB Ortak Savunma ve Dış Politika Yüksek Temsilcisi Javier Solana katılıyor. Görüşmede, İspanya Dışişleri Bakanı Josep Pique'nin de yer aldığı belirtildi. 
     Brüksel'deki diplomatlar, bu hafta başında yaptıkları açıklamalarda, dörtlü görüşmede, İsrail-Filistin şiddetini sona erdirmek için bölgeye üçüncü ülkenin gözlemcilerinin konuşlandırılması üzerinde odaklanılacağını bildirmişlerdi. 
     Bölgeye barış gözlemcileri göndermeye sıcak bakmayan ABD ise bu seçeneği göz önünde tutacağını kaydetmişti. 
     






</TEXT>
</DOC>
