<DOC>
<DOCNO> 67788 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/yazar/zbirand.html </URL>
<DATE> 2002/02/15/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
AB karşıtları saldırıya geçti 
</HEADLINE>
<TEXT>

     Türkiye'nin dışarıya açılması, batı ile ilişkilerini geliştirmesi ve bölgede gerçek bir güç olmasını istemeyen çevreler, AB'ye saldırılarını arttırmaya başladılar. 
     Avrupa Birliği'nin Ankara temsilciliği diplomatik bir misyondur. Diplomatik dokunulmazlığı vardır. Bu misyonun elektronik posta aracılığı ile yaptığı haberleşme geçenlerde, kimlikleri bilinmeyen kişiler tarafından çalındı. Bu olayın, telefon dinlemek veya özel dinleme cihazları yerleştirmekten hiç farkı yoktur. Dünyanın her yerinde suçtur. 
     Bu kişiler bulgularını, politikayı insanlara şantaj yapmak sanan küçük bir gruba verdiler. Onlar da her gün birkaç e-mail'i basına dağıtarak sansasyon peşinde koşuyorlar. Böyle bir olay ile karşılaşmasalar kimse onlardan söz etmeyecek, bunu bildiklerinden dolayı etrafı kasıp kavurmaya çalışıyorlar. 
     Adı geçen e-mail'ler, AB temsilciliği ile 
     -eminim benim de içinde bulunduğum- bazı gazetecilerin haberleşmelerini de kapsıyor. 
     İşin komik yanı, tamamen iş ilişkisi çerçevesindeki bu yazışmaların "AB çetesi" diye nitelendirilmesi ve çete başı olarak da Karen Fogg'un gösterilmesidir. 
     Milliyet Gazetesi Genel Yayın Yönetmeni Mehmet Yılmaz, bu olayın altında derin devletin bulunduğuna dikkat çekince, işin ciddiyeti biraz daha arttı. 
     Dışişleri Bakanlığı, çarşamba gününe kadar pısırık bir tutumdaydı. "Ne yapalım yani, savcılara haber verdik. Gereğini onlar yerine getirirler." demekle yetiniyordu. Hatta fısıltı halinde, Karen Fogg'a kızgınlıklarını da saklamıyorlardı. Karen Fogg'a kişi olarak sempati duymayabilirler, ancak bir diplomatik misyonun bu şekilde soyulmasını hafife alamayacak kadar dar kafalı olamazlardı. Bu, bir gün bir Türk sefirine de yapılabilir. 
     Nitekim durumun vahametinin farkına varan İsmail Cem nihayet kükredi. Bu olayın "çirkin" bir "hırsızlık" olduğunu açıkladı. 
     Aynı gün savcılık harekete geçti. 
     
     Bakalım devlet, bir gün başka bir ülkede kendi başına gelebileceğini düşünüp nasıl tutum alacak Sonuna kadar götürecek mi Sorumluları cezalandıracak mı 
     Unutulan iki nokta var. 
     Biri, büyükelçilerin gerçek işlevlerinin ne olduğudur. 
     İster Türk, ister başka bir ülkenin temsilcisi olun, size verilen görev bulunduğunuz yerdeki basın ile temas etmektir. Onların görüşlerini almak ve kendi görüşlerini de karşı tarafa yansıtmaktır. Türk büyükelçileri de aynı işlevi yerine getirirler. 
     Aynı şekilde, sivil toplum örgütleriyle temas ederler. Onların bazılarına destek verirler. Hatırlarsınız ABD Başkanı Clinton Türkiye'ye geldiği zaman, devletin düşman gözüyle baktığı bazı sivil toplum örgütleriyle temas edince hayretler içinde kalmıştık. O zaman gerçeklerle tanışmıştık. 
     Karen Fogg'un faaliyetlerini bir "çete çalışması" olarak yorumlamak, Fogg ile temas edenleri de "çete mensupları" olarak nitelemek, sadece komiklik, sansasyon avcılığı ve Türkiye ile AB ilişkilerini zedeleme çabasıdır. 
     Türkiye'nin AB'ye yakınlaşmasından korkanlar ile aydınlıktan korkanlar aynı kişilerdir. Bu ülkenin içine kapanık, kendine güvensiz, korkularla yaşayan kavruk bir şekilde kalmasını istemektedirler. 
     Ancak, ne yaparlarsa yapsınlar yine de başaramayacaklar. Türkiye'yi karanlıkta bırakamayacaklar. 
     
Brüksel, son gün rahatladı...      AB temsilciliğindeki hırsızlık olayına Dışişleri Bakanlığı'nın başlangıçta lakayt davranması, pısırık bir tutum alması Brüksel'i ve 15 başkenti çok rahatsız etti. Bugün Ankara'da temaslarını başlatacak olan Verheugen gezisinin dahi bu krizin gölgesinde kalacağı beklenirken, İsmail Cem'in nihayet dün kükremesi ve savcıların harekete geçmesi Brüksel'i rahatlattı. 
     Pazartesi günü, Türk daimi delegesine girişim yapılmış, çarşamba sabahı Ankara'ya bir protesto mektubu yollanmış, 15 üye ülkenin harekete geçeceği haberleri yayılmıştı ki çarşamba öğleden sonra Verheugen Ankara'ya hareket etmeden hemen önce durum değişti. Ancak mektup hırsızlığı, yine de gereksiz bir gerilim yaratmış oldu... 
     
     







Chomsky, Aleviler, Türban vs... 


Madam Fogg 


İşte Türkiye'nin katma değeri 


Tayyip Erdoğan'da tehlikeli eğilimler 


Yolsuzluk MR'ı 


Cumhuriyetin mimarı Ankara Üniversitesi 1 


Krizden önce hangi çanlar çalmıştı 


İmkansız değil, ama... 


Mavi ışıklı trafik magandaları 


Utanmazdan nasıl spor adamı olur 


Mülkiyeli zeytinci 


Fogg'u bırak AB'ye bak 


Telefonla günlük tutma hizmeti verilir 


Muhalifin ecnebisi iyidir 


Aflatoksin’ ihracatımızı engelleyecek 


</TEXT>
</DOC>
