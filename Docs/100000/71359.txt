<DOC>
<DOCNO> 71359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur10.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
LPG'de KDV vurgunu... Fabrika için aldılar, otogaz olarak sattılar 
</HEADLINE>
<TEXT>

     Devletten haksız kazanç sağlayan suç grupları, yeni yöntemler geliştirmeye devam ediyor. Mutfakta ve atölyede kullanılan LPG ile otomobillerde kullanılan LPG'nin KDV oranları arasında yüzde 22 fark bulunmasını fırsat bilen bazı kişilerin, Tüpraş'tan mutfak ve sanayi için aldıkları LPG'yi otogaz istasyonlarına sattıkları belirlendi. Olayla ilgili 4 kişi yakalanarak, haklarında adli işlem yapıldı. 
     Ankara Emniyet Müdürlüğü Kaçakçılık ve Organize Suçlar Şube Müdürlüğü'nün yaptığı istihbarat çalışması sonucu, LPG ticaretinde kaçakçılık yapıldığı tespit edildi. 
     Bazı firmaların, Tüpraş'ın bölgelerde bulunan dolum tesislerinden mutfak, fabrika ve atölyelerde kullanılmak üzere alınan gazların, otogaz istasyonlarına pazarlandığını saptayan Ankara Emniyet Müdürlüğü, konuyu Petrol İşleri Genel Müdürlüğü'ne bildirdi. 
     Petrol İşleri Genel Müdürlüğü de aynı duyumları aldıklarını belirterek, mutfak ve atölyelerde kullanılan gazın yüzde 18 KDV, otogazın ise yüzde 40 KDV ile Tüpraş tarafından piyasaya verildiğini kaydetti. Mutfak veya atölyede kullanılmak üzere alınan gazın, otogaz istasyonlarında kullanılmasının yüzde 22 oranında haksız kazanca sebep olduğuna dikkati çeken Genel Müdürlük, bu tür ticaret yapan otogaz istasyonlarının kendilerine bildirilmesini isteyerek, bunların ruhsatlarının iptal edileceğini belirtti. 
     
     Otogaz istasyonlarına sıkı takip 
     Olayın Ankara Cumhuriyet Savcısı Mehmet Çavuşoğlu'na bildirilmesinin ardından, Kaçakçılık ve Organize Suçlar Şube Müdürlüğü ekipleri çalışma başlattı. 
     Yapılan operasyon sonucu Ostim Bağdat Caddesi'nde faaliyet gösteren Ostim Otogaz'a mal getiren bir tankere el konuldu. Otogaz istasyonu yetkililerinin ibraz ettiği sevk irsaliyesinin, taşınan mala ilişkin olmadığının belirlenmesi üzerine Sedat K., Mete Y., Faruk I. 
     ve Abdullah A. adlı kişiler hakkında 1918 sayılı Kanun'a muhalefet ederek, ''toplu kaçakçılık yapma'' suçundan adli işlem yapıldı. Polis ayrıca, olayı Petrol İşleri Genel Müdürlüğü'ne de rapor etti. Emniyet yetkilileri, bu yöntemi kullanarak kaçakçılık yapan otogaz istasyonlarının yakın takibe alındığını bildirdiler. 
     






</TEXT>
</DOC>
