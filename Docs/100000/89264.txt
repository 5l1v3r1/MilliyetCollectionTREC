<DOC>
<DOCNO> 89264 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo19.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya'da Dünya Kupası'na veda etme korkusu... 
</HEADLINE>
<TEXT>

     17. Dünya Kupası finallerinin C Grubu'nda turu geçmek için Meksika'yı yenmesi 
     gereken İtalya'yı korku sardı. 
     Dünya Kupası'nı tarihinde 3 kez kazanan İtalya, bu kupada da kendilerinin en büyük favori olduğunu savunurken, bu zamana dek yalnızca 1 kez ilk turda elendi. Futbolculardan Nesta, gazetelerde yer alan demecinde, ''Bu zamana kadar bizden daha güçlü bir takım göremedim'' diyerek iddialı konuştu. 
     Kaleci Buffon ise, ''Şimdiden dişlerimizin arasına bıçak koymuş gibi çalışıyoruz. Herkes maksimum konsantrasyonda hazırlıklarını sürdürüyor'' açıklamasında bulundu. 
     13 Haziran Perşembe günü TSİ 14.30'da Meksika ile karşılaşacak 
     olan İtalya, eğer galip gelemezse büyük olasılıkla ilk turda Dünya Kupası'na veda edecek. İtalyan gazetelerinde ''Hayır. Bu biçimde elenmek olamaz. Bu Meksika'ya yenilmeyiz, haydi çocuklar'' biçimindeki başlıklarla İtalyan Milli Takımı'ndaki futbolcuları yüreklendirici ifadeler kullanılıyor. Teknik direktör Giovanni Trapattoni'nin, Ekvador ve Hırvatistan karşısında 4-4-2 düzeninde çıktıktan sonra Meksika karşısında 3-4-1-2 biçiminde sahaya çıkacağına kesin gözüyle bakılıyor. Trapattoni'nin, ileride Vieri'nin yanında Filippo Inzaghi'yi oynatıp, Totti'den bu ikiliye gol pasları verdirmesi, İtalyan spor kamuoyunun rüyası durumuna gelmiş bulunuyor. Futbol otoriteleri, gök mavilileri İtalyan Milli Takımı'nın lakabı Meksika karşısında galibiyete bu üçlünün götüreceğini savunuyor. Hırvatistan maçında sakatlanan savunma oyuncusu Nesta'nın Meksika karşısında oynayacağı ve Gattuso'nun ilk kez orta alanda görev alacağı belirtiliyor. Sakatlığından dolayı en azından 7 gün sahalardan uzak kalacağı söylenen Di Biagio ise perşembe günkü maçta forma giyemeyecek. Öte yandan Hırvatistan maçında Danimarkalı yan hakemin yanlış kararlarından dolayı 2 golü iptal edilen İtalya, Meksika karşısında yeni bir hakem skandalı olmamasına özen gösteriyor. Meksika-İtalya maçının hakeminin Brezilyalı Carlos Simon olarak açıklanması İtalyanları sevindirdi. İtalya Futbol Federasyonu Başkanı Carraro'nun FIFA Başkanı Joseph Blatter'den hakem konusunda güvence istediği belirtilirken, gazetelerdeki ifadelerde, ''Umalım ki Brezilyalı hakem bize Poll ve Larsen'i Hırvatistan maçındaki hakemler unutturur'' denildi. 
     





</TEXT>
</DOC>
