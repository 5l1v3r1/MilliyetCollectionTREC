<DOC>
<DOCNO> 53170 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/yasam/yas03.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Çantasını değil canını aldılar 
</HEADLINE>
<TEXT>

Yıllık izni o gün bitmişti, servisi kaçırdı, işe gitmek için minibüse bindi. İndiğinde üç kapkaççının saldırısına uğrayan Rıdvaniye Kahraman, direnince saldırganların otomobilinin altında can verdi... 
     NESLİHAN CUYAR İstanbul 

     Yine arabalı kapkaççılar, yine çantasını vermemek için direnen bir kadın ve yine ölüm... Kapkaççılar kurbanlarını bu kez Bağcılar'da buldu. İçinde 54 milyon lira ile 50 dolar ve cep telefonu bulunan çantasını almak isteyen kapkaççılara direnen 28 yaşındaki Rıdvaniye Kahraman, saldırganların aracının altında kalarak can verdi. 
     Rıdvaniye Kahraman, yıllık iznini tamamlayarak dün sabah işe gitmek üzere evden çıktı. Servise geç kalan genç kız, fabrikaya minibüsle gitmeye karar verdi. Atatürk Caddesi Eflatun Sokak'a gelen Kahraman, Ford Transit bir minibüste bulunan 3 kapkaççının saldırısına uğradı. 
     
3 metre sürüklendi      Kahraman, çantasını almak isteyen saldırganlara direnince yaklaşık üç metre yerde sürüklendi. Genç kızın minibüsün altında kaldığını gören kapkaççılar, çantayı bırakarak kaçtı. Olay yerinde hayatını kaybeden Kahraman'ın cesedi, Özel Umut Hastanesi'ne kaldırıldı. Kahraman'ın sapı kopan çantasında az miktarda para ile cep telefonu bulunduğu öğrenildi. 
     
Ailesinin direğiydi      Altınyıldız'da etüt proje memuru olarak çalışan Kahraman'ın ailesi, olayı haber alınca hastaneye koştu. Hüsniye Kahraman "Yavrumu niye kurtarmadınız Tek yavrum, sağ kolumdu" diye feryat ederken baba Sabri Kahraman gözyaşlarına hakim olamadı. 
     İşçi olan anne ve babanın 100'er milyon lira maaş aldığı, yaklaşık 300 milyon lira kazanan genç kızın ise ailesinin geçimine büyük destek verdiği belirtildi. 
     
Abisi de çalışamıyordu      Kalçasında çıkık olduğu için çalışamayan abi Rıdvan Kahraman ise olayı gerçekleştirenlerin asılmasını isteyerek "Bu ülkeyi düzlüğe çıkarmadan cezaevlerindekileri dışarı çıkarmak hata. Tabii ki af olacak, olabilir ama herkese iş, aş sağlandıktan sonra" dedi. 
     Bulgaristan’dan 12 yıl önce Türkiye'ye göç eden Kahraman ailesine, genç kızın çalıştığı fabrikadan destek geldi. Personel Müdürü Ali Osman Kirişçioğlu, Rıdvan Kahraman'a iş güvencesi vererek, aileye maddi yardımda bulunacaklarını söyledi. 
     



 YAŞAM 
















</TEXT>
</DOC>
