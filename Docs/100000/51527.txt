<DOC>
<DOCNO> 51527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/guncel/gun01.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AŞK KOLYESİ uğurlu geldi 
</HEADLINE>
<TEXT>

Esenler’in tahliye edildiği duruşmada yan yana gelen Murat Demirel ve eşi, yaptıkları kolye ve bilekliği birbirlerine verdiler 
     SEMRA PELEK İstanbul 

     Egebank'ın eski sahibi Yahya Murat Demirel ile eşi Ayşenur Esenler'in, teşekkül oluşturarak bankayı 1 milyar 200 milyon dolar zarara uğrattıkları iddiasıyla yargılandıkları dava, ilginç görüntülere sahne oldu. Diğer duruşmalardan farklı olarak, ilk kez birlikte görüntülenen çift, cezaevinde yapıp birbirlerine hediye ettikleri bileklik ve kolye ile gazetecilerin önüne çıktılar. 
     
     16 sanık katıldı 
     İstanbul 1 No'lu DGM'deki duruşmaya, tutuklu sanıklar Murat Demirel, Ayşenur Esenler Demirel , Gökalp Baştürk, Şaban Ayhan Tatlıgil, Sevtap Arslan, Hüsnü Barbaros Olcay, Kevin Hood, Emine Mehtap Ceylan, Ali Süha Paya, Aykut Karabulut, Mehmet Nail Keçili, Aydoğan Semizer, Özgen Tamuman, Özkul Arkadaş, Şükrü Esat Erkuş, Ömer Özbay katıldı. 
     
     Ayşe yazan bileklik 
     14 aydır tutuklu olan Murat Demirel ve Ayşenur Esenler, sanık sandalyesinde yan yana oturdular. Demirel'in kolundaki, üzerinde "Ayşe" yazan boncuktan bileklik dikkat çekti. Kürsü önünde fotoğraf çeken gazetecilerle de şakalaşan Demirel, "Bunu bana cezaevinde Ayşenur yaptı" dedi. 
     
     Televole malzemesi 
     Eşinin boynundaki, yine boncuktan yapılma siyah kalp şeklindeki kolyeyi gösteren Demirel, "Onu da ben yaptım" diye konuştu. Demirel, eşiyle sohbeti sırasında fotoğraflarını çeken gazetecilere, "Bunları televolelerde kullanabilirsiniz" dedi. 
     
     Tahliye kararı 
     Yaklaşık 10 saat süren duruşmada, Ayşenur Esenler, Aydoğan Semizer, Sevtap Arslan, Hüsnü Barbaros Olcay, Kevin Hood, Emine Mehtap Ceylan, Özgen Tamuman, Özkul Arkadaş, Aykut Karabulut, Nail Keçili, Esat Erkuş, Ömer Özbay ve Mehmet Sami Erdem'in tahliyesine karar verildi. Salonda büyük bir sevinç yaşanırken, Demirel eşi Ayşenur Esenler'e sarıldı. Bu davadan tahliye edilen Nail Keçili, bir başka davadan tutuklu olduğu için serbest kalamadı. 
     
Göz göze, diz dize...      Murat Demirel ile eşi Ayşenur Esenler, duruşma boyunca birbirleriyle fısıldaşıp gülüştü. Demirel’in bileğinde Ayşe yazılı boncuk bilezik, eşinin boynunda ise yine boncuktan yapılma kalp şeklindeki kolye vardı. Çiftin bunları cezaevinde yapıp birbirlerine hediye ettikleri öğrenildi. Bu arada Ayşenur Esenler, Bakırköy Kadın ve Çocuk Tutukevi'nden saat 23.45'te serbest bırakıldı. Kendisini kapıda bekleyen yakınlarıyla kucaklaşan Esenler, basın mensuplarına "Adalet yerini buldu" dedi. Esenler, kapıda bekleyen jeeple ayrılarak, Ulus’taki yakınlarının sitesine gitti. 
     
Yargıçtan azar işitti      Yargıç Nurettin Ak, mahkeme heyetine, "Bence, önce organize suç örgütüyle ilgili suça bakıp, yan suçlara sonra bakmanız gerekir" diyen Murat Demirel'e tepki gösterdi. Ak, Demirel'i "Sen bize işimizi mi öğretiyorsun " diyerek azarladı. Demirel'in sekreteri Yasemin Altıparmak, güvenlik kameralarına yansıyan görüntülerle ilgili olarak, "21 Aralık gecesi Murat Demirel beni arayıp, özel eşyalarını kolilere koymamı söyledi" dedi. Bu sırada Demirel, "Görülüyor ki komplonun parçaları dağılıyor. Televizyonlarda benim özel eşyalarımın taşındığı görüntülerle ilgili, 'Bankanın içi boşaltıldı' dendi. Şimdi soruyorum, kolilerin içinde para var mıydı " dedi. Yargıç, diğer tanıklara da baskıya maruz kalıp kalmadıkları yönünde çok sayıda soru sordu. 
     



 GÜNCEL 
















</TEXT>
</DOC>
