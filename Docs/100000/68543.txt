<DOC>
<DOCNO> 68543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/dunya/dun01.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Oyunu at, ikramiyeyi kap 
</HEADLINE>
<TEXT>

     DIŞ HABERLER SERVİSİ 

     Tayland hükümeti, üst üste yapılan seçimler yüzünden sandık başına gitmekten gına getiren seçmeni oy kullanmaya "motive etmek" için piyango düzenleyecek. Geçen yılın ocak ayında yapılan genel seçimlere katılım oranının yüzde 30’larda kalmasından gözü korkan ve düşük katılım nedeniyle seçimlerin meşruluğunun da tartışılır hale gelmesinden tedirgin olan hükümet, 3 Mart’ta yapılacak seçimlerde oy kullanacak her seçmene bir piyango numarası verecek. Oy kullananlar arasında yapılacak çekilişte en büyük ikramiye 100 bin Tayland bahtı, yani yaklaşık 4 milyar TL olacak. Ama bu ikramiye her seçim bölgesinde verileceği için talihli sayısı epeyce fazla olacak. 
     Son seçimler için 400 milyon baht harcadığı halde Taylandlıları sandık başına çekmeyi başaramayan hükümet, 3 Mart’ta piyango için ekstradan 40 milyon baht harcayacak. 
     Seçim yolsuzluklarının çok görüldüğü Tayland’da para karşılığı oy satın almanın yaygın olması nedeniyle, muhalefet piyangoya kuşkuyla yaklaşıyor. 
     



 DÜNYA 












</TEXT>
</DOC>
