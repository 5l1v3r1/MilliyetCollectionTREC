<DOC>
<DOCNO> 56653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sonspo02.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen'in Olympiakos'a şansı tutmuyor 
</HEADLINE>
<TEXT>

     Basketbol Erkekler Avrupa Ligi'nde yarın kendi sahasında BC Pire Olympiakos ile karşılaşacak olan Efes Pilsen'in, Yunan takımına karşı şansı tutmuyor. 
     Lacivert-beyazlılar, Avrupa kupaları tarihinde 5 kez karşı karşıya geldiği rakibi karşısında sadece 1 maçta salondan galibiyetle ayrıldı. 
     Olympiakos ile İstanbul'da yaptığı 2 maçı da yitiren lacivert-beyazlılar, tek galibiyetini 1994-95 sezonunda Avrupa Şampiyon Kulüpler Kupası maçında Yunanistan'da elde etti. 
     Efes Pilsen, bu sezon rakibi ile deplasmanda yaptığı ilk maçta da 15 sayı farkla yenildi. 
     Lacivert-beyazlıların Olympiakos ile yaptığı 5 maçın sonuçları şöyle 
     
     1994-95 Avrupa Şampiyon Kulüpler Kupası 
     Efes Pilsen-Olympiakos 42-77. 
     Olympiakos-Efes Pilsen 56-79. 
     
     1997-98 Avrupa Ligi FIBA 
     Efes Pilsen-Olympiakos 67-70. 
     Olympiakos-Efes Pilsen 61-60. 
     
     2001-2002 Avrupa Ligi ULEB 
     Olympiakos-Efes Pilsen 87-72. 
     
     Yunan takımlarıyla 21. kez 
     Efes Pilsen, yarınki maçla birlikte Avrupa kupalarında Yunan takımlarıyla 21. kez karşı karşıya gelecek. 
     Lacivert-beyazlılar, Avrupa kupalarında Yunan ekipleriyle bugüne dek yaptığı 20 maçta, 10 galibiyet ve 10 yenilgi aldı. 
     Avrupa Kulüpler Kupası finalinde 1992-93 sezonunda Torino'da yapılan maçta Aris'e 50-48 yenilerek kupayı rakibine kaptıran Efes Pilsen, 1999-2000'de FIBA'nın düzenlediği Avrupa Ligi'nde ve geçen sezon da Suprolig ''Final Four''unda Panathinaikos'a yenilerek, final şansını yitirdi. 
     






</TEXT>
</DOC>
