<DOC>
<DOCNO> 95771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/yazar/congar.html </URL>
<DATE> 2002/07/15/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Washington’dan görünen... 
</HEADLINE>
<TEXT>

     Krizin nedeni kavşağa gelinmesi. Krizden çıkış, hangi yoldan yürüneceğine bağlı." 
     Ankara’da haftalardır yaşanan ve son birkaç günde de DSP’den istifalarla daha gözle görünür hale gelen siyasi belirsizliğe, Washington’ın bakışını özetleyen cümleler bunlar. 
     Yaşananları yakından takip eden, ne olacağı konusunda öngörüde bulunmakta epey zorlanan ve gelişmelere resmi tepkisini sınırlı tutan ABD yönetimi, hükümeti sarsan, yeni oluşumun temelini atan, erken seçimleri siyasi gündeme sokan tıkanmanın temelinde Avrupa Birliği AB konusunu görüyor... AB’ye üyelik müzakereleri için tarih alınmasının koşulu olan Kopenhag kriterlerinin hayata geçmesine direnenler ile bu kriterler için bastıranlar arasındaki çekişmenin, zaten tutkalı gevşemiş koalisyonu çatırdattığını düşünüyor... Geçen haftanın hızlı gelişmelerinin yarattığı toz dumanın ardından ortaya çıkan tablonun, kısa vadede daha fazla istikrarsızlık doğurmasından kaygılanıyor... Bu toz dumanın içinden Avrupa yolundan yürünmesi taraftarı yeni oluşumların çıkması, bu görüşü paylaşan mevcut aktör ve oluşumlar arasında yeni ittifaklar kurulabilmesi olasılığı ise Washington’da ilgi ve heyecan yaratıyor. 
     
     Tablo parlak değil ama... 
     ABD’li yetkili ve analistler Ankara’ya bakınca ne görüyorlar 
     Ortada koalisyon sözcüğünün kökenindeki "birleşme - kaynaşma" fiilinden artık eser taşımayan bir hükümet. Başbakanı ağır hasta. Yardımcısını kişisel vefasızlık nedeniyle hükümetten gönderirken kendi partisinin nasıl kan kaybedebileceğini hesaplayamayan, azletmek istediği ekonomiden sorumlu devlet bakanına kısa süre sonra görevinde kalması ricası yapan bir adam. Erken seçim için tarih veren, ekonomiden sorumlu devlet bakanının "devlet emri" ile görevde kalmasını "ahlaksızlık" sayan, altına imza koyduğu iktisadi programa sahip çıkmayan, Kopenhag kriterlerine direnen bir başbakan yardımcısı. Kopenhag kriterlerini tek öncelik yapmış görünen, Avrupa yolunda her türlü oluşum içinde yer alabilecekleri mesajını veren bir diğer başbakan yardımcısı. Kıbrıs sorununun çözülmemesini Türkiye açısından avantaj sayan, yıllardır tren üstüne tren kaçırmış ve şimdi belki de son treni bekleyen Türkiye’nin "AB için acele etmesine gerek olmadığını" söyleyen bir taze dışişleri bakanı... 
     Uzatmaya gerek yok. Bu tabloya bakan ABD’li diplomat ve analistler, koalisyon hükümetinin uzun süre ayakta kalabileceğinden şüpheliler. MHP’den gelen mesajların, artık iktisadi programın uygulanması ve AB’ye hazırlık alanında bu hükümetin adım atamayacağını gösterdiğini, Kemal Derviş’in "dondurulmuş" vaziyetteki istifasının da er geç işleme konulacağını düşünüyorlar. 
     Erken seçimlerin "kaçınılmaz" olduğu görüşü, Washington’da Türkiye’yi yakından izleyen çevrelere egemen. Bu seçimlerden istikrarlı bir hükümet çıkıp çıkmayacağı, seçim sürecinin Kopenhag kriterlerinin kabulü ve iktisadi programın uygulanması ile nasıl bağdaşabileceği soruları ise ön planda. 
     
     Vurgulanan üç öncelik... 
     Bush yönetimi, Ankara’daki gelişmelere ilişkin resmi suskunluğunu bozan tek tük açıklamalarından birinde, AB vurgusunu öne çıkardı. Dışişleri sözcülerinden Lynn Cassel "Türkiye ile AB arasında yapıcı ilişkiler olmasının, Türkiye ve AB kadar, ABD’nin de stratejik çıkarı" doğrultusunda olduğunu vurguladı ve özetle "Türk halkı AB’ye üyelik ve bu yolda iktisadi ve siyasi reformlar gerçekleştirilmesi hedefine bağlıdır. Biz de, bu arayışı destekliyoruz" dedi. 
     Washington’ın, Ankara’daki siyasi kargaşa ile ilgili kaygısının üç temel bileşeni ve bu bileşenlerin hepsinin arka planında da, Bush yönetiminin Irak lideri Saddam Hüseyin’i devirme amaçlı bir askeri harekat için hazırlanması var. Henüz zamanına ve biçimine karar verilmedi ama, harekatın "en erken ekim sonu, en geç şubat sonu" diye ifade edilen bir zaman diliminde başlaması olası. ABD, harekatın başarısı için Türkiye’nin etkin desteğine muhtaç bu esnada, Ankara’da işbirliğine açık ve istikrarlı bir hükümet olmasını istiyor. 
     ABD’nin Türkiye’deki siyasi duruma ilişkin kaygısının üç bileşeni de, işte bu istikrar arayışıyla bağlantılı. Dışişleri sözcüsünün dile getirdiği ve benim aylardır birçok yetkilinin ağzından bizzat dinlediğim "AB vurgusu" boşuna değil. Kendisine yakın ve bazıları Richard Perle gibi iyi tanınan bir dizi ağızdan, "Türkiye AB’yi boşversin, bize yamansın" türünden telkinler çıkmasına rağmen, Bush yönetimi, Türkiye’nin AB’ye üyelik perspektifini destekliyor, AB’nin aralık zirvesinde Ankara’ya müzakere tarihi vermesini istiyor. 
     Diğer unsur ise, ekonomi. Bush yönetimi kendisini bir kez daha, Türkiye ekonomisini kurtarma zorunluluğu ile başbaşa bulmak istemiyor. IMF ile mevcut stand - by’ın bu siyasi kargaşa nedeniyle aksamaması, iktisadi programın yürümesi Washington açısından önemli. 
     Üçüncü unsur, sandığın istikrarlı hükümet üretebilmesini ilgilendiriyor. Bunun için de, ABD’li yetkililer, siyasi parti ve seçim yasası değişikliklerinin seçimden önce yapılabilmesi beklentisini dile getiriyorlar. 
     
     Cem - Derviş ikilisine destek 
     ABD’nin yukarıda saydığım tercih ve öncelikleri, Türkiye’de İslamcı ve milliyetçi partilerin değil, merkezde siyaset yapan, AB yanlısı partilerin güçlenmesi isteğini besliyor. 
     Bu açıdan İsmail Cem’in liderliğini üstlendiği, Kemal Derviş’in de içinde yeralması beklenen yeni partiye büyük ilgi var. Aynı şekilde, son dönemde AB hedefine kararlılıkla sahip çıkan Mesut Yılmaz’ın, partisi ve çevresi Washington’da heyecan yaratmasa da, kendisi tanınan ve sevilen Mehmet Ali Bayar’ın yeni dönemde nasıl hareket edeceği, ne tür ittifaklara yanaşacakları yakından izleniyor. 
     ABD, Türkiye’nin bu krizden çıkışının ve gelecekte yeni yeni krizlere saplanmamasının yolunu, Avrupa - Batı yönünde hızla ilerlemesinde görüyor. 
     
     







Cem’in kitabı 


Dobracı bir büyük hanım 


Ecevit, Derviş ve hükümet 


Washington’dan görünen... 


Derviş ayrılırsa ekonomide ne olur 


Siyasi kriz vergi düzenlemelerini geciktirecek 


Vergi kaçağı ihbarı... 


Ecevit’in karar günleri 


Komplonun ilk hedefi Derviş mi acaba 


Dün pazar’da tek bir tezgah kuruldu 


</TEXT>
</DOC>
