<DOC>
<DOCNO> 71007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/ekonomi/eko04.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Paranın yarısı bizden 
</HEADLINE>
<TEXT>

ABD Büyükelçisi Pearson, Yeterince destek olmuyorsunuz’ diyen işadamlarına, IMF’nin 35 milyar dolarlık kredisinin 17 milyar dolarını ABD’li vergi mükelleflerinin ödediğini hatırlattı 
     KAYSERİ DHA 

     ABD’nin Ankara Büyükelçisi Robert Pearson, Kayseri’de sanayici ve işadamlarının "ABD, Türkiye’ye yeterince destek olmuyor’’ yakınmalarıyla karşılaştı. 
     Pearson, ABD’nin dost ve müttefik olarak 50 yıldır Türkiye’yi desteklediğini belirterek, son ekonomik krizde de IMF tarafından 35 milyar dolar kredi açıldığını hatırlattı. "Bu fazla yardımdan mutluluk duyuyoruz. IMF tarafından bir ülkeye verilen en büyük yardım bu olmuştur. Yardımın, 17 milyar doları ABD’de vergi ödeyen kişilerden toplanmış, ABD vatandaşları Türkiye için ekstra vergi ödemeyi kabul etmişlerdir’’ diyen Pearson’a, Kayserili sanayicilerden yanıt geldi. Bir işadamı "Sizden yardım değil, ticaretimizin geliştirilmesini istiyoruz" derken AKP İl başkanı Mustafa Elitaş da "Türkiye, sizin izlediğiniz Irak politikası yüzünden, 50 - 80 milyar dolar kaybetti, 5 milyon kişi işsiz kaldı" diye konuştu. Pearson ise şunları söyledi "Saddam’a karşı sadece Türkiye’yi değil, diğer bölge ülkelerinin ekonomisini de kurtardık. Saddam, yılda petrolden 15 - 20 milyar dolar kazanıyor. Hasta ve yoksul halkı için 2 - 3 milyar dolarını harcıyor. Kalan parayı diğer ülkeleri maniple etmek için kullanıyor. Irak’ın vereceği en temiz karar, BM’nin kararlarına uymaktır.’’ 
     
     Kayseri Chicago gibi 
     Konuşmasında, girişimciliğinden etkilendiği Kayseri’yi Chicago’ya benzeten Pearson, yabancı yatırımcıların Türkiye’ye gelmesi için bürokratik engellerin azaltılmasını, yatırımlarda şeffaf olunmasını, enflasyonun düşürülmesini istedi. Pearson, "Türk Hükümeti, yatırım ortamı konusunda bir koordinasyon kurulu oluşturmakta olduğunu ilan etti. Ancak, bazı bakanlıkların ve ajansların izin verme sürecindeki mevcut rollerinden vazgeçmeleri gerekmektedir’’ dedi. Büyükelçi Pearson, bu bakanlıkların hangileri olduğu sorulması üzerine isim vermedi. 
     



 EKONOMİ 






















</TEXT>
</DOC>
