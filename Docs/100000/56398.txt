<DOC>
<DOCNO> 56398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/10/spor/spo01.html </URL>
<DATE> 2001/12/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Para yok, ruh var 
</HEADLINE>
<TEXT>

Beşiktaş Menajeri Sinan Engin, önce Teknik Direktör Christoph Daum’u eleştirdi, ardından da "Hepimiz şampiyonluğa yürekten inanıyoruz" dedi 
     BİLAL MEŞE 

     SİYAH - Beyazlı ekibin menajeri Sinan Engin, Daum’un tepki yaratan açıklamalarına, "Sorunlar onunla yönetimin arasında. Baskı mı, başka bir şey mi bilemem. O zaman çıksın, yumruğunu masaya vursun" yanıtını gönderdi. Beş maçlık seri yakaladıklarını vurgulayan Engin, "Bu seriye tesadüf değil, alın terimizle, bileğimizin hakkıyla ulaştık. Kimse buna gölge düşüremez" dedi. 
     GÜÇLÜ bir kadroyla herkesin şampiyon olabileceğine dikkat çeken Engin, "Ne yani para - pul yok diye birbirimize mi küseceğiz Yıldızlarla şampiyonluk Dünya’nın en kolay işi. Önemli olan bu kadroyu şampiyon yapmak" diye konuştu. Beşiktaş Menajeri, "Herkes yetenekli oyuncu ister. Ama şartlar ortada. Paramız yok belki ama ruhumuz var" yorumunu yaptı. 
     KAYBETMEYİ hazmedemeyen bir ekibe sahip olduklarını da hatırlatan Engin, şöyle devam etti "Bu kadro şampiyon olacaktır. Buna hem ben, hem de futbolcularımız yürekten inanıyor. Şampiyonluğumuz asla mucize olarak görülmemeli. Çünkü yenilmeyi hazmedemeyen, kahrolan bir kadroya sahibiz. Kaderimiz deyip, kenara mı çekileceğiz İkinci yarıya da zıpkın gibi gireceğiz, ipi göğüsleyeceğiz." 
     
     Düren’den uyarı 
     BEŞİKTAŞ Kulübü İletişim Komitesi Başkanı Doktor Mete Düren, kadrodaki tüm futbolculara ihtiyaçları bulunduğunun altını çizdi. Düren, "Yok şut atamıyor, top kaybediyor onu gönderelim gibi lüksümüz olamaz. Tüm oyunculara ihtiyacımız var. Aralık ve nisan ayları çok önemli. Aralıkta zeminin ağır oluşu sakatlıkların temelini oluşturur. Nisanda da yorgun adaleler sakatlıkları birlikte getirir" dedi. 
     
     Hedef kupa 
     SÜPER Lig’de beş maçı üst üste kazanıp, zirve yarışında yine söz sahibi olan Beşiktaş’ta gözler Türkiye Kupası’na çevrildi. Gençlerbirliği maçından sonra futbolculara bir gün izin verilirken, kupadaki Yozgat karşılaşmasının hazırlıkları da bugün başlayacak. Kokain davası nedeniyle Almanya’da bulunan Daum antrenmanda yer almayacak. 
     
     



 SPOR 



























</TEXT>
</DOC>
