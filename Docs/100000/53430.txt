<DOC>
<DOCNO> 53430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/sonspo11.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Galatasaray çok sert oynadı..'' 
</HEADLINE>
<TEXT>

     İtalyan spor basını, Avrupa Şampiyonlar Ligi B Grubu ilk maçında Galatasaray'dan 1 puan almayı başaran Roma'nın büyük bir başarı elde ettiğini yazdı. 
     Basında yer alan yorumlarda, maçın kahramanı ikinci yarıda oyuna giren Cassano olarak gösterilirken, Galatasaraylı futbolcular sert oynadıkları gerekçesiyle eleştirildi. 
     Corriere dello Sport gazetesi, ''Cassano festivali'' manşetini attığı haberinde ''Ne Roma'ydı. 92. dakikada Emerson adaleti gerçekleştirdi. Cassano girdi ve maçı değiştirdi. Türkler'den acımasız tekmeler'' yorumunu yaptı. 
     Galatasaray'ın çok fazla faullü oynadığını iddia eden gazete, ilk yarı Roma'nın uyuduğunu, ikinci yarıda açıldığında da ''Emerson'un cehennemde kahramanlık yaptığını'' ifade etti. Roma'nın kaptanı Totti'nin en fazla tekme aldığı maçlardan birinin dün akşamki olduğu belirtilirken, yıldız futbolcu, ''Türkler sertti. Çok zor bir maç oynadık ama Roma'nın oyununu sevdim. Şimdi Liverpool'u yenelim'' dedi. 
     
     Galatasaray'ın İtalyan kurbanları 

     Tutto Sport gazetesi de ''İstanbul'da Büyük Roma. Roma için altın değerinde beraberlik'' ifadelerini başlıklarına çıkardı. Her zamanki gibi renkli sözler seçen gazete, ''Roma maçın ilk yarısında sesini yükseltemedi. Cassano giriyor ve itişmeler büyüyor. Sonunda kavga. 
     Roma, Galatasaray'ın İtalyan kurbanları koleksiyonuna girmeye çok yakınlaştı. 96 dakikalık oyunda Emerson'un dağıtan röveşatası sarı-kırmızıların tek gerçek şutuydu'' yorumunu yaptı. 
     La Gazzetta dello Sport gazetesi ise ''Emerson, joker gol '' başlığını kullandı. ''91. dakikadaki beraberlik kaleye tek şuttu. 
     İkinci yarı Cassano-Totti-Bati daha iyiydi'' diyen La Gazzetta, ilk yarı Galatasaray'ın oyununa bakıldığını, daha sonra Emerson ile Türkiye'de değerli bir puan alındığı kaydetti. 
     
     'Savaştan sonra beraberlik' 

     Roma kentinin önemli gazetelerinden İl Messaggero da ''Emerson mucizesi. Bitişte beraberlik. Cassano Roma'yı değiştiriyor. Emerson Türkleri tepe taklak ediyor'' ifadelerini başlıklarda kullandı. 
     Yapılan yorumda, ''İlk yarı Türklere armağan edildi. Roma ilk yarı çok kapalıydı. Unutulacak bir ilk yarı gördük. İkinci yarı Roma'nın diğer yüzü sahaya çıktı'' denildi. 
     Ülkedeki diğer gazetelerden La Stampa, ''Emerson, Roma'yı kurtarıyor. Savaştan sonra uzatmada beraberlik'', La Repubblica, ''Roma'nın büyük sonu. Emerson'un gösterişli röveşatasından sonra saç başa kavga edildi'', Corriere della Sera, ''Roma, Türk uğursuzluğundan kurtuluyor'' başlıklarını attı. 
     






</TEXT>
</DOC>
