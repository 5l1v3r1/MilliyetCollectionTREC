<DOC>
<DOCNO> 60158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sondun02.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bin Ladin hayatta fakat sağlığı kötü... 
</HEADLINE>
<TEXT>

     Usame Bin Ladin'in hayatta olduğu ancak sağlığının yerinde olmadığı öne sürüldü. ABC News'in haberine göre bu yoldaki bilgiler, İran'dan kaynaklanan bir telefon konuşmasından elde edildi. 
     ABC'ye bilgi veren üst düzey bir Amerikalı yetkili, geçtiğimiz 5 gün içinde kaydedilen konuşmada Bin Ladin'den kod adıyla söz edildiğini ve ''Bin Ladin'i televizyonlardan uzak tutun. Kötü ve hasta görünüyor ve bu durum halkın moralini bozuyor'' denildiğini söyledi. 
     Askeri yetkili buna karşılık, Bin Ladin'in hala durumu kontrol ettiğinin anlaşıldığını sözlerine ekledi. 
     Amerikalı yetkililer Bin Ladin'in nerede olduğunu bilmediklerini açıkça belirtiyorlar. Bazı kaynaklar Bin Ladin'in, Amerikan bombardımanı sırasında Pakistan'a kaçtığını ısrarla ifade ederken, ABC, Amerikan askerlerinin önümüzdeki günlerde Tora Bora'nın kuzeyindeki mağaraları birer birer arayacaklarını haber verdi. Bu mağaralarda çok sayıda ceset bulunduğu bildiriliyor. 
     Diğer bazı çevreler ise Bin Ladin'in, Molla Ömer ile birlikte Kandahar çevresindeki dağlık bölgede saklandığını öne sürüyorlar. Bu bölgede arama yapmak üzere tam teçhizatlı 4.000 Amerikan askerinin Kandahar'dan yola çıktığı belirtildi. Bin Ladin ve Molla Ömer'i ise her an ölmeye hazır 3.000 Taliban gönüllüsünün koruduğu ABC tarafından ifade edildi. 
     Molla Ömer'in Kandahar'in 150 km kuzeybatısındaki Baghran'da saklandığı ve çok dağlık olan bu bölgeye yaya olarak ancak 3 günde ulaşılabileceği de ortaya atılan iddialar arasında. 
     
     İran'dan yalanlama 
     Öte yandan İran, Bin Ladin'in 1990'lı yıllarda kendi ajanlarıyla, ABD aleyhtarı bir ittifak oluşturmak amacıyla temaslar yaptığı yolunda ''New York Times'' gazetesi tarafından verilen haberi yalanladı. İran Dışişleri Bakanlığı sözcüsü yaptığı açıklamada, ''İran'ın terorizm, Taliban ve El Kaide konusundaki tutumunun açık olduğunu ve bu gerçeğin, gazetenin haberi gibi esastan yoksun ve yanlış olduğunu ortaya koyduğunu'' söyledi. 
     






</TEXT>
</DOC>
