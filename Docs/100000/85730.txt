<DOC>
<DOCNO> 85730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo12.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de halka arz için muhalefet büyüyor.. 
</HEADLINE>
<TEXT>

     Şirketleşme çalışmalarını sürdüren Fenerbahçe'de, kongre üyesi ve eski başkan adayı Lütfi Tomuş, oluşturulması düşünülen şirketle Fenerbahçe Spor Kulübü Derneği'nin hukuksal olarak ilgisi bulunmadığını savundu. 
     Şirketleşmeyle ilgili dün yapılan tanıtım kokteylinde üyelerin tam olarak bilgilenemediğini kaydeden Lütfi Tomuş, yaptığı basın açıklamasında, sarı-lacivertli yöneticilerin, şirket yapılanmasını hukuksal temelden yoksun bir biçimde gerçekleştirdiklerini öne sürdü. 
     Kulübün, ''Fenerbahçe Spor Kulübü Derneği'' adı altında tüzel kişiliği bulunduğunu anlatan Tomuş, açıklamasında, şu ifadelere yer verdi 
     ''Fenerbahçe'nin halka açılma çalışmalarının yapıldığı bu günlerde hukuki temeli olmayan bir çalışma genel kurul üyelerine sunulmaktadır. 
     1907 Fenerbahçe Sportif Hizmetler Sanayi ve Ticaret Anonim Şirketi'nde 06.08.1999 tarih 56561 sayılı İl Sanayi ve Ticaret Müdürlüğü izniyle sermaye arttırımına gidildiği 19.10.1999 tarihinde tescil edildiği, artan sermayeyi sadece Fenerbahçe Spor Kulübü'nün taahhüt ettiğini ve temsilcisinin beyan ettiğini diğer bütün hissedarların bu iştirak taahhüdünü kabul ettiklerini ve rüçhan haklarını kullanmayacakları beyanları şirket genel kurulunca kabul 
     ediliyor. 
     Sermaye arttırımına iştirak eden pay sahiplerinin ''Adı- Soyadı Unvanı Fenerbahçe Spor Kulübü'' şeklindedir. Türkiye Ticaret Sicil Gazetesi'nde 22 Ekim 1999 tarihinde yayınlanan ilanda hisseleri alan Fenerbahçe Spor Kulübü'dür. 
     Fenerbahçe Spor Kulübü olarak bir tüzel kişilik mevcut değildir. 
     Tüzel kişilik Fenerbahçe Spor Kulübü Derneği'dir. Tüzük madde 1 Borçlanmalar, ancak genel kurul kararı ile olabilir. Genel kurul kararı yoktur. 
     Halka açılacağı söylenen şirketle Fenerbahçe Spor Kulübü Derneği'nin hukuki ilgisi yoktur. Hukuki temelden yoksun bir yapılanmanın halk oyuna sunulması kongreye getirilmesi kanunsuzdur.'' 
     





</TEXT>
</DOC>
