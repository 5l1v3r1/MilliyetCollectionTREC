<DOC>
<DOCNO> 54946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur11.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahsun Kırmızıgül için ihtiyati haciz kararı alındı 
</HEADLINE>
<TEXT>

     Prestij Müzik'in eski ortakları Mahsun Kırmızıgül, Hilmi Topaloğlu ve Burhan Aydemir hakkında, Kentbank'tan aldıkları kredi karşılığında verdikleri senetlerden 4'ünü ödemedikleri gerekçesiyle ihtiyati haciz kararı alındı. 
     İstanbul 1. Asliye Ticaret Mahkemesi'ne başvuran Kentbank'ın avukatı Cumhur Yıldız'ın hazırladığı dava dilekçesinde, Mahsun Kırmızıgül, Hilmi Topaloğlu ve Burhan Aydemir'in, Medya TV ve Radyo Yayıncılık Ticaret Sanayi A.Ş. adına, 8 Haziran 2001 tarihinde bankadan kredi aldıkları ve krediye karşılık senet verdikleri belirtildi. 
     Vadeleri 31 Temmuz 2001, 31 Ağustos 2001, 31 Eylül 2001 ve 31 Ekim 2001 tarihlerinde dolan 4 adet senedin ödenmediği belirtilen 
     dilekçede, ödenmeyen bu senetlerin toplam tutarının 166 bin 600 dolar olduğu ifade edildi. Senetlerin ödenmesi için 9 Kasım 2001 tarihinde Beşiktaş 16. Noterliği aracılığıyla ihtarname çekildiği belirtilen dilekçede, buna rağmen teminatsız olan borcun ödenmediği kaydedildi. Dilekçede borçluların menkul, gayrimenkul ile 3. kişilerdeki hak ve alacaklarına tedbir konulması talep edildi. Davayı dosya üzerinden inceleyen İstanbul 1. Asliye Ticaret Mahkemesi, Mahsun Kırmızıgül, Hilmi Topaloğlu ve Burhan Aydemir hakkında ihtiyati haciz kararı aldı. 
     






</TEXT>
</DOC>
