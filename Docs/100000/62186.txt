<DOC>
<DOCNO> 62186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun16.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kulelerin çöküşü milim milim inceleniyor 
</HEADLINE>
<TEXT>

     ABD'de, 11 Eylül sabahı yolcu uçaklarını kaçıran kamikaze pilotu teröristlerin yerle bir ettiği New York-Dünya Ticaret Merkezi İkiz Gökdelenleri'nin nasıl çöktüğünü tam anlamıyla bulmak için özel mühendisler kadrosu çalışmalarını sürdürüyor. 
     Federal hükümete bağlı 23 kişilik, statik dahil inşaat biliminin dallarından uzmanların oluşturduğu mühendisler kurulu, bu hafta sonunda da ikinci kez açıklanmayan bir yerde buluşarak, bugüne kadarki bulgularını değerlendirdiler. 
     Uzmanlar, gelecekte benzer felaketlerin önlenmesi için yapı özelliklerini inceden inceye yeniden değerlendiriyorlar. Aslında, benzin depoları kanatları dolu yolcu uçaklarıyla girişilen ve 7 Ekim'de ABD'nin Afganistan'da Suud asıllı terör beyni zanlısı Usame Bin Ladin, örgütü El Kaide ve onları koruyan Taliban rejimine karşı başlattığı askeri harekatı ateşleyen intihar saldırısında gökdelenlerin iki uçağın dalış darbesine dayanamayacağı daha önceden saptanmış bulunuyor. 
     23 mühendis, 110 katlı gökdelenlerin yerle bir oluşunu yüzlerce 
     kez videodan izlediler. 
     Amerikan İnşaat Mühendisleri Derneği Başkanı Larry Roth, özellikle Kuzey Gökdeleni'nin tepesindeki 108 metrelik verici antenin yattığı yön ve esas ilk anlardaki tümüyle dikey düşüşüne odaklandıklarını, bu yoldan büyük çökmenin ilk anını bu yoldan belirlemeye çalıştıklarını söyledi. 
     11 Eylül sabahı, İkiz Gökdelenler'in ilki Kuzey Bina 91. kat 
     hizasından, iç hat seferi yapan American Airlines Boeing uçağıyla vuruldu. Kuzey Gökdelen, çelik iskelet taşıyıcı elemanlarının erimesiyle 1 saat 50 dakikada çökmesine karşılık, ikinci Boeing uçağıyla vurulan Güney Gökdelen, daha alt katlardan delindiğinden daha çabuk, 49 dakika sonra, ''buharlaşarak'' kumdan kale gibi göçtü. Gökdelenlerden Kuzey Bina, sabah yerel saatle 08 48'de TSİ 15 48 , Güney Bina ise 18 dakika sonra 09 06'da vuruldu. 
     
     İki olasılık 
     Mühendisler, ilk olasılık olarak, ana taşıyıcı kolonların göçmüş olabileceği, ikinci olasılık olarak da yan taşıyıcı kolonların içe göçerek kat döşeme kirişlerinin uçak benzini yangınıyla erimelerini hızlandırmış olabileceğini düşünüyorlar. 
     ''Bir Boeing 707'nin çarpmasına mukavim'' planlanan İkiz Gökdelenler 30 yıl önce tamamlanırken, ortada ana taşıyıcı kolonlar ve yanlarda yekpare cam cepheleri saran 62'şer çelik kolon, binada daha fazla kullanım alanı açılması bakımından övgüyle karşılanmıştı. Ancak bazı uzmanlar bu yepyeni planın, yapıyı, darbelere karşı daha hassas duruma soktuğunu ileri sürmüşlerdi. 
     
     En büyük bina göçmesi 
     Uzmanlar, İkiz Gökdelenler'in çökmesini, tüm tarihin en büyük bina göçmesi olarak tanımlıyor. 
     3000'e yakın insanın öldüğü gökdelenlerde yakınlarını kaybedenler, 
     en ayrıntılı incelemeyi istiyor. Yangın güvenlik uzmanlarıyla mühendisler, olası yapı kusurlarını tarıyor. Yapı Mühendisleri Kurumu Başkanı John Durrant, özellikle 2000 derecenin üstünde ısınan kolonların içe mi yoksa dışa mı doğru ilk göçüşe geçtiklerini araştırdıklarını söyledi. Mühendisleri en hayrete düşüren hususlardan biri, gökdelenlerin çevresindeki binalardan 47 katlı 7 numaralı yapının uçak darbesine maruz kalmadığı halde aynı gün akşamüstü yangınla 17 25'te çökmesi. Bu durum da yakından izleniyor. Amerikan İnşaat Mühendisleri Derneği yetkilisi Norida Torriente, 23 kişililik mühendislik araştırma kurulunun basın-yayın organlarına konuşmasının yasak olduğunu söyledi. Uzmanlar, enkazda işaretlenmiş her parçayı tek tek inceliyor ve merkez kolonların yangına dayanıklılık standardına uyup uymadığını da mercek altında tutuyor. Araştırmayı yürüten mühendislerin bazısı gönüllü, bazısı ücretle çalışıyor. Federal Acil Durum Dairesi, büyük araştırmayı, 600 bin dolarla destekliyor. 
     






</TEXT>
</DOC>
