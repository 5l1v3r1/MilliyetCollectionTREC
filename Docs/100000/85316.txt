<DOC>
<DOCNO> 85316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sontur11.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Adalet Bakanı Türk "Vekaleti gerektiren bir durum yok" 
</HEADLINE>
<TEXT>

     Adalet Bakanı Hikmet Sami Türk, Başbakan Bülent Ecevit'in hastanede çalışmalarını sürdürdüğünü belirterek, ''Sayın Başbakan için vekalet gerektiren bir durum yok'' dedi. 
     Türk, Ankara Ulucanlar Açık Cezaevi İş Yurdu'na bağlı olarak faaliyet gösteren işkollarında üretilen ürün ve hizmetlere TSE belgesi verilmesi töreninin ardından gazetecilerin sorularını yanıtladı. 
     Bakan Türk, ''Bir hukukçu olarak Başbakan'ın sağlık durumu nedeniyle vekalet sisteminin işletilmesi tartışılıyor, sizin görüşünüz nedir '' sorusuna, ''Sayın Başbakan için vekalet gerektiren bir durum yok. Sayın Başbakan hastanede çalışmalarını sürdürmektedir. Dün hastaneyi ziyaretimde Rahşan Ecevit'le görüştüm. Sayın Başbakan'ın sağlık durumu gayet iyi'' yanıtını verdi. 
     Türk, 4616 sayılı Şartla Salıverilmeye, Dava ve Cezaların Ertelenmesine İlişkin Yasa'nın iptal edilen bazı madde ve hükümlerini yeniden düzenleyen yasa yürürlüğe girdiğinde 3 ile 5 bin hükümlünün yararlanacağını, şu ana kadar 1500 hükümlünün yasadan yararlandığını bildirdi. 
     Şu anda bir hukuki boşluk olduğunu tekrarlayan Türk, yasanın ertelemeye ilişkin hükümlerinin de önemli olduğunu kaydetti. 
     Pişmanlık Yasası'ndaki son duruma ilişkin bir soruyu yanıtlarken de Türk, bakanlığın hazırladığı taslağın halen liderler tarafından incelendiğini söyledi. 
     Türk, bir başka soru üzerine de bakanlığın adliyelerde 2 bin, ceza infaz kurumlarında da 5 bin personele ihtiyacı olduğunu belirtti. 
     





</TEXT>
</DOC>
