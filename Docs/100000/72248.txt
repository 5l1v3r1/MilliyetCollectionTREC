<DOC>
<DOCNO> 72248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/guncel/agun.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurbanda beklenen son... 
</HEADLINE>
<TEXT>

Türk hacıların 5 trilyon liraya kestirdiği 35 bin kurban, hastalık riski olduğu için Türkiye’ye alınmayınca Mina’daki soğuk hava depolarına koyuldu... 
     EZELHAN ÜSTÜNKAYA Ankara 

     Türk hacıların Kurban Bayramı’nda Suudi Arabistan’da kestiği 35 bin baş hayvan, 19 gündür İslam Kalkınma Bankası’nın Mina’daki soğuk hava depolarında Bakanlar Kurulu’nun "Etler Türkiye’ye getirilsin" kararını bekliyor. Bakanlar Kurulu’ndan onay çıkmazsa, İslam Kalkınma Bankası, değeri 3.5 milyon dolar 4.8 trilyon lira olan etleri, Müslüman ülkeler arasında dağıtacak. Tarım Bakanlığı ile Dışişleri Bakanlığı’nın girişine izin vermediği kurban etleri için Başbakan Yardımcısı Hüsamettin Özkan devreye girdi. 
     
     Tam 100 kişi öldü 
     Milliyet, Suudi Arabistan’da Türk hacılar tarafından kesilen kurban etlerinin Türkiye’ye getirilerek, depremzedelere dağıtılması için kampanya başlatmıştı. Ancak Suudi Arabistan’da hayvan hastalıklarının yaygın olduğunun ortaya çıkması üzerine, etlerin Türkiye’ye getirilip getirilmemesi konusunda tartışma başladı. Tarım Bakanı Hüsnü Yusuf Gökalp, Dışişleri aracılığıyla bilgi istedi. Türkiye’nin Riyad Büyükelçiliği bunun üzerine "Kenya, Cibuti ve Somali kökenli kurbanlıkların etini yiyen 100 kişinin, rift vadisi hummasından öldüğünü" açıkladı. 
     
     Humma ve şap görüldü 
     Uluslararası Salgın Hastalıklar Örgütü raporunda da hayvanlarda humma ve şap hastalıklarının görüldüğü belirtilirken, Suudi Arabistan Tarım Bakanlığı ülkede halen 3 bin 618 hastalıklı hayvan olduğunu bildirdi. Gökalp, bunun üzerine, Bakanlar Kurulu’nda bakanlara brifing verdi ve etlerin Türkiye’ye getirilmesine karşı çıktı. Bu nedenle karar halen beklemede... 
     
Diyanet depoya para ödüyor      İslam Kalkınma Bankası ile imzaladığı protokol gereği, bankanın Mina’daki soğuk hava depolarına ödeme yapması gereken Diyanet de Bakanlar Kurulu kararını bekliyor. Diyanet yetkilileri, depolara şu an için bir ödeme yapılmadığını ifade ederken, banka ile imzalanan protokol gereği daha sonra bir ödeme yapılıp yapılmayacağı konusunda ise bilgi vermedi. Eğer Türkiye kurban etinin girişine izin vermezse, etlerin kesim ve dağıtımı konusunda yetkili olan İslam Kalkınma Bankası, kurbanları diğer İslam ülkelerine dağıtacak. 
     



 GÜNCEL 




















</TEXT>
</DOC>
