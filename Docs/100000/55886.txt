<DOC>
<DOCNO> 55886 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/sonspo19.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haluk Ulusoy ''Bence Markus Merk iyi maç yönetti'' 
</HEADLINE>
<TEXT>

     Futbol Federasyonu Başkanı Haluk Ulusoy, dün yapılan FC Barcelona-Galatasaray maçının hakemi Markus Merk'in, Capone'nin atılması dışında bir hata yapmadığını savunarak, ''Hakem iyi maç yönetti'' dedi. 
     Özel danışmanı Selim Killi'nin babası turizmci Orhan Killi'nin cenazesi nedeniyle Kuşadası'nda bulunan Haluk Ulusoy, sarı-kırmızılı camianın eleştirilerine hedef olan Alman hakem Markus Merk'in iyi bir hakem olduğunu söyledi. 
     Hakemin maçın genelinde başarılı bir yönetim sergilediğini kaydeden Ulusoy, sözlerini şöyle sürdürdü 
     ''Hakem sadece Capone'nin atılmasında hata yaptı. Capone'nin hareketi kesinlikle kırmızı kart değildi, sarı kart verilebilirdi. 
     Hakan Ünsal'ın hareketi ise kesinlikle sarı karttı ve 2. sarı karttan kırmızı kart gördü. Ancak Alman hakem, sonuca etki edecek bir hata yapmadı. Son 10 yıldır Avrupa'da, Türk Milli Takımı ve diğer Türk takımlarının maçlarını yöneten hakemler genellikle iyi maç yönetiyorlar. Belki 10 maçta, 1 hakem hatasına rastlıyoruz.'' Galatasaray'ın kendilerine bir başvurusu olursa UEFA'ya başvurabileceklerini kaydeden Ulusoy, ''Örneğin, Bayer Leverkusen-Fenerbahçe maçındaki hatalı kararları nedeniyle hakemi UEFA'ya şikayet ettik. Eğer Galatasaray'ın başvurusu olursa biz de UEFA'ya başvurabiliriz'' diye konuştu. 
     
     'Kimse Galatasaray'ın önünü kesemez' 

     Galatasaray'ın ilk yarıda ''muhteşem'' bir futbol ortaya koyduğunu belirten Ulusoy, FC Barcelona-Galatasaray maçını değerlendirek, sözlerini şöyle sürdürdü 
     ''Maçın 2. yarısında kapanan bir Galatasaray vardı ve kalesinde 2 gol gördü. Buna rağmen Nou Camp'da Barcelona'dan alınan 1 puan başarıdır. Galatasaray bu gruptan rahatlıkla çıkacak güçtedir. İddia edildiği gibi Galatasaray'ın önünün kesildiği yolundaki çıkışlar doğru değildir. Eğer önünü kesmek isteyen birileri olsaydı, Galatasaray, UEFA Kupası şampiyonu olabilir miydi, Süper Kupa'yı alabilir miydi 
     Galatasaray'ın önünü kimse kesemez. Bu futbolu oynadığı sürece, Galatasaray'ın Avrupa Şampiyonlar Ligi'nde final oynayacağına inanıyorum.'' 
     






</TEXT>
</DOC>
