<DOC>
<DOCNO> 94406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun29.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AB ile Japonya arasında azgelişmiş ülkelere yardım anlaşması 
</HEADLINE>
<TEXT>

     Japonya Başbakanı Juniçiro Koizumi ile Avrupa Birliği AB dönem başkanı Danimarka'nın Başbakanı Anders Fogh Rasmussen, sera etkisi yaratan gazların azaltılması ve azgelişmiş ülkelere yardım sağlanması konularında anlaştılar. 
     Japonya ile AB arasında bu yıl 11. kez düzenlenen yıllık zirvede, Koizumi, Rasmussen ve Avrupa Komisyonu Başkanı Romano Prodi biraraya geldiler. 
     Koizumi, daha sonra yaptığı açıklamada, toplantıda küresel ısınma, uluslararası ticaret, Ortadoğu ve Afganistan'da barış süreci konularının ele alındığını söyledi. 
     Rasmussen de zirvenin, AB ve Japon liderlerin yüz yüze görüşmesi açısından önemli bir şans olduğunu, toplantının AB ve Japonya arasındaki yakın ilişkileri teyit ettiğini açıkladı. 
     Zirvenin ardından yayınlanan ortak bildiride de taraflar, azgelişmiş ülkelere yardım taahhütlerinin üzerinde durdular. 
     Bildiride, ''azgelişmiş ülkelere yapılan toplam yardımların 3'te 1'ini sağlayan ülkeler olarak, uzun vadeli kalkınma ve yoksulluğun 
     azaltılmasına yönelik çabalar çerçevesinde azgelişmiş ülkelere yardım vaatlerini yineledikleri'' belirtildi. Ortak bildiride liderler ayrıca, sera etkisi yaratan gazların azaltılmasına yönelik Kyoto Anlaşması'nı diğer ülkelerin de onaylaması çağrısında bulundular. 
     





</TEXT>
</DOC>
