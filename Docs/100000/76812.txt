<DOC>
<DOCNO> 76812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sondun29.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Kopya insan iddiası Amerikan ve İtalyan tıp çevrelerini kızdırdı 
</HEADLINE>
<TEXT>

     İtalyan doktor Severino Antinori'nin insan kopyaladığı iddiaları, İtalya ve ABD'de tıp çevrelerinde büyük tepkiye yol açtı. 
     İtalyan Doktorlar Birliği, kopyalama programında yer alan bir kadının karnında 8 haftalık kopya bebek taşıdığı haberini ne doğrulayan ne de yalanlayan Antinori'ye karşı mesleki soruşturma açılabileceğini bildirdi. 
     Amerikan Reprodüktif Tıp Birliği de, iddiaya şüpheyle yaklaşarak, sakin olunması gerektiğini ve şu ana kadar kopya insan deneyinin başarıya ulaştığını gösteren bir kanıtın bulunmadığını açıkladı. 
     İngiliz New Scientist dergisi, Dubai'de yayınlanan Gulf News gazetesinin internet sitesindeki haberine dayanarak, İtalyan doktor Antinori'nin, Birleşik Arap Emirlikleri'ndeki bilimsel bir toplantıda, insan kopyaladığını ve kopyalama programına katılan bir kadının 8 haftalık hamile olduğunu söylediğini yazmıştı. 
     Antinori, henüz konuyla ilgili hiçbir yorum yapmadı. İtalyan haber ajansı ANSA, Antinori'nin yalnızca, ''Yorum yapmıyorum. Araştırmanın sakinliğe ihtiyacı var'' dediğini duyurdu. ANSA'nın haberinde, İtalyan doktorun, ''her zaman yasalara uyduğunu, insan hayatına saygılı olduğunu ve tıbbi normlara dikkat ettiğini'' hatırlattığı kaydedildi. 
     Antinori'nin bürosu, ''kopya insan'' deneyiyle ilgili bilgilerinin bulunmadığını belirtmişti. 
     Bu arada İtalyan Sağlık Bakanı Girolamo Sirchia, La Stampa gazetesine yaptığı açıklamada, bir insanın kopyalanmasının insanlık için ''felaket'' getireceğini söyledi. 
     Birçok uzman, iddianın doğruluğundan şüphe ediyor. Ancak öne sürülenlerin doğru olması halinde, dünyaya gelecek kopya çocuğun hayatının ve gelişiminin normal olacağına inanmıyor ve hayvanlar üzerinde yapılan kopyalama deneylerinde, kopyalanan hayvanların normalden hızlı yaşlandıklarına dikkat çekiyor. 
     Antinori ile birlikte çalışan Rum asıllı Amerikalı doktor Panayiotis Zavos, geçen yıl insan kopyalama planlarını açıklamış ve sert eleştiriler almışlardı. 
     Geçen aylarda, ABD, Güney Kore ve Çin'de bilim adamları, insan embriyonları kopyaladıklarını bildirmişlerdi. Ancak bu embriyonların, yalnızca birkaç hücre çoğalarak büyümelerine izin verilmişti. 
     






</TEXT>
</DOC>
