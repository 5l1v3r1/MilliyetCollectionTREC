<DOC>
<DOCNO> 57973 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/19/son/sontur09.html </URL>
<DATE> 2001/12/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "Afganistan'da asker bulundurmamız önemli" 
</HEADLINE>
<TEXT>

     Başbakan Bülent Ecevit, Afganistan'a gönderilecek asker sayısının henüz belli olmadığını belirterek, ''Ama mutlaka asker göndereceğiz. Türkiye'nin orada askeri açıdan bulunmasının büyük önemi var'' dedi. 
     Başbakan Ecevit, Başbakanlık Basın Bürosu'na gelerek Başbakanlık muhabirlerinin geçmiş bayramlarını kutladı. 
     Ecevit, bayramlaşmanın ardından gazetecilerin sorularını yanıtladı. 
     Ecevit, Bakanlık sayısının azaltılmasının söz konusu olup olmadığı sorusuna, koalisyon ortağı partilerin genel başkanları olarak bu konuyu görüşmediklerini belirterek, bu nedenle şu aşamada bir şey söyleyecek durumda olmadığını söyledi. Ecevit, asıl değişikliklerin ilerki yıllarda yapılacağını ifade etti. 
     Afganistan konusunda bugün ABD ve İngiltere'nin katılacağı toplantıda, Türkiye'yi de Genelkurmay Başkanlığı'ndan bir yetkilinin temsil edeceğinin anımsatılması ve Afganistan'a 1000 asker gönderme konusunda bir karar alınıp alınmadığının sorulması üzerine de Ecevit, şunları söyledi 
     ''Henüz kesin rakam belli değil. Fakat, mutlaka asker göndereceğiz, tabii. Türkiye'nin orada askeri açıdan bulunmasının büyük önemi var. Çünkü, bir devletin devlet olabilmesi için, bağımsızlığını koruyabilmesi için her şeyden önce bir ulusal ordusunun bulunması gerekir. Oysa, bildiğim kadarıyla Afganistan'da bir ulusal ordu yok. Değişik ordular var. Birbirleriyle çatışan, rekabet halinde olan ordular var. Bu şekilde Afganistan kendi bağımsızlığını ve devlet niteliğini sürdüremez, gerçekleştiremez. 
     Onun için Türkiye'nin özellikle bu konuda Afganistan'a katkısı olması gerekir. Bildiğiniz gibi, silahlı kuvvetlerimiz ve polisimiz birçok ülkede onların örgütlenmelerine çok yararlı katkılarda bulunmaktadır. Bu konuda, belki en deneyimli ülke Türkiye'dir. Onun için özellikle bu konuya ağırlık vermemizin gerekeceğini düşünüyorum. 
     Yani, Afganistan'da olabildiğince süratli, bu rekabetleri, karışıklıkları aşan bir ulusal ordu ve polis gücünün kurulması için elimizden gelen yardımı yapmamız gerekiyor.'' 
     
     Ecevit'in ABD gezisi 
     Başbakan Ecevit, ''Irak'a müdahale konusunda ABD'den alınan bir duyum var mı '' sorusunu yanıtlarken ise şöyle konuştu 
     ''Bildiğiniz gibi biz Irak ile çok yakından ilgiliyiz. Çünkü komşumuz Irak'da olup bitenler, Türkiye'yi de şu veya bu şekilde ilgilendiriyor, etkiliyor. ABD'nin de Irak ile kendi açısından yakından ilgilendiği belli. 
     Bildiğiniz gibi Sayın Bush beni davet etmiş bulunuyor. Henüz kesin tarihi belirlenmiş değil fakat, sanırım önümüzdeki ayın ikinci yarısında ABD'ye gitmem gerekecek. Bu görüşmenin çok önemli olacağına inanıyorum. Bugünkü haberlerde ABD Dışişleri Sözcüsü'nün de belirttiği gibi, onun kullandığı tabirle ABD ile aramızda onlarca sorun var. Bu arada, Sözcü, Irak'dan özellikle bahsetti. O konuya ağırlık verecekleri anlaşılıyor. Onun dışında tabi pek çok konu var görüşeceğimiz. Çok önemli ve faydalı bir gezi olacağını tahmin ediyorum.'' Laeken Zirvesi'yle ilgili olarak Hükümet ortaklarının bir araya gelip gelmeyecekleri sorusu üzerine Ecevit, her zaman bir araya geldiklerini söyledi. 
     Ecevit, AB'ye uyum yasalarının ne zaman gündeme geleceği sorusuna da, ''Uyum yasaları gündemde zaten. Bu konuda bir takvim de belirlendi. Daha doğrusu hangi uyum yasalarının öncelik taşıyacağı belirlendi. TBMM'nin bunları öncelikle ele alacağına inanıyorum. TBMM bildiğiniz gibi çok hızlı çalışma yapıyor bu konularda. Bu konuda da bir gecikme olmayacaktır'' yanıtını verdi. 
     Ecevit, basın mensuplarının ardından Başbakanlık Merkez Binası'nın girişinde görev yapan polis memurlarının da geçmiş bayramlarını kutladı. 
     






</TEXT>
</DOC>
