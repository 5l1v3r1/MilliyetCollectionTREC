<DOC>
<DOCNO> 88695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sondun20.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da merkez sağın favori olduğu seçimler yarın 
</HEADLINE>
<TEXT>

     Fransa'da yaklaşık 41 milyon seçmen, genel seçimlerin ilk turunda oy kullanmak üzere yarın sandık başına gidecek. 
     Seçimlerin ikinci turu, 16 Haziran Pazar günü yapılacak. Fransa'da genel seçimler beş yılda bir yapılıyor. İki turlu seçimlerde, ''kısmi çoğunluk'' sistemine göre milletvekilleri seçiliyor. 
     Cumhurbaşkanlığı seçimlerini geçen ay Jacques Chirac'ın açık farkla kazanmasından sonra, genel seçimlerden sağ partilerin zaferle çıkması bekleniyor. 
     Sosyalist Parti yöneticilerinin, son yaptıkları açıklamalarda seçmenlerini sağ parti iktidarına karşı seferber olmaya çağırmalarına rağmen, kamuoyunda son beş yıl iktidarı elinde tutan sol partilerin seçimi kaybedeceğine mutlak gözüyle bakılıyor. 
     
     HEYECANSIZ GENEL SEÇİM 
     Fransa'da yarın yapılacak genel seçimlerin ilk turu öncesinde, geçtiğimiz ay yapılan cumhurbaşkanlığı seçimlerinde yaşanan heyecan kesinlikle gözlenmiyor. 
     Sosyalist Parti Genel Sekreteri François Holland, sağ koalisyon hükümetinin Başbakanı Jean-Pierre Raffarin'ı, birkaç kez televizyonda canlı yayında açık oturuma davet etmesine rağmen bu çağrıları sürekli sonuçsuz kaldı. 
     Sosyalist Parti seçmenlerinin önemli bir kısmı, cumhurbaşkanlığı seçimlerinde sürpriz bir yenilgi alarak yarış dışı kalan Lionel Jospin'in siyaseti bırakma kararının, genel seçimler öncesi yanlış bir tavır olarak görüyor ve sol partilerin genel seçimlere hazırlıksız gireceğini düşünüyor. 
     
     CHIRAC'IN MÜDAHELESİ 
     Genel seçimler öncesi yapılan kampanya sırasında, Cumhurbaşkanı Jacques Chirac'ın iki kez yaptığı konuşmada, seçmenleri sağ partilere oy atmaya davet etmesi de, sol partiler arasında tepkiyle karşılandı. 
     Chirac, yaptığı açıklamada, üstü kapalı bir biçimde solcu bir hükümetle çalışmak istemediğini ve bu yüzden sağcı bir hükümetle daha rahat çalışacağını söyledi. 
     Sol partiler, bu açıklamadan dolayı Chirac'ın tarafsızlığına gölge düşürdüğünü bildirdiler. 
     
     LE PEN FAKTÖRÜ 
     Son anketlere göre, merkez sağ partilerin daha şanslı gösterildiği seçimlerde, cumhurbaşkanlığı seçimlerinin ilk turunda büyük bir sürpriz yapan aşırı sağın nasıl bir performans göstereceği merakla bekleniyor. 
     Meclis'te temsil edilmeyen Jean-Maire Le Pen'in liderliğini yaptığı aşırı sağcı partinin, bu seçimlerde en az dört milletvekilli çıkartmasına kesin gözüyle bakılıyor. 
     Le Pen'in, cumhurbaşkanlığı seçimlerinin ilk turunda büyük bir zafer kazanması, sadece Fransa'da değil tüm dünyada geniş yankı uyandırırken, ''Avrupa'da kesinlikle aşırı sağın yükselişe geçtiği'' yorumlarının yapılmasına neden olmuştu. 
     
     REKOR SEVİYEDE ADAY 
     Fransa, genel seçimlerin ilk turuna, rekor seviyede milletvekili adayıy gidiyor. Fransa'da seçimlerini ilk turunda, 577 sandalye için 8.456 milletvekili adayı yarışacak. Yapılan bir araştırmaya göre, bir 
     milletvekilliği için ortalama 15 aday bulunuyor. 
     En fazla adayın yarışacağı seçim bölgesiyse Paris'in 1. seçim bölgesi. Bu bölgede, bir sandalye için 27 aday yarışacak. 
     IPSOS kamuoyu araştırma merkezi tarafından yapılan bir ankete göre, sağ partiler oyların yüzde 40'nı, sol partiler ise yüzde 36'sını alacak. Yine aynı araştırmaya göre, aşırı sağın yüzde 12, aşırı solun da yüzde 3.5 civarında oy alması bekleniyor. Oyların diğer kısmınıysa küçük partilerin ve bağımsız adayların alacağı tahmin ediliyor. 
     Araştırma merkezine göre, bu oy oranları temel alındığında, sağ partilerin Meclis'te, 339 ile 381 arasında değişen sandalyeye sahip olurken, sol partilerin sandalye sayısı 174 ile 216 civarında olacak. 
     





</TEXT>
</DOC>
