<DOC>
<DOCNO> 56562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/spor/bana.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Haftanın Analizi 
</HEADLINE>
<TEXT>

     Haftanın Kare Ası 
     ZAFER TRABZON 
     Trabzon’da adı sürekli tartışmaya açıldı. Ancak Briegel’in gelmesiyle Antalyaspor’daki havasını yeniden yakaladı. Kafası rahat olunca, sorumluluk aldı, tüm enerjisini, becerisini takımının hizmetine harcadı. Fenerbahçe’yi yıkan adamdı. 

     KONA DİYARBAKIR 
     Türkiye’de birçok kulübü dolaştı, ama her gittiği yere de golleriyle bereket yağdırdı. Yumuşak stili, markajdan ustalıkla kaçması, arkadaşlarıyla yardımlaşması en önemli özellikleri. Antalyaspor’a attığı iki golle maçın kahramanı oldu. 

     YILMAZ ANKARAGÜCÜ 
     Galatasaray karşısında takımının balans ayarını başarıyla gerçekleştirdi. Çabukluğu, yaratıcılığı ve doksan dakika aklından hiç düşürmediği görev anlayışı alkışlanacak düzeydeydi. İkili mücadelelerde hep galip geldi, orta sahayı rakibe teslim etmedi. 

     CESAR GAZİANTEP 
     Batista’nın yokluğunu aratmayacağını Göztepe karşısında ortaya koyduğu futbolla kanıtladı. Ufak tefek boyuna rağmen hareketli, fırsatçı ve top tekniği yüksek bir Brezilyalı. Göztepe karşısında hem penaltı yaptırdı, hem de golünü çaktı. 
     
     HAFTANIN KARMASI 

</TEXT>
</DOC>
