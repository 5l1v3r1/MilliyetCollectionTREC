<DOC>
<DOCNO> 79702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/spor/spo02.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon’a fark attı, ama şampiyonluğu mucizeye bıraktı 
</HEADLINE>
<TEXT>
Bir tatlı hüzün 
Kulağını Mecidiyeköy’e, gözünü sahaya diken Fenerbahçe, 55 bin seyircisiyle ikinci yarıda coştu. Ancak A.Sami Yen’den gelen haberle sevincini yaşayamadı 
     ŞÜKRÜ Saracoğlu Stadı’nı dolduran 55 bin taraftar Ankaragücünü’nün Galatasaray’dan alacağı puanların hayaliyle tribünlere kuruldu. Fenerbahçe arkasındaki müthiş destekle ilk dakikadan itibaren Trabzon kalesini ablukaya aldı. Andersson birbiri ardına goller kaçırırken, Bülent kalesinde devleşiyordu. Yusuf’un yönlendirdiği ataklara direnen Bordo - Mavili defans ilk yarıyı gol yemeden kapadı. 
     FENERBAHÇE’NİN baskısı devreyle birlikte sürdü. 56’da Yusuf, Revivo’ya ilk golü attırdı. Yenik duruma düşen Trabzonspor’un direnci de zayıfladı. 63’de Serhat’ın şutu Bülent’in ellerinden filelere gidince Fenerbahçe rahatladı. Fatih’in orta sahaya geçmesiyle birlikte oyun hareketlendi. 78’de Gökdeniz’in golüne ofsayt kararı çıkarken, sonucu 82’de Revivo belirledi. 
     
Görevimi yaptım’      LORANT, iyi oynadıklarını ancak çok gol kaçırdıklarını söyledi. Alman hoca, "İlk yarıda fırsatları değerlendirebilseydik, daha farklı kazanabilirdik. Ancak sakin davrandık. İkinci yarı müthiş bir kazanma inancı ile golleri bulduk" dedi. 
     ANDERSSON’DAN bir çok pozisyonu harcamasına rağmen memnun olduğunu belirten Lorant, "Serhat ve Revivo ile iyi anlaşıyorlar" diye konuştu. Alman hoca, " Üç önemli sınavı da kazandım. Görevimi yaptım" ifadelerini kullandı. 
     
Eyyamsız yönetti      Çok kart göstermesi ile bilinen Kuddusi Müftüoğlu, zor maçı bir dakika bile kontrolünden kaçırmadı. Mükemmele yakın yönetim gösterdi. Eyyam yapmadı, gördüğünü çaldı. İlk golde yardımcısı Tuncay Akkın’ın doğru kararına uydu ancak Trabzon’un sayılmayan golünde Münir Takpak’ın kurbanı oldu. 
     
Kilidi kıran gol      Maçın 56. dakikasında Fenerbahçe’nin Yusuf’un hazırladığı pozisyonda bulduğu gol hem Trabzonspor’un kilidini kırdı, hem de karşılaşmanın dönüm noktası oldu. O ana kadar çok iyi direnen Bordo - Mavili takım bu dakikadan sonra motivasyonunu kaybetti, farklı sonuca davetiye çıkardı. 
     
ProtestoFenerbahçe, Futbol Federasyonu ile MHK’ye olan tepkisini sahaya her yeri yıldızlarla dolu formayla çıkarak gösterdi 
     FUTBOL Federasyonu Başkanı Haluk Ulusoy ve MHK ile büyük bir gerilim yaşayan Fenerbahçe dün sahaya sürpriz bir formayla çıktı. Sarı - Lacivertli futbolcular özel olarak hazırlanan ve her tarafı yıldızlarla dolu formalarıyla ilginç bir protesto eyleminde bulunurken, seyircisi tarafından da uzun süre alkışlandı. 
     YÖNETİCİ Nihat Özbağı, artık yıldızların bir esprisi kalmadığını söyledi ve "Biz de Fenerbahçe olarak gerçek yıldızlarımızı koyduk" ifadesini kullandı. Şükrü Saracoğlu Stadı ise dün yine tarihi günlerinden birini yaşadı. Tribünleri tamamen dolduran Sarı - Lacivertli taraftarlar gövde gösterisi yaptı. 
     FENERBAHÇE tribünleri Futbol Federasyonu Başkanı Haluk Ulusoy ile MHK’ye olan öfkelerini aleyhte tezahürat yaparak bir kez daha gösterdiler. Sarı - Lacivertli seyirciler, Trabzonspor’u da protesto etti. Bordo - Mavili takım sahaya çıktığında uzun süre "Trabzon kümeye" diye bağıran tribünler sert tepkilerde bulundular. 
     

</TEXT>
</DOC>
