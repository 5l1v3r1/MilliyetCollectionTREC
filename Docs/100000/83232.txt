<DOC>
<DOCNO> 83232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun24.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da ırkçı cinayetin kurbanlarının cenazesinde gerginlik 
</HEADLINE>
<TEXT>

     Belçika'nın başkenti Brüksel'in Schaerbeek bölgesinde 3 gün önce işlenen ırkçı cinayetin ardından, özellikle Arap asıllı yabancıların eylemlerinden kaynaklanan olay ve çatışmalar sürüyor. 
     Schaerbeek'te, 80 yaşındaki bir Belçikalının komşusu olan Faslı bir çifti ateşli silahla öldürmesini izleyen 3 gece boyunca olay ve çatışmalar yaşandı. Polis yetkilileri, bu olayların temelinde, Schaerbeek dışından gelen ''kışkırtıcıların'' bulunduğunu ifade ediyor. 
     Belediye güvenlik birimleri, dün gece de, genç yabancıların bazı dükkan ve mağazalara molotofkokteylleri attıklarını, polis ile gençler arasında çıkan çatışmalar olduğunu, taşıtların kundaklandığını, 10 kişinin gözaltına alındığını bildirdiler. 
     Bölgede güvenlik önlemleri alan ve diğer belediyelerden takviye kuvvet isteyen Schaerbeek yöneticileri, yabancılara yönelik kışkırtmalara karşı dikkatli olmaları çağrısını tekrarladı. 
     Schaerbeek Belediye Başkanı Bernard Clerfayt, güvenlik birimlerinin de katıldığı bir kriz masası kurarak önlem arayışını sürdürüyor. 
     80 yaşındaki Belçikalı, komşusu olan Faslı bir çifti ateşli 
     silahla öldürmüş, bu çiftin çocuklarını ve diğer bazı komşularını yaralamış, bulunduğu binayı kundaklamış, polisle silahlı çatışmaya girerek yaralanmış ve ardından intihar ederek ölmüştü. Binada çıkan yangın sırasında içerde kalan insanların kurtarılmasında Belçika polisinin ''seyirci kaldığı'', söz konusu katilin aşırı sağcı ve sabıkalı olduğu, şikayetlere rağmen önlem alınmadığı yönündeki haberler, yabancıların tepkilerine yol açtı. Bu arada, öldürülen Faslıların cenazesi bugün kaldırılacak. Akşam saatlerinde, Schaerbeek'te, olayı kınama amaçlı bir gösteri düzenlenecek. İçişleri Bakanı Antoine Duquesne, hükümetin temsilcisi olarak bu kınama gösterisine katılacağını bildirdi. Duquesne, olay sırasında polisin olası hatalarını araştırmak için soruşturma açıldığını da duyurdu. 
     





</TEXT>
</DOC>
