<DOC>
<DOCNO> 54355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/son/soneko07.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Esnaflardan gazete ilanları ile isyan 
</HEADLINE>
<TEXT>

     Türkiye Esnaf ve Sanatkarları Konfederasyonu, gazetelere ''Esnafımızı canlı canlı mezara gömdürmeyeceğiz'' başlıklı ilan verdi. 
     TESK Başkanı Derviş Günday imzalı ilanda, Türkiye'nin tarihinin en büyük ekonomik krizini yaşamakta olduğu, esnaf ve sanatkarın uzun süredir büyük sıkıntı içinde kıvrandığı belirtildi. 
     6 milyonu aşkın esnaf ve sanatkarın ''ya battı ya da batmak'' 
     üzere olduğu kaydedilen ilanda, hayat standardı ve Motorlu Taşıtlar Vergisi'nin esnafa ''işkence'' haline geldiği vurgulandı. 
     Motorlu Taşıtlar Vergisi'ne yüzde 80 zam yapılma hazırlıkları olduğu dile getirilen ilanda, taksici, minibüsçü, kamyoncu, kamyonetçi esnafın vergisinin kriz döneminde artırılmaması talebinde bulunuldu. 
     İlanda, ''Esnafı canlı canlı mezara gömmek isteyenler, şunu sakın unutmayın, her sabah besmele ile dükkanlarını açıp siftah yapamayan esnaf ve sanatkarımız, günü geldiğinde ülkenin esenliği için siyasi tavır koymaya kararlıdır ve siyasetin en güçlü aktörü olmaktan da kaçınmayacaktır'' ifadelerine yer verildi. 
     






</TEXT>
</DOC>
