<DOC>
<DOCNO> 76493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/ekonomi/eko05.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
ÖİB Tüpraş’ın satışı dengeleri bozmayacak 
</HEADLINE>
<TEXT>

     EKONOMİ SERVİSİ 

     Özelleştirme İdaresi Başkanlığı ÖİB , Tüpraş’ın halka arzının, piyasa dengelerini bozacak şekilde yapılmasının söz konusu olmadığını bildirdi. 
     ÖİB yaptığı açıklamada, "İdaremiz, değişen koşullar ve piyasa şartlarına bağlı, her zaman Tüpraş’ın halka arz takvimi ve alternatif özelleştirme stratejilerini yeniden değerlendirebilir" denildi. 
     Hisselerin tabana yayılması ilkesi çerçevesinde, hisse alanların kazanç elde etmelerinin esas olduğu vurgulanan açıklamada şöyle denildi "Ancak halka arzlar öncesi hisse senedi değerinin kabul edilemez noktalara gelmesi halinde, halka arzın programa uyma pahasına’ yapılacağı yönünde bir şart bulunmamaktadır. 
     
     Hisseler tavan oldu 
     Tüpraş hisselerinde son üç ayda yaşanan yüzde 51’lik değer kaybı, ÖİB’yi harekete geçirdi. ÖİB’nin, Tüpraş’ın halka arzının piyasanın dengesini bozacak şekilde yapılmasının söz konusu olmadığını ve satışın programa uyma pahasına yapılacağı yönünde bir şartın bulunmadığını açıklaması, borsada dikkatleri Tüpraş hisselerine çevirdi. 
     Saat 11.40’a kadar 6.600 lira düzeyinde seyreden Tüpraş, ÖİB’nin açıklamasından sonra 7.400 liraya çıkarak günü yüzde 12.12’lik artışla kapattı ve borsanın en çok prim yapan hisselerinden biri oldu. 
     
     Beşiktaş yüzde 11.3 düştü 
     Bu arada önceki akşam oynanan Türkiye Kupası’nı Kocaelispor’a kaptıran Beşiktaş’ın borsadaki hisseleri yüzde 11.32 düştü. Halka arzdan bu yana yüzde 60 değer yitiren hisse, günü 23 bin 500 liradan tamamladı. 
     



 EKONOMİ 


















</TEXT>
</DOC>
