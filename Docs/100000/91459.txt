<DOC>
<DOCNO> 91459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sontur01.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli takıma destek konvoyu 
</HEADLINE>
<TEXT>

     Milli Takım'ın resmi iletişim sponsoru Turkcell, yarınki Senegal maçı öncesinde takıma destek vermek amacıyla Kadıköy Bağdat Caddesi'nde kutlama konvoyu oluşturdu. 
     Bağdat Caddesi Suadiye mevkiinden hareket eden ve 2 TIR'ın önderliğinde oluşturulan konvoy, çeşitli gösteriler ve tezahüratlarla Kadıköy'e kadar geldi. 
     Konvoyun önünde bando takımı yer alırken, üzerinde dev ekranlar, afiş, Türk Bayrağı ve balonlar bulunan 2 TIR'ın üstündeki amigolar, yol boyunca müzik eşliğinde dans ettiler. 
     Konvoyla birlikte yürüyen vatandaşlar da bayrak ve düdükleriyle Milli Takım'a çeşitli tezahüratlarda bulundular. 
     Konvoyun ilerleyişi, Kadıköy Meydanı'nda son buldu. 
     
     KADIKÖY'DE KONSER 
     Bu arada, 21 Haziran Dünya Müzik Bayramı kapsamında, Kültür Bakanlığı'nın desteği ve Popüler Müzik Sanatı Vakfı POPSAV ile Kadıköy Belediyesi'nin katkılarıyla düzenlenen konserde de Milli Takım'a destek verildi. 
     Kadıköy İskele Meydanı'ndaki konserde sahne alan Hakan Peker, Kenan Doğulu, Eda-Metin Özülkü ve Eski Dostlar Grubu, sevilen şarkılarıyla vatandaşları coşturdu. 
     Konser sırasında sık sık Milli Takım lehine tezahürat yapıldı. 
     





</TEXT>
</DOC>
