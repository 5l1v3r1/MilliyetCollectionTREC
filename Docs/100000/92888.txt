<DOC>
<DOCNO> 92888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/sontur07.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
37 yıldır tapularını bekliyorlar 
</HEADLINE>
<TEXT>

     Diyarbakır'da, Bayındırlık ve İskan Bakanlığı'nca yaptırılan konutlarda oturanlar, 1991 yılında satış işlemlerini tamamladıkları halde tapularını alamadıklarını söylediler. 
     Diyarbakır'ın Bağlar Beldesi'nde 1965 yılında Bayındırlık ve İskan Bakanlığı'nca dar gelirli aileler için sosyal konut olarak yaptırılan ve 1991 yılında alınan kararla, oturanlara satışı yapılan konut sahipleri, tapularının bir an önce verilmesini istediler. 
     Konut sahiplerinden Erhan Aytar, uzun süre kira ödeyerek oturdukları konutlarını 11 yıl önce Bayındırlık ve İskan Bakanlığı'nın aldığı kararla satın aldıklarını, ancak yaptıkları başvurulara rağmen tapularını henüz alamadıklarını söyledi. 
     Tapu alamadıkları için binaların bakım ve onarımını da yapamadıklarını belirten Aytar, şöyle dedi 
     ''1991 yılında işlemlerimizi yaparak ödemelerimizi bankaya yaptık. 
     Ancak satın aldığımız konutların tapuları bize verilmedi. Milli Emlak Müdürlüğü çeşitli bahanelerle tapularımızı bekletiyor. Binalardaki toplam 72 hane sahibi, bundan mağdur oluyor. Binaların her tarafında çatlaklar meydana geldi. Bu gidişle onarım yapamadığımız için bakımsız kalan binalar başımıza yıkılacak.'' Öte yandan, Milli Emlak Müdürlüğü yetkilileri tapu çıkarılması ile ilgili tüm evrakın Bayındırlık Müdürlüğü'ne gönderildiğini belirtirken, Bayındırlık Müdürlüğü yetkilileri ise tapu verilmesi ile ilgili çalışmaların son aşamaya geldiğini ve önümüzdeki günlerde bunun tamamlanacağını bildirdiler. 
     





</TEXT>
</DOC>
