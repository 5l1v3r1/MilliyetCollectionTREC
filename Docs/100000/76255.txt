<DOC>
<DOCNO> 76255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/sontur15.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Köpek ile güvercin takas eden çocukların kavgasına bıçak karıştı 
</HEADLINE>
<TEXT>

     Adana'da, ''kurt köpeği ve güvercin takası'' yüzünden iki arkadaş arasında çıkan tartışma kanlı bitti. 
     Bıçaklanan çocuk hastanede tedavi altına alınırken, arkadaşı gözaltına alındı. 
     Emniyet yetkililerinden alınan bilgiye göre, Şakirpaşa Mahallesi'nde, T.T. 16 , ''4 güvercin karşılığında kurt köpeğini aldığı'' arkadaşı C.A. 16 tarafından karnından bıçaklandı. Ağır yaralı olarak Adana SSK Hastanesi'ne kaldırılan çocuk, ameliyata alınarak hayatı tehlikeyi atlattı. 
     Hastanede kendisine geldiğinde olayın şokunu üzerinden atmaya çalışan T.T., C.A'nın en yakın arkadaşı olduğunu ve ailece de görüştüklerini belirterek şöyle konuştu ''Kurt köpeğinin karşılığında, arkadaşıma 4 güvercin vereceğimi söylemiştim. Ancak elimde 3 tane olduğu için onları verdim. Bir tanesini de daha sonra verecektim. Olay günü de Tarsus'a gitmiştim. 
     Dönüşte mahallede karşılaştığım arkadaşım, Seninle bir şey konuşacağım dedi. Saldırıda bulunacağı hiç aklıma gelmemişti. Birden Benim bir güvercinimi neden vermiyorsun diye bağırdı ve bıçağı sapladı. Müthiş bir acı duydum, sonrasını hatırlamıyorum. Gözümü hastanede açtım.'' SSK Hastanesi Genel Cerrahi Servisi'nde tedavisi süren T.T.'nin doktorları ise çocuğun hastaneye aşırı kan kaybıyla geldiğini ve müdahaleyle hayati tehlikeyi atlattığını bildirdiler. 
     Bu arada, Adana Emniyet Müdürlüğü Çocuk Şubesi'nde gözaltına alınan C.A'nın, ifadesinin alınmasının ardından, hakkında düzenlenen evrakla adli kurumlara sevk edileceği bildirildi. 
     






</TEXT>
</DOC>
