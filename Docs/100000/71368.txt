<DOC>
<DOCNO> 71368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur19.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlik görevlisi suçlu mu değil mi Hukukçular tartışıyor 
</HEADLINE>
<TEXT>

     Finansbank Kazasker Şubesi güvenlik görevlisi Engin Bozkurt'un, dün bankayı soyduktan sonra kaçmaya çalışan 2 kişiyi tabancayla vurarak öldürmesi, hukuk çevrelerinde tartışma yarattı. 
     İstanbul Üniversitesi İ.Ü Hukuk Fakültesi Ceza Hukuku Anabilim Dalı Başkanı Prof. Dr. Kayıhan İçel, haklı savunma ya da meşru müdafaa durumunun, ceza hukukunda iki şekilde düzenlendiği bildirdi. 
     Bunlardan birinin ''kişiye karşı saldırıda meşru müdafaa''yı düzenleyen TCK'nın 49. maddesi olduğunu anlatan Prof. Dr. İçel, ''mala karşı müdafaa''ya ilişkin durumların da TCK'nın 461. maddesinin 1. 
     fıkrasında açıklandığını söyledi. 
     Bu maddede mala yönelik işlenen suçlara karşı yapılan savunma sırasında ''öldürme'' veya ''müessir fiil''in hukuka uygun bulunduğunu ve bunu gerçekleştiren kişiye ceza verilmemesini öngördüğünü belirten Prof. Dr. İçel, soygun olayında saldırganları öldüren güvenlik görevlisinin durumunun da bu madde kapsamında değerlendirileceğini bildirdi. 
     Saldırganların bankanın parasını almış olmasının durumu değiştirmeyeceğini kaydeden Prof. Dr. Kayıhan İçel, gasp edilen para güvenlik görevlisinin koruması altında olduğu için yapılan yağma hareketine karşı bu parayı savunması gerektiğini ifade etti. 
     Somut olayın adli makamlarca değerlendirileceğine dikkati çeken Prof. Dr. İçel, savcılığın soruşturma sonucunda ''takipsizlik kararı'' verebileceği gibi dava açabileceğini de bildirdi. 
     Prof. Dr. İçel, ''Güvenlik görevlisinin silah kullanma yetkisi olsa da, olmasa da TCK'nın 461. maddesi uyarınca kendisine ceza verilemez'' dedi. 
     
     Silah kullanma yetkisi 
     İ.Ü Hukuk Fakültesi Ceza Hukuku Anabilim Dalı öğretim görevlisi Prof. Dr. Süheyl Donay da 2495 sayılı Bazı Kurum ve Kuruluşların Korunması ve Güvenliklerinin Sağlanması hakkındaki Kanun'un 10. 
     maddesine göre, güvenlik görevlilerinin silah kullanma yetkisine sahip olduğunu söyledi. Ancak bu yetkinin, 2559 sayılı Polis Vazife ve Selahiyetleri Kanunu'na uygun kullanılması gerektiğini belirten Prof. Dr. Donay, 2559 sayılı Kanun'un 16. maddesinin de, polislerin hangi hallerde silah kullanacağından bahsettiğini anlattı. Buna göre, özel güvenlik görevlilerinin de polisler hangi hallerde silah kullanıyorsa, o hallerde silah kullanabileceklerini belirten Prof. Dr. Süheyl Donay, maddenin çeşitli bentlerinde, görevlinin, emrettiği halde karşısındaki kişinin silahını bırakmaması ya da görevini yapmasını engellemesi halinde veya kendisine ya da başkasına yönelik bir saldırıyı durdurmak amacıyla silah kullanabileceğinin bildirildiğini söyledi. Meydana gelen banka soyma olayının savcı tarafından bir bütün olarak değerlendirileceğini belirten Prof. Dr. Donay, şunları söyledi ''Savcı, 2559 sayılı Kanun'un 16. maddesindeki şartların olayda bulunduğuna kanat getirirse, 'takipsizlik kararı' verecek. Eğer o maddede belirtilen sınırların aşıldığını düşünürse, dava açacak. Savcının görüşü mahkemece de kabul görürse, güvenlik görevlisinin cezasında TCK'nın 50. maddesine göre indirim yapılacak.'' 
     
     Emekli başsavcı ve hakimin görüşü 
     Bakırköy Cumhuriyet Başsavcılığı'ndan emekli olan Celil Demircioğlu ise somut olayın adli makamlar tarafından değerlendirileceğini belirterek, ''Basından takip ettiğim kadarıyla bir şey söylemek gerekirse, ben kimsenin kaçan bir adamı arkadan vurmak hakkına sahip olduğunu sanmıyorum. Ateş edebilir, yaralayabilir, ancak öldürmek geri dönüşü olmayan çok ciddi bir eylem'' dedi. 
     Güvenlik görevlisinin, saldırganlardan birini kendisine silah doğrulttuğu için vurduğu, diğerini ise kaçtığı sırada arkadan vurduğu yönünde bilgi edindiğini belirten Demircioğlu, bu durumun, zorunluluk halini aşma olarak değerlendirilip, güvenlik görevlisinin cezasında TCK'nın 50. maddesi uyarınca ciddi bir indirime neden olabileceğini ifade etti. 
     İstanbul 6 No'lu DGM'de de görev yaptıktan sonra emekli olan Hakim Sedat Karagül de konunun mahkemece değerlendirileceğini belirterek, ''Benim görüşüm, meşru müdafaaya girdiği için güvenlik görevlisine ceza verilemeyeceği yönünde. Yorum yapabilmek için olayı iyice bilmek gerek. TCK'nın 49 ve 50. maddelerinin uygulanabileceğini düşünüyorum'' dedi. 
     
     Avukat Hortoğlu 
     Avukat Cengiz Hortoğlu da güvenlik görevlisinin bankayı korumak konusunda polisin yetkilerine sahip olduğunu belirterek, olayda savunma sınırlarının aşılıp aşılmadığının tartışılabileceğini söyledi. 
     Olayın ayrıntılarıyla mahkemede tartışılacağını, savunma sınırlarının aşıldığına karar verilirse TCK'nın 50. maddesine göre cezada indirim yapılacağını belirten Hortoğlu, güvenlik görevlisinin savunma sınırları içinde kaldığına kanaat getirilirse de TCK'nın 49. 
     maddesi uyarınca ceza verilmeyeceğini bildirdi. 
     






</TEXT>
</DOC>
