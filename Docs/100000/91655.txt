<DOC>
<DOCNO> 91655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/guncel/gun06.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Yanlış otobüs ölüme götürdü 
</HEADLINE>
<TEXT>

Eskişehir’in Uzunköprü köyü yerine, Edirne’nin Uzunköprü ilçesine bilet verilen 77 yaşındaki talihsiz dede, Edirne’de bir otomobilin altında kaldı 
     ÜMİT ÖZEL Edirne DHA 

     Eskişehir’in Alpu ilçesine bağlı Uzunköprü köyüne gitmek isterken, yanlışlıkla Edirne’nin Uzunköprü ilçesine gönderilen 77 yaşındaki Şevket Sönmez, Edirne’de otomobil altında kalarak yaşamını yitirdi. 
     Eskişehir’de oturan ve yakınlarının ifadesine göre psikolojik sorunları olan Şevket Sönmez, Uzunköprü köyünde bir hocanın bulunduğunu duyunca oraya gitmek istedi. Sönmez, Eskişehir Otogarı’nda Uzunköprü’ye gideceğini söyleyince bir otobüs firmasının yetkilileri yardımcı oldu ve Edirne’nin Uzunköprü ilçesine bilet kesti. Hareket saati geldiğinde, Edirne’ye gidecek otobüse bindirilen Sönmez, günboyu yolculuk yaptıktan sonra gece Edirne Otogarı’na geldi. 
     Burada, Uzunköprü ilçesine gidecek minibüslere binmesi gerektiği söylenerek otobüsten indirilen Sönmez, şaşkın halde D 100 karayolundan karşıya geçmek isterken, hızla gelen bir otomobil çarptı. Plakası ve sürücüsünün kimliği saptanamayan otomobil olay yerinden uzaklaşırken, çarpmanın etkisiyle asfaltın ortasına düşen Sönmez, oracıkta yaşamını yitirdi. 
     
     Yakınları inanmadı 
     Talihsiz adamın kimliğini saptayan polis, Sönmez’in, Eskişehir’de oturan yakınlarına ulaşılarak, cenazeyi almaları için Edirne’ye gelmelerini istedi. Eskişehir’in Alpu ilçesine bağlı Uzunköprü köyüne gideceğini söyleyen Sönmez’in, Edirne’de olamayacağını belirten yakınları, polisin kimlik bilgilerini aktarması üzerine ikna oldular. 
     



 GÜNCEL 




















</TEXT>
</DOC>
