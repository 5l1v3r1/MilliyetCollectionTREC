<DOC>
<DOCNO> 93349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur13.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçaklar konteynerde havasız kalınca yakayı ele verdi 
</HEADLINE>
<TEXT>

     İzmir Limanı'nda, yurtdışına kaçak olarak çıkabilmek için gemiye yüklenecek olan konteynere saklanan altı kişi, havasız kalarak yardım isteyince kurtarıldı. 
     Kaçakların ifadeleri doğrultusunda, para karşılığı yurtdışına adam kaçırdıkları iddiasıyla beş kişi yakalandı. 
     Alınan bilgiye göre, liman görevlileri, İngiltere'ye gidecek olan bir gemiye yüklenecek konteynerden yardım çağrıları geldiğini duyarak polise haber verdiler. Kapakları açan polisler, konteynerin yükleri arasında gizlenmiş ve havasızlıktan yarı baygın haldeki altı kişiyi buldular. Görevlilerin yardımıyla kendilerine gelen Türk kaçaklar, havasız kaldıkları ve boğulmak üzere olduklarını, kurtulmak için konteyneri tekmelediklerini söylediler. 
     Kaçakçılık ve Organize Suçlar Şube Müdürlüğü Mali Büro Amirliği'ne götürülen bu kişiler, ifadelerinde, yurtdışına gitmek için adam başı bin dolar verdiklerini, organizatörlerin yardımıyla İzmir girişinde buluştukları bir TIR'daki konteynere girdiklerini ve limanda bir gece beklediklerini anlattılar. 
     İfadeler üzerine başlatılan operasyonda, organizasyonda yer aldıkları öne sürülen Medeni Sönmez, Menderes Demir, Ömer Akın, Hakkı Karagöz ve TIR şoförü Necip Dinç gözaltına alındı. Olaya adı karışan bir kişinin de arandığı bildirildi. 
     ''Pasaport Kanunu'na Muhalefet'' suçundan adliyeye sevk edilen kaçaklar serbest bırakıldılar. Organizasyonu yürüttükleri öne sürülen Dinç, Sönmez, Demir, Akın ve Karagöz ise Cumhuriyet Başsavcılığı'na sevk edildiler. 
     





</TEXT>
</DOC>
