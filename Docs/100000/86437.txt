<DOC>
<DOCNO> 86437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/dunya/adun.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarihi imza 
</HEADLINE>
<TEXT>

NATO ve Rusya, bugün İtalya’da imzalayacakları Roma Deklarasyonu’yla 1945’ten beri süren Soğuk Savaş’ı resmen sona erdirecek. İmzayla Rusya’ya da söz hakkı tanınacak 
     UTKU ÇAKIRÖZER Roma 

     İkinci Dünya Savaşı sonrasında dönemin Sovyetler Birliği’ne karşı kurulan NATO, yaklaşık yarım yüzyıl sonra tarihi bir zirveyle Rusya’yı bir anlamda içine alacak. 
     Aralarında ABD Başkanı George Bush ve Cumhurbaşkanı Ahmet Necdet Sezer’in de bulunduğu NATO üyesi 19 ülkenin liderleri, Roma’da Rusya Devlet Başkanı Vladimir Putin ile bugün biraraya gelerek, "NATO - Rusya Konseyi"nin kurulduğunu açıklayacak. Terörist saldırı tehlikesine karşı uçaksavar füzeleri, savaş uçakları ve iki savaş gemisi tarafından korunan bir askeri üste yapılacak zirveye Türkiye’den Sezer ve Dışişleri Bakanı İsmail Cem katılarak konseyin kuruluş bildirgesini imzalayacaklar. 
     Roma yakınlarındaki Pratica Di Mare askeri hava üssünde bugün yapılacak zirvede, 19 NATO ülkesi ile Rusya’dan oluşacak 20 üyeli, NATO - Rusya Konseyi kurulacak. Konsey, Sovyetler Birliği’nin dağıldığı 1991’de fiilen sona eren soğuk savaşın resmi olarak bittiğini tescil edecek. Rusya’nın NATO ülkeleri ile eşit söz hakkına sahip olacağı konsey, yıl içinde düzenli olarak toplanacak. 
     
     Hedef kimyasal silahlar 
     NATO’nun Rusya ile başlatacağı bu işbirliği sayesinde uluslararası terörle mücadele de kolaylaşacak. Kitle imha silahlarının ticaretinde önemli rol oynayan Rusya, konseydeki yeni ortaklarının istekleri doğrultusunda, bu alandaki kontrolünü artıracak. 
     
Rusya’ya yeni statü      Roma Deklarasyonu ile Rusya ilk kez İttifak içinde karar mekanizmasında görüşlerini bildirmeye hak kazanıyor. Belgenin ilk maddesi terörizmle mücadele olak. Anlaşmayla 11 Eylül’deki terör darbesinden sonra ABD’nin teröre karşı başlattığı savaş çerçevesinde Orta ve Yakın Asya ile Kafkaslar’da düzenlenecek olası askeri müdahalelerde NATO ile Rusya’nın ortak hareket edebilmeleri hedefleniyor. 
     İmzayla, Rusya artık NATO’nun karar alış sürecinde de görüşünü belirtebilecek. Ancak hassas konularda Rusya yine karar aşamasına alınmayabilecek. 
     



 DÜNYA 










</TEXT>
</DOC>
