<DOC>
<DOCNO> 60961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/yasam/yas03.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Okyanusu geçip derede boğuldu 
</HEADLINE>
<TEXT>

Kanser ameliyatı olurken ameliyathane yandı. Yangında iç organları bile kül oldu ama kurtulmayı başardı. 7 ay sonra bu kez eceliyle öldü 
     DIŞ HABERLER SERVİSİ 

     Geçtiğimiz Eylül ayında İngiltere’nin Galler bölgesinde Wrexham Maelor Hastanesi’nde kanserli gırtlağının alınması için ameliyata alınan 67 yaşındaki Mervyn Morris Davies, ameliyatı için masaya yattığı sırada amaliyathanede yangın çıktı. 
     Davies, cerrahın parmaklarının bile yandığı yangında iç organlarından yara almasına rağmen hayatta kalmayı başardı. Olayın ardından dört gün boyunca acılar içinde yoğun bakım ünitesinde yatan Davies, yangından yedi hafta sonra hastaneden taburcu oldu. 
     Ancak normalde bu ayın sonuna doğru kontrol için tekrar hastaneye uğraması gereken talihsiz hastanın, yaşadığı Dolgellau bölgesindeki başka bir hastanede, 29 Aralık günü "doğal nedenlerden" ötürü öldüğü açıklandı. 
     Ameliyat sırasında parmağı yanan doktorun yerine başka bir cerrahın ameliyata devam etmeyi denediği ancak Davies’in yanıkları yüzünden bunun yapılamadığı bildirildi. Wrexham hastanesi ise, olayla ilgili bir iç soruşturma yaptı ve sonuçların ancak Davies’in ailesinin izni olduğu zaman kamuoyuna açıklanacağını duyurdu. 
     



 YAŞAM 



















</TEXT>
</DOC>
