<DOC>
<DOCNO> 76326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/yurundul.html </URL>
<DATE> 2002/04/04/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Daum’un iflası 
</HEADLINE>
<TEXT>

     Türkiye Kupası finali kimsenin beklemediği bir sonuçla bitti. Kocaelispor farklı bir skora imza atıp, hakederek kupayı aldı. İlk yarıda düşük tempolu bir maç izledik. Beşiktaş oyuna daha fazla hükmeden taraftı. Ancak rakibin kenarları iyi kapatması, İbrahim ile Tamer’e hiç kanat bindirmesi yapma şansı bırakmadı. Ahmet Dursun ve İlhan da etkili yakın markajla pasifize oldular. Orta sahada da Tümer yakın kontrol altındaydı. Bu şekildeki görüntüde Beşiktaş orta sahasının depar kulvarlarına sarkması gerekiyordu. Ama bir kere Tayfur, bir kere de Tümer bunu yapabildi. Bu pozisyonlar da gole yakındı. Bunun dışında Beşiktaş’ın takım savunması büyük arızalar gösteriyordu. Oyun ileride kabul ediliyor, orta alandaki pres yetersizliğinden rakip ataklarda defans bloku geniş alanda yakalanıyordu. Devrenin son bölümünde Beşiktaş baskısını artırdı. Ama savunmayı da tamamen unuttu. Ve Kocaelispor’un baştan beri denediği kontratakların en fazla oyuncu ve organize olanı şok bir golle sonuçlandı. 
     İkinci yarıda Beşiktaş mecburen bütün riskleri aldı. Bu arada İbrahim kırmızı kart görünce bir de sayısal eksikliğe düşüldü. Defans bloku da santraya kadar çıkınca artık bütün ortam Kocaelispor lehineydi. Fark ikiye çıkınca maç orada bitti. Son dakikalarda da iki gol daha geldi. 
     Dün geceki maç sezon başından bu yana büyük hatalar yapan Teknik Direktör Daum’un iflasıdır. Antalya maçındaki riskli anlayışta takım savunmasındaki arızaları gördükten sonra bu finalde bu kadar tedbirsiz davranması çok büyük bir hataydı. Sanki karşısında bir rakip yok gibi düşündü. Bunun da faturası ağır ödendi. Bu maç bir kere daha gösterdi ki, futbol yalnız teknik kapasite ile oynanmıyor. İşte Tümer ve Baya’daki tempo düşüklüğü ve de hiç savunma yapmamaları Beşiktaş’ın kötü saha içi tablosunu ortaya çıkardı. 
     Kocaelispor büyük bir başarıya imza attı. Hikmet Karaman’ın taktik planı mükemmeldi. Tümer’e baskı uygulattı. Kenarları iyi kapatarak Beşiktaş’ın Tamer ve İbrahim gibi kanat oyuncularına hiç şans tanımadı. Ayrıca Ahmet Dursun ve İlhan’a da akıllı bir yakın markaj uygulattı. Sonra da kontratak planlarını işlerliğe koydu. Eğer Lazarov’un bir destekçisi olsaydı geniş alanda Kocaelispor ilk devre daha da erken gol bulabilirdi. Sonuçta Kocaelispor mutlu sona ulaştı. Bütün futbolcular görevlerini yaptı. Ama kısa bir paragraf genç kaleci Ahmet için açmak istiyoruz. Tuttuğu topları eliyle çok çabuk uzun oyuna sokarak kontratak başlangıçlarını yaratan çağdaş bir kalecilik profili sergiledi. İbrahim de böyle bir pozisyonda kırmızı kart gördü. Bir de futbol çok enterasan bir oyun. Kocaelispor bu sezon ligde çok kötü bir performans gösterdi. Hikmet Karaman büyük eleştiriler aldı. Ama geçen haftaki İstanbulspor galibiyetiyle rahatlarken, bu farklı skorla da Karaman "kahraman" oldu. 
     Metin Tokat ve yardımcıları finale yakışır, dört dörtlük bir maç yönettiler. 
     



 SPOR 






























</TEXT>
</DOC>
