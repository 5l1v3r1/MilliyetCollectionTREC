<DOC>
<DOCNO> 75991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko09.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın en çok küçülen ülkesi olduk, fakirleşmede küme düştük 
</HEADLINE>
<TEXT>

     Türkiye, geçtiğimiz yıla kadar Polonya, Macaristan, Estonya gibi ülkeler arasındayken, 2001 yılındaki hızlı fakirleşme ile Kolombiya, Letonya, Litvanya gibi ülkelerin yer aldığı Alt Orta Gelirliler kümesine düştü. 
     Devlet İstatistik Enstitüsü, Türkiye gayri safi milli hasılasının GSMH geçen yıl yüzde 9.4 oranında küçüldüğünü açıkladı. 
     Büyüme hızı geçen yılın dördüncü 3 aylık döneminde ise bir önceki yılın aynı dönemine göre eksi yüzde 12.3 olarak hesaplandı. 
     Türkiye, ayrıca, 2001’deki yoksullaşmayla yılın en çok küçülen ülkesi oldu. Gayrisafi yurtiçi hasılada yüzde 7. 4 daralma yaşayan Türkiye’ye karşılık Avrupa Birliği’ne aday ülkelerin tamamı büyüdü. 
     Macaristan’ın gayrisafi yurtiçi hasılası yüzde 3.8, Çek Cumhuriyeti’nin yüzde 3.6, Bulgaristan’ın yüzde 4 büyüdü. 
     Asya’da Güney Kore yüzde 3, Çin yüzde 7. 3 büyüdü. Sadece, Singapur yüzde 2, Tayvan yüzde 1. 8 küçüldü. Krizdeki Arjantin’de Gayrisafi Yurtiçi Hasılada daralma yüzde 3. 8 olurken, Brezilya yüzde 1. 5 büyüdü. 
     DİE, 2001 yılı ve 2001 yılının dördüncü 3 aylık dönemine ilişkin GSMH sonuçlarını açıkladı. Buna göre, 2001 yılı üçer aylık dönemler toplamı olarak elde edilen GSMH değeri, cari fiyatlarla 179 katrilyon 480 trilyon 78 milyar lira olarak hesaplandı. Gelişme hızları ise cari fiyatlarla yüzde 42.9, sabit fiyatlarla eksi yüzde 9.4 oldu. 
     GSMH dolar bazında ise geçen yıl cari fiyatlarla 148 milyar 166 milyon dolar olarak gerçekleşti. 
     Kişi başına gayri safi milli hasıla değeri ise yüzde 27.2'lik azalışla 2160 dolar olarak açıklandı. 2001 yılı zımmi fiyat deflatörü ise yüzde 57.8 oldu. 
     DİE, Gayri Safi Yurtiçi Hasıla'nın GSYİH geçen yıl eksi yüzde 7.4, geçen yılın dördüncü 3 aylık döneminde ise eksi 10.4 olarak hesaplandığını bildirdi. 
     Yılın dördüncü 3 aylık döneminde ise GSMH'nin cari fiyatlarla 55 katrilyon 327 trilyon 991 milyar lira olurken, gelişme hızının da bir önceki yılın aynı dönemine oranla cari fiyatlarla yüzde .1, sabit fiyatlarla da eksi yüzde 12.3 olduğu belirlendi. 
     






</TEXT>
</DOC>
