<DOC>
<DOCNO> 83805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/ekonomi/aeko.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit’in durumu yakın takipte 
</HEADLINE>
<TEXT>
Yabancı bankacılar Ecevit sonrasını konuşuyor... 
Türkiye’de yatırım yapmaya hazırlanan yabancı bankalar Başbakan Ecevit’in önümüzdeki seçimlere katılmayabileceği ihtimali üzerine hesaplarını yapıyor 
     ŞÜKRÜ ANDAÇ Londra 

     Yabancı bankalar, Başbakan Bülent Ecevit’in sağlığını araştırıyor. Garanti Bankası’nın Londra’da imzaladığı sendikasyon kredisine katılan bankalardan biri olan Alman HVB Group’a bağlı HypoVereisbank’ın Doğu Avrupa Bölge Başkan Yardımcısı Martin Gisa, "Avrupa’nın ve Almanya’nın önde gelen bankaları Türkiye’ye yatırım konusunu inceliyor. Bu açıdan Başbakan Ecevit’in sağlık durumu önemli. Gelecek seçimlere girmezse Türkiye’nin politik durumunun ne olacağını anlamaya çalışıyoruz" dedi. 
     
     Türkiye’yi inceliyoruz’ 
     Garanti’nin 350 milyon dolarlık sendikasyon kredisinin imza törenine katılan Martin Gisa, Türkiye’ye yönelik ciddi bir yabancı banka ilgisi göründüğünü belirtti. Gisa, "HSBC Türkiye’ye geldi. Koçbank ve Garanti’nin yabancı bankalarla ortaklık konuları var. Türkiye Alman bankaları için çok önemli bir pazar. Biz de Türkiye’yi yatırım için inceliyoruz ve ofis açmayı, bugünden piyasaya girerek gelecekte avantajlı durumda olmayı düşünüyoruz" dedi. 
     
     Soru işaretleri var’ 
     Avrupa Birliği için müzakere tarihinin belirlenmesinin önemine dikkat çeken Gisa daha sonra şunları söyledi "Başbakan Ecevit’in sağlığı önemli. İyi olmasını umut ediyoruz. Ancak Ecevit gelecek seçimlerde olmayacak gibi gözüküyor. Bu durumda Türkiye’nin gelecekte politik durumu ne olacak bu şimdilik bizim için bir soru işareti." 
     Türkiye’de bankacılıkta çok önemli gelişmeler yaşandığını ve üçlü denetime başlanmasının çok iyi bir gelişme’ olduğunu belirten Gisa, "Biz de Garanti ve Türkiye’ye inanarak 350 milyon euro’luk bu sendikasyona katıldık" dedi. 
     
Sendikasyon güvenin göstergesi’      Japon Mizuho Corparate Bank Ltd. Kurumsal Bankacılık Bölüm Başkanı Akio Nekoshima da, 350 milyon euroluk sendikasyon kredisi için 45 bankanın biraraya geldiğini ve bunun Türk ekonomisi ve bankacılığına duyulan güveni yansıttığını belirtti. 
     Nekoshima, "Türk ekonomisi şu an reform süreci yaşıyor ve büyümek zorunda. Biz Türkiye’nin büyüyeceğine ve gelecekte ekonomisini düzelteceğine inanıyoruz. Kriz ortamı Türkiye için geçici bir durumu göstermekte. Türk ekonomisinde geçmişte de enflasyon sorunu vardı ve Türk Hükümeti IMF ile birlikte yeniden bir dizayn çizdi ve program uygulamaya başladı ancak başarıya ulaşmak kolay olmayacak ve zaman alacak" diye konuştu. 
     
Kredi talebi artıyor’      Garanti Bankası Genel Müdürü Ergun Özen, kredi talepleri ve kredi kartı kullanımındaki artışın, canlanmayı gösterdiğini söyledi. 350 milyon euroluk sedikasyon kredisinin imza töreninden sonra açıklamalarda bulunan Özen, "Yılın ilk iki ayında kredi komitesine 426 adet dosya girmişken, mart - nisan döneminde yüzde 50’lik bir artışla 645’e yükseldi. Kart harcamalarında nisanda yılın ilk üç ayına göre yüzde 19’luk bir artış olmuş. Harcamalarda yükseliş var" dedi. 
     
     Kaleleri koruyalım’ 
     2001’de bankacılıkta enflasyon muhasebesine göre açıklanacak bilançolarındaki zararların, bir kereliğe mahsus kriz zararları’ olacağını belirten Özen, asıl 2002 yılı ilk üç ay bilançolarının gösterge olacağını söyledi. Özen, "Mart bilançolardaki durumun daha farklı olduğu görülecek" diye konuştu. 
     Programın enflasyon, faiz dışı fazla gibi hedeflerinin tutabilir gözüktüğünü, büyüme hedefi konusunda kesin bir şey söylemek için beklemek gerektiğini ifade eden Özen, bir süre önce yüzde 50’lere kadar enflasyon hedefi koyan özel sektörün de şimdi hedefi patır patır aşağı çektiğini’ söyledi. 
     Özen, reform süreci ile sağlanan gelişmelerin önemine de değindi ve "Tüm reformlarla kazandığımız bazı kalelerin, bazı kurumların bundan sonra çok net olarak korunması gerek" diye konuştu. 
     Yabancı yatırımcının gelerek bir lisansla banka kurma devrinin geçtiğini anlatan Özen, "Şu anda yeni lisansa ihtiyaç yok. Siyasi olarak 1 - 2 sene verilmeyebilir. Bankacılıkta önümüzdeki yıllarda biraz daha konsolidasyon olacak. Biz Fon’a devredilen bankalara baktık ama bunlardan herhangi birini almayı düşünmedik bize pozitif bir etki yapacağını düşünmedik. Ancak rakamların açıklanmasının ardından banka birleşmelerini düşünebiliriz ve değişik yaklaşabiliriz" dedi. 
     



 EKONOMİ 
















</TEXT>
</DOC>
