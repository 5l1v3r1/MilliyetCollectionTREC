<DOC>
<DOCNO> 78735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur15.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit, Çin Başbakanı ile ortak basın toplantısı düzenledi 
</HEADLINE>
<TEXT>

     Başbakan Bülent Ecevit, Türkiye ve Çin'in siyasi alanda ''tam bir görüş birliği'' içinde olduğunu söyledi. 
     Ecevit, resmi ziyaret için Ankara'ya gelen Çin Halk Cumhuriyeti Başbakanı Zhu Rongji ile başbaşa ve heyetlerarası görüşmelerin ardından ortak basın toplantısı düzenledi. 
     Türkiye ve Çin ilişkilerinin son yıllarda giderek geliştiğine dikkati çeken Ecevit, ''Siyasal alanda tam bir görüşbirliği içindeyiz. 
     Çin bir dünya devleti ve BM Güvenlik Konseyi üyesi olduğu için bölgemizdeki sorunlar hakkında görüşlerimizi sayın Başbakan Zhu Rongji'ye ayrıntılı bir şekilde aktardık'' dedi. 
     Zhu Rongji'nin de bu konuda görüşlerini belirttiğini ifade eden Ecevit, şunları söyledi 
     ''Ortadoğuyu ilgilendiren bütün sorunlar konusunda aramızda yakın bir görüşbirliği olduğunu görmekten mutluluk duydum. Çin ile Türkiye arasında ekonomik ilişkilerin daha da gelişmesi gereğini iki taraf da kabul ediyor. Sayın Başbakan'ın bu ziyaretinden sonra ekonomik ve ticari ilişkilerimizde de önemli gelişmelerin olacağına inanıyorum. 
     Kültürel alanda işbirilğine iki ülke de büyük önem veriyor. Türkiye ve Çin'in kültür alanında çok büyük birikimleri var. O bakımdan kültür alanında işbirliği çok büyük önem taşıyor.'' Ortak basın toplantısından önce, iki ülke arasında çeşitli konulara ilişkin 4 anlaşma imzalandı. Bu anlaşmalar, şöyle 
     ''Tarım Alanında Mutabakat Zaptı, Enformasyon Teknolojisi alanında İşbirliği Mutabakat Zaptı, Gümrük İdarelerinin Karşılıklı Yardımlaşmasına İlişkin Anlaşma ve Çin Ulusal Mineral ve Metal İthalat ve İhracat Şirketi'nin Anadolu Otomobil Honda A.Ş'den bin Honda Civic otomobil alımına ilişkin sözleşme.'' 
     
     MHP'Lİ BAKANLAR GEÇ KALDI 
     Bu arada, iki başbakanın ortak basın toplantısı için Başbakanlık Merkez Bina Bakanlar Kurulu Salonu'ndaki anlaşmaların imza törenine, Tarım Alanında Mutabakat Zaptını imzalayacak Tarım ve Köyişleri Bakanı Hüsnü Yusuf Gökalp ile Devlet Bakanı Tunca Toskay gecikmeli olarak geldiler. 
     Anlaşmayı imzalaması gereken Gökalp'in geç kalması nedeniyle iki Başbakan bir süre Gökalp'i bekledi. 
     





</TEXT>
</DOC>
