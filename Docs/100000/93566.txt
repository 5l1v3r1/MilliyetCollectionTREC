<DOC>
<DOCNO> 93566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/dunya/dun02.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
George Michael’ın klibi olay yarattı 
</HEADLINE>
<TEXT>

     ABD’li pop şarkıcısı George Michael, tüm müzik kanallarında gösterime giren "Shoot The Dog" Köpeği Vur adlı yeni klibinde, ABD’nin dış politikasını ve İngiltere’nin, Washington’un her dediğini kayıtsız şekilde yapmasını sert bir dille eleştiriyor. ABD Başkanı George W. Bush, İngiltere Başbakanı Tony Blair ve Irak Devlet Başkanı Saddam Hüseyin gibi liderlerin bilgisayar animasyonu görüntülerinin yer aldığı klipte George Michael, bir füzeye biniyor ve Irak lideri Saddam’dan başparmakla "olur" işareti alıyor. Nükleer füzeyle birlikte odasına düştüğü Blair’ın karısı Cherie Blair’ı yatakta "ayartmaya" çalışan şarkıcı, Cherie’ye, "Sevgili Cherie, bu gece seks yolunu açık bırakır mısın " diye soruyor. Klipte ayrıca ABD Başkanı Bush, "köpek rolündeki" Tony Blair’ı okşayarak şımartıyor. İngiliz gazetesi Daily Mirror’ın kliple ilgili sorularını yanıtlayan George Michael, "Shoot the Dog, siyasi bir hiciv olarak ortaya çıktı... Bu klip insanları güldürüp dans ettirecek, aynı zamanda biraz da düşündürecek" dedi. 
     



 DÜNYA 











</TEXT>
</DOC>
