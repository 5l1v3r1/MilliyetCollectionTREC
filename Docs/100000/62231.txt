<DOC>
<DOCNO> 62231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sonspo06.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Tümer aralık ayının futbolcusu seçildi 
</HEADLINE>
<TEXT>

     Pepsi sponsorluğunda yayınlanan 3. 
     Devre spor programı çerçevesinde organize edilen ''Pepsi Ayın Futbolcusu'' yarışmasında 2001 aralık ayının en iyi futbolcusu seçilen Beşiktaşlı Tümer Metin, ödülünü bugün düzenlenen bir törenle aldı. 
     Maslak'taki Sportsnet'de düzenlenen törende, Tümer'e ödülünü Pepsi Pazarlama Müdürü Togan Deryal verdi. Yarışmada Tümer'e oy veren izleyiciler arasında yapılan çekilişte İzmit'ten Yasemin Sarıöz de Fiat Palio marka otomobil kazandı. Tümer, kendisine oy veren talihliye kazandığı otomobilin anahtarını teslim etti. 
     Tümer Metin, ödül töreni sonrası yaptığı açıklamada böylesine anlamlı bir ödüle layık görüldüğü için mutlu olduğunu söyledi. 
     Ödül törenine eşi Cansu ile birlikte katılan Tümer, basın mensuplarının Beşiktaş ile ilgili sorularına da yanıt verdi. 
     Beşiktaş'ın ligin son maçlarında çok iyi bir çıkış yakaladığını hatırlatan Tümer, ''Arka arkaya aldığımız galibiyetler bize bir özgüven verdi. Ancak bunun yanlış anlaşılmasını da istemiyoruz. Biz kesinlikle havaya girmedik. Bizim için önemli olan, ligin sonunda mutlu sona ulaşmaktır. Şu anki konumumuz o kadar önemli değil'' diye konuştu. 
     Tümer, Antalya kampının kendileri açısından çok olumlu geçtiğini belirterek, konuşmasnıı şöyle tamamladı 
     ''Bunun lig maçlarına yansıyacağına inanıyorum. Önümüzde çok zorlu 3 maç var. Öncelikle güçlü Trabzonspor'u deplasmanda yenmeyi 
     amaçlıyoruz. Eğer gerçek gücümüzü sahaya yansıtırsak, Avni Aker Stadı'ndan 3 puanla ayrılırız.'' 
     






</TEXT>
</DOC>
