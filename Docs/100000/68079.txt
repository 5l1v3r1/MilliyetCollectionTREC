<DOC>
<DOCNO> 68079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/17/spor/spo03.html </URL>
<DATE> 2002/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Cim-Bom öfkeli 
</HEADLINE>
<TEXT>

Galatasaraylı yönetici ve futbolcular hakem Ali Aydın’a yüklendiler. Kaleci Mondragon üçüncü kırmızı karttan sonra takımı sahadan çekmeye çalıştı 
     MEHMET CANSUN 
     "Pozisyonlara bir daha bakmak lazım. Ama hakemin hatalı olduğunu söyleyebilirim. Serhat’ın, Batista’ya yaptığını görmedi. Hem ona, hem de Fatih’e de kart göstermeliydi. Ancak şunu da söylemeliyim biz galibiyeti hiç hak etmedik. Seyirci rahatsız etmedi. Ama biz yenseydik, ne olurdu bilemem. Kale arkası tribünlerine file takmak gerekir." 
     
     EŞREF HAMAMCIOĞLU 
     "Haftalardır planlanan senaryo, sonunda sergilendi. Sürekli, Bu hakem kişilik sahibi’ diye konuşup duruyorlardı. Cesur hakem diyorlardı. Gördük işte. Hasan Şaş ve Bülent Korkmaz’a kırmızı kart göstermeyebilirdi. Yazık" 
     
     FATİH ALTAYLI 
     "Bu maçta anlayamadığım çok şey var. Andersson - Emre tartışmasında neden Emre sarı kart gördü Hasan Şaş ne yaptı ki, kırmızı kart gördü Anlayamadık. Ama hakem Ali Aydın haftanın kahramanı oldu." 
     
     ABDÜRRAHİM ALBAYRAK 
     "Ali Aydın umarım bu pozisyonları bir daha izler. Onu vicdanı ile başbaşa bırakıyorum. Bu çocuklara günah değil mi Hepsi maç başına para alıyorlar." 
     
     BÜLENT KORKMAZ 
     "Ali Aydın bizim sayemizde şöhret oldu ve tarihe geçti. Alkışlıyorum diye beni oyundan attı. Doğrusu anlayamadım." 
     
     MONDRAGON ÇILDIRDI 
     Kaleci Mondragon, Galatasaray’ın gördüğü üçüncü kırmızı karttan sonra adeta çılgına döndü. Kolombiyalı file bekçisi, takımı sahadan çıkarmak istedi. Güçlükle ikna edilen Mondragon 90 dakika sonunda seyircilerin üzerine yürümeye kalkıştı, Abdürrahim Albayrak güçlükle yatıştırdı. 
     
     BATİSTA’YA TEPKİ 
     Galatasaraylı yöneticiler ve Lucescu, gördüğü kırmızı kart nedeniyle Batista’ya büyük tepki gösterdiler. Brezilyalı oyuncuya para cezası verileceği bildirildi. 
     
     VEDAT 
     "Bu maçtan biz değil, Fenerbahçe utansın. Ayrıca yıllarca bu kulübün ekmeğini yemiş Fatih’e hayret ettim. En geride kalması gerekirken, cengaver gibi her kavgaya atladı." 
     
Kırmızı gece 
Orta hakem Ali Aydın, Galatasaray’dan dört futbolcuyu oyundan atarak derbi tarihine geçti 
     Tansiyon yükseldi 
     KARŞILAŞMANIN ikinci yarısında futboldan çok kırmızı kartlar gündeme geldi. Orta hakem Ali Aydın, önce Rapajc’i engelleyen Emre Aşık’ı, sarı kartı da olmasına rağmen, direkt kırmızı kartla oyundan yolladı. Aydın, Serhat’a kafasıyla vuran Batista’yı da kırmızı kartla dışarı atarken, aynı pozisyonda Serhat’ın saçını çektiğini söylediği Hasan Şaş’ı da soyunma odalarına gönderdi. Ali Aydın son olarak, Oktay’a sarı kart göstermediği için kendisini alkışlayan Bülent Korkmaz’a sarı kart çıkardı, Kaptan alkışa devam edince ikinci sarı kartla oyundan attı. Aydın böylece, derbi tarihine, en çok kırmızı kart gösteren hakem olarak geçti. 
     
     Kartlar doğruydu 
     ALİ Aydın kırmızı kartlarının tümünde haklıydı. Ancak Emre Aşık’ın direkt kırmızı kart değil, ikinci sarı kartını görerek atılması gerekirdi. Batista’nın, Serhat’a kafa atması nedeniyle kırmızı kart görmesinde de haklıydı. Hasan Şaş, öfkeyle Serhat’ın saçını çektiği için Aydın’ın kart yorumu doğru çıktı. Ama bu pozisyonda, rakiplerini tahrik eden Serhat’ın da sarı kart alması gerekirdi. Bülent Korkmaz’ın pozisyonunda Oktay’ın hareketine sarı kart gösterilebilirdi. Galatasaray Kaptanı’nın, sarı kart görmesine rağmen, sürdürdüğü alkışlı protestonun karşılığı da kırmızı karttı. İlk yarıda Batista’nın gördüğü sarı kart yanlıştı. 
     
İntikam için kol kola      NEVSAL ELEVLİ- Londra 

     İNGİLİZ holiganların, iki yıl önce Taksim’deki olaylarda hayatını kaybeden iki Leeds taraftarının öcünü almak için 26 Şubat’ta İstanbul’da oynanacak Galatasaray - Liverpool Şampiyonlar Ligi maçını hedef seçtikleri ortaya çıktı. Liverpool Echo gazetesinde yer alan haberde, İstanbul’u kana bulama fikrindeki, çoğunluğunu Leedsli taraftarların oluşturduğu fanatiklerin, adresi yayınlanmayan bir internet sitesi üzerinden organize olduklarını duyurdu. 
     LEEDS ve Liverpool polis teşkilatlarının bu çirkin tezgahtan haberdar olduğu ve işbirliği amacıyla Türk makamlarına, maça gidecekler hakkında bilgi aktaracağı ifade edildi. Polis şefi Ted Greenwell, "Umarım hiçbir olay çıkmaz" dedi. Gazete, Liverpool taraftarıyla ilişkisi olmayan planı, yasak nedeniyle Leeds’teki rövanşa gelemeyen Galatasaraylılar’a öfke kusan holiganların ortaya attığını yazdı. 
     
Yılmaz temel attı      BAŞBAKAN Yardımcısı Mesut Yılmaz, Galatasaraylılar Yardımlaşma Vakfı’nca Florya Şenlikköy’de yaptırılan "Galatasaraylılar Huzurevi"nin temelini attı. Yılmaz, "Zannediyorum Türkiye’de ilk kez böyle bir camia kendi yurdunu, huzurevini yapmaktadır. Türkiye’ye ilk defa bir Avrupa kupası kazandıran bir camiaya da bu uygun düşerdi" dedi. Sarı - Kırmızılı takımın taraftarı olan Yılmaz, derbi ile ilgili de, "Bugün hayırlı bir gündür. İnşallah aynı zamanda uğurlu bir gün olur" ifadesini kullandı. 
     



 SPOR 




























</TEXT>
</DOC>
