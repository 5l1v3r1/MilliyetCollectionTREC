<DOC>
<DOCNO> 72003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sonspo19.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Albayrak, Roma maçı için büyük konuştu "Biz Lazio değiliz" 
</HEADLINE>
<TEXT>

     Futbolda Avrupa Şampiyonlar Ligi 2. 
     turunda 13 Mart Çarşamba günü AS Roma ile karşılaşacak Galatasaray, İtalya'ya gitti. Atatürk Havalimanı'nda gazetecilerin sorularını yanıtlayan Galatasaray Kulübü Futbol Şubesi Üyesi Abdurrahim Albayrak, Galatasaray'ın önemli maçlarının bitmeyeceğini belirterek, şunları kaydetti ''Beşiktaş maçında aldığımız 3 puan ve liderliğin verdiği moralle İtalya'ya gidiyoruz. Roma maçı zor olacak, onun bilincindeyiz. Hazırlıklarımıza dünden itibaren başladık. Futbolcu arkadaşlarım ve ben inanıyoruz. Roma maçından puan veya puanlarla Türkiye'ye döneceğiz. İnşallah puanlarla dönerek bu gruptan çıkma şansımızı yüzde 80'lere çıkarmayı düşünüyoruz. Bunu da çıkaracak güçteyiz.'' AS Roma'nın, Roma derbisinde dün SS Lazio'yu 5-1 gibi farklı bir skorla yendiğinin anımsatılması üzerine Albayrak, ''Biz Lazio değiliz, Galatasarayız. Oradan da iyi bir oyunla puan alacağımıza inanıyorum'' dedi. Albayrak, maçın bütün biletlerinin satıldığının ve stadın 80 bin kişilik olduğunun belirtilmesi üzerine de ''O statta bizim ilk maçımız değil, son maçımız da olmayacak. Avrupa'daki takımların Galatasaray korkulu rüyasıdır. Aynı statta, aynı korkuyu Roma'ya da yaşatacağız'' diye konuştu. Deplasman galibiyetlerine Roma'da başlamayı umduklarını ifade eden Abdurrahim Albayrak, ''Sergen, Bülent Akın ve Murat Sözkesen dışında sakat oyuncumuz yok. Şu anda morallerimiz de yerinde. Gruptan çıkmamız için Roma'dan puan almamız gerekiyor'' dedi. 
     
     Sergen ile anlaştık 
     Albayrak, Sergen ile ilgili bir soruya karşılık da şunları söyledi 
     ''Sergen ile iki yıllık mukavele yaptık, anlaştık. Önümüzde kongre var. Kongreden sonra inşallah kazanırız. Kazansak da kazanmasak da Sergen ile ilgili Siirt Jet-Pa Spor Kulübü Başkanı Takiddin Yarayan beyle görüşülüp, bu işe bir nokta konacaktır.'' Öte yandan, Galatasaraylı futbolcular ise herhangi açıklamada bulunmadılar. 
     Galatasaray kafilesi daha sonra, Kıbrıs Türk Havayolları'ndan kiralanan özel uçakla Roma yakınlarındaki Ciampino Havaalanı'na hareket etti. 
     






</TEXT>
</DOC>
