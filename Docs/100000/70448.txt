<DOC>
<DOCNO> 70448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sontur15.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli "AB'ye girmezsek mahvoluruz" söylemi katkıda bulunmaz 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Bazı iş, siyaset ve medya çevreleri, ülkemizde Avrupa Birliği AB yönetiminin kulisliğini yaptıkları kadar AB bünyesinde Türkiye'nin lobiciliğini yapmış olsalardı, ilişkilerimiz şimdiki seviyesinden çok daha ileride olurdu'' dedi. 
     Bahçeli, Türkiye'nin, AB hedefini her boyutu ve aşamasıyla değerlendirmek, bu konuda milli bir çizgi ve üslup geliştirmek durumunda olduğunu kaydetti. 
     Bahçeli, MHP'nin AR-GE Binası'nda, Merkez Yönetim Kurulu MYK 
     toplantısının açılışında yaptığı konuşmada, idam cezası tartışmalarını değerlendirdi. Türkiye'nin gündemini, farklı gerekçeler öne sürülerek yürütülen idam cezası tartışmasının belirlediğini ifade eden Bahçeli, AB yönetiminin 2001 yılı Türkiye İlerleme Raporu'nu açıklamasıyla önce Kıbrıs davası daha sonra da Uyum Yasaları konusunun ön plana çıktığını, ''ilginç ve düşündürücü görüşlerin boy gösterdiği kampanyaların organize edildiğini'' söyledi. Bahçeli, bunların ardından da AB yönetimine verilen sözlerin yerine getirilmesi ya da tam üyelik müzakerelerinin bir an önce başlaması gerekçesiyle idam cezasının tamamen kalkmasının, Kürtçe eğitim ve televizyon yayınının gündeme taşındığını ifade etti. Bütün bu kritik konuların birbirinden bağımsız olmadığını, bir zincirin halkaları gibi birbiriyle bağlantılı olan gelişmeleri ifade ettiğini kaydeden Bahçeli, bu nedenle soruna bütüncül bakmanın, dış dinamikleri çok yönlü okumanın büyük önem taşıdığını belirtti. 
     
     MHP'ye yönelik suçlama yarışı 
     MHP'nin, son zamanlarda yaşanan bu tartışmalarda ''sorumlu ve tutarlı siyaset anlayışının gereğini yerine getirdiğini'' anlatan Bahçeli, buna karşılık yaklaşık 3-3.5 aydır birçok siyaset ve medya çevresinin partisine yönelik suçlama yarışına girdiğini söyledi. 
     Bahçeli, sözlerini şöyle sürdürdü 
     ''Ancak, bu tür yaklaşımlar sergilenirken kendi tutarsızlıkları ve milli duyarsızlıkları görmezden gelinmiş, Avrupalı muhataplarımızın çarpık beyan ve tutumlarına hiç dikkat edilmemiştir. Peki, bütün bunlar niçin ve nasıl yapılmıştır Her şeyden önce çeşitli ideolojik veya menfaat hesaplarının sonucunda kendi konu ve çabalarının doğru bir temele oturmadığının farkında olmamışlardır. 
     Ancak, kim ne derse desin AB-Türkiye ilişkilerini hem dünü, bugünü ve yarınıyla hem de aksayan yönleriyle bir bütün olarak değerlendirmek ve kavramak zorunludur. Çünkü ilişkilere hakkaniyetli ve gerçekçi bir bakış açısıyla ve karşılıklılık esasında yaklaşılmadığı sürece Türkiye'nin AB yolculuğunu doğru ve eksiksiz tanımlamak mümkün değildir. Aksi takdirde Türkiye-AB ilişkilerini 'tek yanlı, mahkumiyet sendromu'ndan kurtarıp sağlam bir yörüngeye oturtmamız imkansızdır. 
     Ülkemizin AB'den başka bir seçeneği yoktur ya da AB'ye girmezsek mahvoluruz söylemlerinin tam üyelik sürecine katkı sağlamadığı yeterince açıktır.'' 
     
     Kafa yormaları gerekir 
     Bahçeli, Türkiye'nin, AB hedefini her boyutu ve aşamasıyla değerlendirmek, bu konuda milli bir çizgi ve üslup geliştirmek durumunda olduğunu vurgulayarak, bu yaklaşım biçiminin bazı çevrelerin sandığının aksine AB'yi önemsemenin ve ciddiye almanın asgari şartını oluşturduğunu ifade etti. 
     Soruna, bu şekilde yaklaşanları, bir çırpıda ''AB karşıtı'' ilan ederken işin basitliğine ve kolaycılığına kaçılmaması gerektiğini dile getiren Bahçeli, ''Aksi takdirde bu kolaycılık, konuya duyarlı ve gerçekçi bir bakış açısıyla yaklaşmayan her çevrenin Türkiye karşıtı ilan edilmesi kadar sağlıksız bir tavır olmayacak mıdır Şüphesiz AB üyeliğimiz konusunda çok arzulu olanların bu tür sorulara da kafa yormaları gerekmektedir'' diye konuştu. 
     Devlet Bahçeli, MHP'nin Türkiye-AB ilişkilerine bakış açısının özünü ''onurlu ve adil bir ortaklık ilişkisi prensibi''nin oluşturduğunu belirterek, bu temel prensibi sadece Milliyetçi Hareket'in değil, her siyasi partinin, konuyla ilgili her entelektüel çevrenin ve medyanın benimsemesinin önem taşıdığını söyledi. 
     ''AB konusunda Milliyetçi Hareket'e bazen akıl vermek isteyen, bazen de dil uzatan çevrelere, birinci tavsiyemiz budur'' diyen Bahçeli, sözlerini şöyle sürdürdü 
     ''İkinci tavsiyemiz de şu olacaktır AB yönetimi ne isterse istesin yerine getirmeliyiz ya da Ne pahasına olursa olsun AB'ye girmeliyiz söylemleriyle ve politikasıyla bir yere varmak ve Türkiye'ye iyilik etmek imkansızdır. İnanıyoruz ki bazı iş, siyaset ve medya çevreleri, ülkemizde AB yönetiminin kulisliğini yaptıkları kadar AB bünyesinde Türkiye'nin lobiciliğini yapmış olsalardı, ilişkilerimiz şimdiki seviyesinden çok daha ileride olurdu.'' 
     






</TEXT>
</DOC>
