<DOC>
<DOCNO> 91384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/yazar/uras.html </URL>
<DATE> 2002/06/22/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Üçüncü büyük üniversite rektör seçiyor 
</HEADLINE>
<TEXT>

     Türkiye’nin öğrenci sayısı bakımından üçüncü büyük üniversitesi Marmara Üniversitesi’nde 25 Haziran Salı günü rektör seçimi yapılacak. Marmara Üniversitesi 1883 yılında Hamidiye Ticaret Mekteb - i Alisi ismi ile kurulan ve Cumhuriyet döneminde "Yüksek İktisat ve Ticaret Mektebi" adını alan okulun temelleri üzerinde gelişen bir üniversite. Gelecek yıl 120’nci kuruluş yılı kutlanacak üniversitenin şimdilerde 52 bin öğrencisi 2 bin 700 akademik personeli var. 
     14 fakülte, 8 yüksekokul, 11 enstitü, 32 araştırma merkezinden oluşan üniversite, İstanbul’un 17 ayrı yerindeki tesislerinde eğitim veriyor. 
     Yüksek İktisat ve Ticaret Mektebi’nin 1983 yılında Marmara Üniversitesi’ne dönüşümünü gerçekleştiren Prof. Dr. Orhan Oğuz üniversitenin ilk rektörü idi. Ondan sonra Prof. Dr. Ömer Faruk Batırel uzun süre rektör olarak üniversiteyi yönetti. Gelişmesini sağladı. Her neden ise, YÖK ile "yıldızı barışmadı". YÖK’ün temennisi doğrultusunda rektörlükten ayrıldı. 1999 yılı sonunda yapılan rektörlük seçiminde gene, "YÖK’ün temennisi doğrultusunda" Prof. Dr. Turay Yardımcı Hanım rektör seçildi. Ama değişik idari sorunlar ortaya çıkınca YÖK yönetimi, kendi adayı olan rektörü iki yıl geçmeden görevden ayrılmaya zorladı. 
     
Oylama salı günü      İşte bu maceralı gel - git’lerden sonra Marmara Üniversitesi’nde akademik kadro önümüzdeki salı günü rektörlerini belirlemek için oy verecek. 
     Önemli olan bu defa seçilecek rektörün, Türkiye’nin bu üçüncü büyük üniversitesinin gelişmesini hızlandıracak bir kişiliğe sahip olması. 
     Üniversitenin şansı, böyle bir öğretim üyesinin rektör adaylığını kabul etmesi. 
     Prof. Dr. Turay Yardımcı’nın rektörlükten ayrılmaya mecbur kalmasından sonra Marmara Üniversitesi rektörlüğüne vekalet eden Prof. Dr. Tunç Erem, salı günü yapılacak seçimlerde en güçlü aday. 
     Ben bu yazıyı, Türkiye’de nasıl iyi yetişmiş kişilerin Marmara Üniversitesi gibi bir kuruluşun başına geçmesinin önemini vurgulamak için yazıyorum. 
     
Erem üniversiteye iyilik getirdi      Prof. Dr. Tunç Erem, 1999 yılının başından bu yana Marmara Üniversitesi’nin en büyük fakültesi olan İktisadi ve İdari Bilimler Fakültesi’nin dekanlığını yapıyordu. Bu fakültenin 8 bin öğrencisi, 300 öğretim üyesi var. 
     Prof. Dr. Tunç Erem Robert Kolej’den mezun olduktan sonra yüksek öğrenimini ABD’de tamamladı. Türkçe ve İngilizce yayımlanmış çok sayıda araştırması, kitabı var. Uluslararası pazarlama konusunda dünyanın dört önemli dergisinin yayın kurulu üyesi. Yurtdışındaki üniversitelerde ders vermiş bir hoca. Pazarlama ve uluslararası işletmecilik alanında uluslararası üne sahip. 1976 - 1981 yılları arasında Avrupa İktisadi İşbirliği Ligi yönetim kurulu üyeliğini yürüttü. Atatürkçü, laik, çağdaş kafalı bir bilim adamı. 
     Prof. Dr. Tunç Erem vekaleten rektörlük sorumluluğunu taşıdığı kısa dönemde hem idari hem akademik bakımdan üniversiteye iyilikler getirdi. Ben Marmara Üniversitesi’nin eski bir öğretim üyesi olarak üniversitenin yararına çalışacak rektör arayışında bunları yazıyorum. Bu seçimde oy kullanma hakkım olmadığı için oyumu yazı ile açıklamak istedim. 
     
     







Avrupa ve milliyetçilik 


Merhaba ey 76 


Vapura selam 


Çiller Kürtçe dahil anadilde yayın yapılsın 


1 trilyona ne yapılır 


İflasın eşiğine gelmeden olmuyor 


Yeni "üç" mü 


Vakıf üniversitelerinin vizyon arayışı 


Sevilla fırsatı kaçtı, ama... 


Başarıya başarı demem sanatla taçlandırılmayınca... 


Bodrum’da aile zirvesi 


İstanbul'un karma mahalleleri... 


Senegal anıları 


Dünyanın en manzaralı müzesi 


Tercih sizin 


Üçüncü büyük üniversite rektör seçiyor 


</TEXT>
</DOC>
