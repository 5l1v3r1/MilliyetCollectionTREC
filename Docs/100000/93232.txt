<DOC>
<DOCNO> 93232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/spor/spo01.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İlhan Mansız’a İtalyan kancası 
</HEADLINE>
<TEXT>

Beşiktaş’ın başarılı golcüsüne, Chievo kulübü talip oldu. Siyah-Beyazlı yönetim, resmi teklifi şimdilik dondurdu 
     ORHAN YILDIRIM 

     Yanıt vermediler 
     DÜNYA Kupası’nda üç gol atarak, dikkatleri üzerine çeken Beşiktaşlı İlhan Mansız’a İtalyan’dan talip çıktı. Geçen sezon Çizme’nin en renkli takımları arasında gösterilen Chievo’nun, golcü futbolcu için Beşiktaş’a teklif yaptığı öğrenildi. Chievo Teknik Direktörü Maurizio’nun, İlhan için tüm imkanların zorlanmasını istediği öğrenildi. Asbaşkan Yıldırım Demirören, "Teklif aldık. Ancak İlhan’ı kadromuzda tutmak istiyoruz" dedi. 
     
     Giunti’den ret 
     İTALYAN medyasında Chievo-İlhan Mansız teması geniş yer bulurken, bir başka iddia da Giunti ile ilgili olarak yazıldı. Haberlerde, Beşiktaş’ın Giunti için Brescia ile anlaşma sağladığı, ancak yıldız futbolcuyu ikna edemediği belirtildi. Lucescu’nun alınmasını istediği Giunti’nin kulübünde kalmaya sıcak baktığı vurgulandı. Olumsuz yanıta karşın Siyah-Beyazlılar’ın Giunti için ısrarını sürdürdüğü ifade edildi. 
     
Nouma uyarısı      BEŞİKTAŞ yöneticisi Mete Düren, Nouma ile ilgili doktor raporlarının açık ve net olduğunu belirterek, "Problemsiz bir futbolcuyla yapacağımız anlaşma şartları, Nouma için söz konusu olamaz, çünkü özel bir durumu var" dedi. Düren, Nouma’nın menajerlerinin, Beşiktaş’ın dış transfer politikasını yönlendirmeye çalışarak kamuoyunu yanıltan mesajlarına, Beşiktaş camiasının rağbet etmemesini de istedi. Mete Düren, "Yönetimimiz, gelecek günlerde bu oyuncuyla ilişkilerin ne şekilde seyredeceğini açıklayacaktır" diye konuştu. Bu sözler yönetimin Nouma’nın transferine olumsuz baktığı yorumuna yol açtı. 
     
Ahmet’e artroskopi      SAĞ dizinde, menisküs yırtığı tespit edilen, Beşiktaş’ın tecrübeli oyuncularından Ahmet Yıldırım’a, dün Memorial Hastanesi’nde artroskopi yapıldı. Operasyonu gerçekleştiren Prof. Dr. Aziz Alturfan, Ahmet Yıldırım’ın 2-3 hafta sonra takımla birlikte çalışmalara başlayabileceğini açıkladı. İsviçre kampına gidemeyen başarılı futbolcu, ikinci etap çalışmalarına katılacak. Ahmet, "Geçen sezonki en büyük derdim artık sona erdi" diye konuştu. 
     



 SPOR 





























</TEXT>
</DOC>
