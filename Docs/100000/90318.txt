<DOC>
<DOCNO> 90318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/son/sondun29.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Thatcher "Saddam gitmeli" 
</HEADLINE>
<TEXT>

     İngiltere'nin eski Başbakanı Margaret Thatcher, ''Saddam Hüseyin'in iş başında kalmasının, Hindistan ve Pakistan'ın nükleer silaha sahip olmaları kadar kötü olduğunu'' savundu ve ''Saddam mutlaka gitmeli'' dedi. 
     Amerikan Wall Street Journal gazetesine bir makale yazan eski Başbakan, ''BM denetlemelerini reddetme riskini göze alan Saddam'ın, kitle imha silahları KİS üretim programının hangi aşamaya ulaştığını bilmiyoruz'' dedi. ''Saddam'ı yakalamak için girişilecek eylemin riskli olması yüzünden Irak'ın KİS üretim programını sürdürmesine izin vermek çılgınca bir fikir'' diyen Margaret Thatcher, ''Elimizdeki imkanlarla neyi gerçekleştirebileceğimizi saptamamız, ondan sonra da sonuna kadar bastırmamız gerekir'' diye devam etti. 
     ''KİS bizim ve çocuklarımızın yaşadığı dünyayı kökünden değiştirmiştir'' diyen Thatcher, ''bu silahlara sahip olanlar bunları eninde sonunda kullanacaklardır. Bu kişiler kendilerinin ya da ülkelerinin güvenlikleriyle ilgili değillerdir. Bu mentaliteyi intihar bombacılarında görmekteyiz'' görüşünü savundu. 
     KİS'larını ''çağımızın en büyük tehdidi'' olarak niteleyen Thatcher, ''ABD'nin hızlı bir şekilde balistik füzesavar sistemini inşa etmesini ve dünyanın herhangi bir yerinden fırlatılacak füzelere karşı kalkan oluşturmasını'' önerdi. 
     Thatcher, ''Başkan Bush'un İran, Irak ve Kuzey Kore'nin kanunsuz devletler olduğu konusunda çok haklı olduğunu'' da vurguladı. 
     





</TEXT>
</DOC>
