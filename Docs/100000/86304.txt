<DOC>
<DOCNO> 86304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/yasam/yas00.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dövüş Kulübü’ gerçek oldu 
</HEADLINE>
<TEXT>

Giysi ve yiyecek için birbirleriyle kıyasıya dövüşen evsizlerin oynadığı Serseri Dövüşleri’ adlı video filmi, Amerika’da satış rekorları kırıyor 
     DIŞ HABERLER SERVİSİ 

     Amerika’da satışa sunulan "Bum Fights" Serseri Dövüşleri isimli video, satış rekorları kırıyor. Ancak videonun içeriği, normal insanları dehşete düşürecek derecede anormal. 
     Bugüne kadar 200 bin kopya satılan ve yapımcı California Sinema Okulu’ öğrencilerine 1 milyon doların üzerinde para kazandıran filmde, sokakta yaşayan insanlar giysi, yiyecek gibi hediyeler karşılığı birbirleriyle kıyasıya dövüşüyor, kendilerinden istenen zor görevleri yerine getiriyor. 
     
Acı var, yardım yok      Amatör bir kamerayla çekildiği anlaşılan görüntülerden birinde, yerde acı içinde kıvranan bir evsiz, dirseğinin kırıldığını söyleyerek yardım için yalvarıyor. Ancak film ekibi, yardım yerine görüntüye odaklanmayı tercih ediyor. Bir başka görüntüdeyse, saçlarının alev aldığını fark eden bir evsiz çaresizlikle iki elini kafasına vurarak ateşi söndürmeye çalışıyor. 
     Dehşet filminde "Rufus" adıyla tanımlanan birinin kanlar fışkırana kadar duvara kafa atması, bir market arabasına binerek dik bir yokuştan aşağı kayması, diğer evsizleri sprey boyayla boyaması da var. Bir diğer görüntüdeyse bir evsiz, bir diğerinin dişini kerpetenle çekiyor. 
     
Sokağı anlattık’      Filmin yapımcıları, filmle evsizlerin sokakta yüzleşmek zorunda oldukları dramı gözler önüne serdiklerini söyleyerek "eserlerini" savunurken, ABD Ulusal Evsizler Koalisyonu yetkililerinden Donald Whiteband tepkisini "Böyle zalimlik görülmedi" diyerek gösterdi. 
     Yapımcı gençler Ray Laticia ve Ty Beeson, filmlerinin pazarlamasını "Sarhoş serserileri birbirlerini döverken görün" diyerek yapıyor. 
     
Bu film çok konuşulmuştu      Başrollerini Brad Pitt ile Edward Norton’un paylaştığı Dövüş Klübü, başını Amerika’nın çektiği tüketim kültürünün tükettiği insanların filmiydi. İki arkadaş bu nefretle bir dövüş kulubü kurmuşlardı... 
     



 YAŞAM 

















</TEXT>
</DOC>
