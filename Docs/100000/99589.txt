<DOC>
<DOCNO> 99589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sondun09.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İran'da "Ayeni Cenub" adlı yeni reformcu gazete yayına başladı. 
</HEADLINE>
<TEXT>

     İran'da, muhafazakar Yargı Erki'nin reformcu gazeteler ve gazetecilere yönelik yoğun cezalandırma faaliyetlerine rağmen yeni bir reformcu gazete yayın hayatına başladı. 
     Reformist İslami İran Katılım Cephesi İİKC üyesi ve güneydeki Buşehr kenti milletvekili Muhemmed Dadfar, dün ''Ayeni Cenub'' Güneyin Gazetesi adlı gazeteyi çıkarmaya başladı. 
     Yeni gazetede görev yapan gazetecilerden bir kısmı, geçen hafta 6 aylığına geçici olarak kapatılan reformcu Nevruz gazetesinde çalışıyordu. 
     Genel Sekreterliğini Muhammed Rıza Hatemi'nin yaptığı İİKC, Cumhurbaşkanı Muhammed Hatemi'ye yakın olarak bilinse de gazetenin ilk sayısında ''Hatemi Nerede '' manşeti kullanıldı ve Hatemi, İran Özgürlük Hareketi'nin kapatılması dahil son günlerde reformcular ve muhafazakarlar arasındaki anlaşmazlıklar konusunda ''sessiz kalmakla'' eleştirildi. 
     Geçen ay reformcu Nevruz ve Azad gazetelerini kapatan muhafazakarların denetimindeki Yargı Erki, son 2 yılda 22 reformcu gazeteyi kapattı ve çok sayıda gazeteciye hapis cezası verdi. 
     





</TEXT>
</DOC>
