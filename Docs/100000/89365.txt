<DOC>
<DOCNO> 89365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/spor/yozdilek.html </URL>
<DATE> 2002/06/12/ </DATE>
<TIME>  </TIME>
<AUTHOR> MEHMET ÖZDİLEK  </AUTHOR>
<HEADLINE>
Ben inanıyorum 
</HEADLINE>
<TEXT>

İşimizi zora soktuğumuz gerçek. Her şeye rağmen, Çin’i yenip, Brezilya-Kosta Rika maçından gelecek olumlu haber ile son şansımızı iyi kullanacağımıza inanıyorum 
     SON Dünya ve Avrupa şampiyonu olan Fransa’nın gol atamadan elendiği sürprizlerle dolu bir Dünya Kupası izlemekteyiz. ABD, Senegal, Güney Kore ve Japonya gruplarında sürpriz sonuçlar almaya devam ediyor. 
     Turnuvalarda böyle sürprizler normal karşılanabilir. Fakat bu ülkelerin futbolda kaydetmiş oldukları ilerleme göz ardı edilemez. Futbolun artık bir endüstri olduğu günümüzde, futboldaki başarıların ve ilerlemenin ülke ekonomileri ile paralel olduğu inkar edilemez bir gerçektir. Diğer Afrika ülkeleri gibi Senegal’in ise lejyoner futbolcuları ile bu mücadelenin içinde olması, düşünülmesi gereken diğer bir noktadır. 
     48 yıl aradan sonra tekrar Dünya Kupası’na katılan Milli Takımımız’dan herkes gibi benim de beklentim, bu gruptan rahat çıkabileceğimiz yönündeydi. Fakat oynanan ilk iki maç gösterdi ki, milli takımımız bu turnuvaya teknik, taktik ve moral motivasyon açısından iyi hazırlanamamış. 
     Kosta Rika maçından sonra gruptan çıkma şansımız devam etmesine rağmen, işimizi zora soktuğumuz da bir gerçek. Her şeye rağmen ben, Milli Takımımız’ın Çin karşılaşmasından galip ayrılacağına ve Brezilya - Kosta Rika maçından gelecek iyi bir sonuç ile son şansını iyi kullanacağına inanıyorum. 
     



 SPOR 

































</TEXT>
</DOC>
