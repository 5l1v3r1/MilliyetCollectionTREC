<DOC>
<DOCNO> 98452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/spo20.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Tuğçe, Dünya şampiyonu      GEÇEN sene Avrupa ikinciliğine ulaşan Fenerbahçeli yelkenci Tuğçe Subaşı, bu kez Dünya şampiyonluğuna imzasını attı. Hollanda’da yapılan yelken yarışlarında Laser sınıfında yarışan 18 yaşındaki Tuğçe Subaşı, müthiş bir performans göstererek birinciliğe ulaştı. Subaşı, bugün Türkiye’ye dönecek. 
     
Armstrong zafere doğru      GELENEKSEL Fransa Bisiklet Turu’nda dün koşulan 19. etapta zafer, son üç yılın şampiyonu ABD’li pedal Lance Armstrong’un oldu. Bugün koşulacak 20. etapla sona erecek olan yarışta Regnie - Durette - Macon arasında koşulan 19. etabı 1 saat 3 dakika 50 saniye ile kazanan Armstrong, böylece genel klasmanda en yakın rakibi İspanyol Joseba Beloki ile de arasındaki farkı 7 dakika 17 saniyeye çıkardı. Yarışta Beloki ikinci, Litvanyalı Raimondas Rumsas da üçüncü oldular. 
     
Schumacher ilk sırada      FORMULA 1’DE Almanya’nın Hockenheim kasabasında bugün koşulacak Almanya Grand Prix’si öncesi dün yapılan sıralama turlarında Michael Schumacher 1.14.389’luk derecesiyle ilk sırayı aldı. Şampiyonluğunu geçen hafta ilan eden Alman sürücünün ardından kardeşi Ralf Schumacher 1.14.570 ile ikinci, takım arkadaşı Brezilyalı Rubens Barrichello ise 1.14.693 ile üçüncü oldu. 
     
Atletler nefes nefese      TÜRKİYE Kulüplerarası Atletizm Birinci Ligi’nde Fenerbahçe ile ENKA arasında nefes nefese bir yarış yaşanıyor. İlk iki kademe yarışlarında büyük çekişmeye giren ENKA ve Fenerbahçe’nin kıyasıya mücadelesi dün de sürdü. Fenerbahçe, erkeklerde 45416 puanla ilk sırada bulunan ENKA ile arasındaki puan farkını 205 puana indirerek toplam 45211 puana ulaştı. Bayanlarda ise sıralama şöyle 1 - ENKA 43.433 , 2 - Fenerbahçe 40.661 , 3 - Beşiktaş 37.039 
     
Almanya’yı yendik      HIRVATİSTAN’IN Zagreb kentinde dün başlayan Ümit Bayanlar Avrupa Basketbol Şampiyonası’nda Türkiye, Almanya’yı 57 - 54 mağlup etti. Karşılaşmanın ilk yarısını ise Almanya 30 - 29 önde kapadı. Ümit Erkek Milli Takımımız ise Litvanya’daki Avrupa Şampiyonası’nda Yugoslavya’ya 90 - 87 yenildi. 
     
Fanatik fark attı      LOTTO Medya Kupası dün oynanan maçlarla başlarken, Fanatik ile Star TV arasındaki mücadele idman havasında geçti. Fanatik, zayıf rakibini Hüseyin Yavuz 3 , Cüneyt Karakaya 2 , Zafer Büyükavcı ve İsmail Öztürk’ün golleriyle 7 - 0 yendi. 
     
Hazırlık maçları Lommelse - Ankaragücü 1 - 1 Gaziantep - Hapoel 2 - 1 Adanaspor - Elazığspor 1 - 0 İstanbulspor - Dardanelspor 1 - 2 Tarsus İdmanyurdu-Sakarya 2 - 3      



 SPOR 




















</TEXT>
</DOC>
