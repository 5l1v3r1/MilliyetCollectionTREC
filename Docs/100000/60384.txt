<DOC>
<DOCNO> 60384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/son/soneko07.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Her 100 liralık vergi iadesinin 7.8 lirasında sahtecilik yapılıyor 
</HEADLINE>
<TEXT>

     İşçi ve memurlara yönelik vergi iadesinde, sahte ya da geçersiz fatura ve fiş ile özel gider indiriminden yararlanma uygulamasının önüne geçilemiyor. 
     Geçen yılki iadelere dönük yapılan incelemelerde, her 100 liralık vergi iadesinin 7.8 lirasında sahtekarlık yapıldığı belirlendi. 
     Gelirler Genel Müdürü Akif Hamzaçebi, bu yıl ise kamu ve özel sektörde ''örnekleme'' yoluyla seçilecek bildirimler üzerinde, anında denetim yapılacağını bildirdi. 
     2001 yılı içinde Türkiye çapında belirlenen mükellefler nezdinde 
     gerçekleştirilen denetimlerde, özel gider indirimine konu 2 katrilyon 423 trilyon 69 milyar 244 milyon liralık fatura ve fiş incelendi. İnceleme sonucunda, 4 milyon 783 bin 201 fatura ve fişin geçersiz, 166 bin 27 fatura ve fişin de sahte olduğu anlaşıldı. İşçi ve memurların vergi iadesi almak için verdikleri geçersiz fatura ve fişlerin parasal tutarının 179 trilyon 29 milyar 29 milyon lira, sahte fatura ve fişlerin parasal değerinin de 6 trilyon 986 milyar 452 milyon lira olduğu belirlendi. Böylece her 100 liralık özel gider indirimi için 7.7 liralık geçersiz ya da sahte belge verildiği ortaya çıktı. Söz konusu fatura ve fişlerle, haksız yere alınan vergi iadesinin tutarı da 8 trilyon 355 milyar 0 milyon lira olarak hesaplandı. 
     
     Genel Müdür'den denetim genelgesi 
     Bu arada Gelirler Genel Müdürü Akif Hamzaçebi de, işçi ve memurların 2001 yılı içinde topladıkları ve 20 Ocak akşamına kadar bildirimle işverenlere teslim etmeleri gereken özel gider indirimine konu fatura ve fişler için, teşkilata bir Denetim Genelgesi gönderdi. 
     81 ilin Defterdarlıklarına gönderilen genelgede, özel gider 
     indiriminde kullanılan belgelerin gerçek ve yasalara uygun olup olmadığının, her ilde oluşturulacak özel ekiplerce sıkı bir incelemeye tabi tutulması istendi. İşçi ve memurların özel gider indirimine konu harcamalarının ücretiyle orantılı olması gerektiğini hatırlatılan genelgede, sözkonusu harcamların Türkiye'de gelir ve kurumlar vergisine tabi olan mükelleflerden alınan belgelere dayandırılması zorunluluğuna da dikkat çekildi. 
     
     Cezalı geri alınacak 
     Sahte veya muhteviyatı itibarıyla yanıltıcı belge kullanılması, belgelerde tahrifat yapılması ya da diğer suretlerle doğan fark verginin fazla hesaplanmasına neden olunması halinde, bu verginin ilgililerden ''cezalı'' olarak geri alınacağı vurgulanan genelgede, daha sonra şu görüşlere yer verildi 
     ''-Kamu kurum ve kuruluşlarıyla değişik işkollarındaki özel işletmelerden örnekleme suretiyle seçilecek mükellefler nezdinde, bildirimlerin Ocak ve Şubat 2002 aylarında ivedilikle taranması sağlanacak. Bu konuda Defterdarlıklarca gerekli düzenlemeler yapılarak, tedbirler alınacak. 
     -Özel gider indirimiyle ilgili olarak sahte fatura veya fiş kullanıldığına dair Defterdarlıklara veya Alo Maliye 189 telefonuna yapılan ihbarlar ivedi olarak değerlendirilecek. 
     -Yaygın ve yoğun vergi denetimlerinde ruhsatsız olarak kullanılan ödeme kaydedici cihazlarla, perakende satış fişleri düzenleyenlerin tespiti konusunda özel hassasiyet gösterilecek.'' Hamzaçebi, Defterdarlıklara ayrıca, kendilerine teslim edilen fiş veya faturaların eğitim, sağlık, gıda, giyim ve kira harcamalarına ilişkin olup olmadığı, gelir ya da kurumlar vergisine tabi mükelleflerden alınıp alınmadığı konularında dikkatli inceleme için, işverenlere uyarı yazısı gönderilmesi talimatını da verdi. 
     
     Sahtecilik yapanlar yandı 
     Öte yandan vergi kanunları uyarınca, vergi iadesinde geçersiz fatura ya da fiş kullananlar, aldıkları iadeyi tümüyle geri öderken, ayrıca vergi ziyaı cezası kapsamında kendilerine iadenin bir katı ceza ile geçen her ay için gecikme faizi uygulanıyor. 
     Vergi iadesinde naylon fatura kullanılması durumunda ise bu defa suç ''kaçakçılık'' fiiiline giriyor ve alınan vergi iadesinin üç katı ceza yanında, 1 ile 3 aya kadar hapis cezası da gündeme gelebiliyor. 
     






</TEXT>
</DOC>
