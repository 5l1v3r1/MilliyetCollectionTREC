<DOC>
<DOCNO> 79252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/sondun06.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Baretta dizisinin ünlü oyuncusu karısını öldürmekten tutuklandı 
</HEADLINE>
<TEXT>

     ''Baretta'' dizisinin başrol oyuncusu Amerikalı aktör Robert Blake, eşinin öldürülmesinin üzerinden 11 ay geçtikten sonra cinayetle ilgili olarak tutuklandı. 
     Aktörün eşi Bonny Lee Bakley, park edilmiş bir arabanın içinde otururken tabancayla vurularak öldürülmüştü. 
     Blake'in Los Angeles polisi tarafından, kız kardeşinin Hidden Hills'teki evinde bulunduğu sırada tutuklandığı belirtildi. Polis, Blake'in koruma görevlisi Earle Caldwell'i de aynı cinayetle ilgili olarak tutukladı. 
     45 yaşındaki Bonny Lee Bakley, 68 yaşındaki eşiyle ''Vitello's'' 
     adlı lokantada yemek yedikten sonra, arabanın içinde kocasının gelmesini beklerken tabancayla vurularak öldürülmüştü. Blake, polise verdiği ifadede, olay sırasında lokantada unuttuğu tabancasını almak için geri döndüğünü ve geldiğinde karısını vurulmuş bulduğunu söylemişti. Eşinden hayli yaşlı olan Blake'ten şüphelenen polisin kesin kanıt ele geçiremediği için aktörü derhal tutuklayamadığı, ancak 1 yıla yakın süredir izlediği ifade edildi. Blake'in Pazartesi günü mahkemeye çıkartılacağı ve tutukluluk halinin devam edip etmeyeceğinin o zaman kesinlik kazanacağı belirtiliyor. Bonny Lee Bakley'in vurulduğu antika tabanca olay yerinden 200 metre kadar uzaklıkta bir çöp bidonunun içinde bulunmuştu. Tabancanın içindeki tek kurşun ile Bakley'in vücudundan çıkartılan 2 kurşunun aynı olduğu ifade edildi. Aktörün evinde yapılan aramada da bu mermilerden bir kutu bulunmuş ve kutuda 3 kurşunun eksik olduğu saptanmıştı. 
     





</TEXT>
</DOC>
