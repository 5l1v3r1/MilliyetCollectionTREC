<DOC>
<DOCNO> 95918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/guncel/agun.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
25 milyarlık ilanla istifasını duyurdu 
</HEADLINE>
<TEXT>

10 yıldır sürdürdüğü 70. yıl Fizik Tedavi Hastanesi’ndeki başhekimliği görevinden istifa eden Doç. Dr. Hürriyet Yılmaz Sağlık Bakanlığı’nı suçladı 
     ÜMRAN AVCI İstanbul 

     Sağlık Bakanlığı’na bağlı 70. Yıl İstanbul Fizik Tedavi Rehabilitasyon Eğitim ve Araştırma Hastanesi’nin Başhekimi Doç. Dr. Hürriyet Yılmaz, istifasını 15 bin dolarlık 25 milyar lira gazete ilanıyla duyurdu. İstanbul İl Sağlık Müdürlüğü de yapan Yılmaz, 10 yıldır sürdürdüğü başhekimlik görevini bırakırken verdiği yarım sayfa ilanda, "Sağlıkta hiç değişmeyen partizan anlayışın bir ürünü olarak hastanemize, şahsıma ve hekim arkadaşlarıma yönelik saldırılara, değerbilmezliğe tepki ve geleceğe olan inançsızlığım nedeniyle istifa ediyorum" dedi. 
     Çok sayıda hastane çalışanın da katıldığı törenle dün görevine veda eden Yılmaz, "Son dönemlerde salt çalışma düzenine değil, şahsıma, aileme ve ahlakıma yönelik sözlü ve yazılı tacizlerde bulunuldu. Bu süreçte rol alan bazı kişileri deşifre etmeden geçemeyeceğim. Her şeye seyirci kalan hatta zaman zaman bireysel yetersizliği nedeniyle bu durumu körükleyen İstanbul Sağlık Müdürü, siyasal parti kimliğini kullanmaya çalışan içerden ve dışardan malum kişiler ve teşkilatlar, insanlık ve hekimlik müsveddesi birkaç malum kişi, batan gemiden kaçan fare acizliğindeki eski hastane müdürü ve saymanı, başhemşiremiz, mevcut yeteneksiz ve onursuz hastane müdür yardımcıları, yalancı şahitler, kuklalar ve korkaklar bu oyunun baş aktörü oldular." 
     Yılmaz iddialarını sürdürürken zaman zaman uğultular yükseldi. Yılmaz konuşmasının ardından gözyaşları ve alkışlarla ayrıldı. 
     

</TEXT>
</DOC>
