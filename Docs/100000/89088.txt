<DOC>
<DOCNO> 89088 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/ekonomi/eko01.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçim ekonomiyi etkiler 
</HEADLINE>
<TEXT>

Merkez Bankası Başkanı Serdengeçti, Bakan Derviş’in aksine "Erken seçim ekonomiyi olumsuz etkiler" dedi. Serdengeçti’nin, "Büyüme hedefimiz yok. Tahminimiz var" sözüne tepki gösteren Devlet Bakanı Derviş ise büyüme hedefinin göz ardı edilmemesi gerektiğini söyledi 
     ÖNDER YILMAZ Ankara 

     Başbakan Yardımcısı ve MHP lideri Devlet Bahçeli başkanlığında toplanan Bakanlar Kurulu’nda erken seçimin ekonomiye etkisi tartışıldı. Merkez Bankası Başkanı Süreyya Serdengeçti, daha önce "Seçim ekonomiyi olumsuz etkilemez" diyen Devlet Bakanı Kemal Derviş’le ters düşerek, "Erken seçim ekonomiyi olumsuz etkiler" dedi. 
     Bakanlar Kurulu’nu Başbakan Bülent Ecevit’in isteği üzerine topladığını dile getiren Bahçeli, "Sayın Başbakan’ın dünkü basın toplantısını televizyondan izledik. Kendisini iyi ve sağlıklı gördük. Bir an önce iyileşip görevine dönmesini diliyoruz" dedi. Daha sonra Serdengeçti bir sunum yaparak yıl sonu enflasyon hedefinin yüzde 35, büyümenin de yüzde 3 gerçekleşmesini beklediklerini söyledi. Serdengeçti, "Enflasyonda başarılı olursak kalıcı büyümeye ulaşabiliriz. Bizim büyüme hedefimiz yok, tahminimiz var. Ekonomik göstergeler olumlu seyrini sürdürmektedir" diye konuştu. 
     Sunumun ardından Kültür Bakanı İstemihan Talay, Serdengeçti’ye "Erken seçim ekonomiyi etkiler mi " diye sordu. Serdengeçti bu soruya "Her durumda seçim tartışmaları ekonomiyi tedirgin eder. Tabii ki seçimden sonra nasıl bir hükümet kurulacağı belli olmadığı ve yeni hükümet beklentisi doğduğu için kırılgan ekonomi ve para politikalarının Merkez Bankası olarak kesinlikle olumsuz etkileneceğini düşünüyoruz" yanıtını verdi. 
     Devlet Bakanı Mehmet Keçeciler de Serdengeçti’yi "Merkez Bankası’nın girdi hesapları nasıl olur da Alman makamlarının eline geçer" biçiminde eleştirdi. Serdengeçti ise "Biz hiçbir bilgiyi Alman makamlarına vermedik. Sadece Dresdner Bank’a bazı bilgileri gönderiyoruz. Alman makamları oradan almış olabilirler. Bu bilgilerin bizden çıkmadığını daha önce ispat ettik" yanıtını verdi. 
     
     Bütçemi versem borç kapanmaz 
     Bu arada Bakanlar Kurulu tahıl ürünlerinde çiftçiyi ezdirmemek ve fiyat belirlemesi amacıyla TMO’ya yetki veren ve haşhaşın kilo başına 1.5 milyon liradan alımını öngören iki kararnameyi de imzaya açtı. 
     Bayındırlık Bakanı Abdülkadir Akcan’ın Karayolları Genel Müdürlüğü’nün asfalt yol yapamadığı sıkıntısını dile getirdiği Bakanlar Kurulu’nda bakanlığın TÜPRAŞ’a olan 54 trilyon liralık borcu da gündeme geldi. Akcan’ın "Benim bütçem 33 trilyon. Hepsini versem bile bu borç kapanmaz" sözleri üzerine Bakanlar Kurulu, Bayındırlık, Maliye bakanlıklarıyla TÜPRAŞ yetkililerinin biraraya gelerek çözüm üretmelerini kararlaştırdı. 
     
     Büyüme göz ardı edilemez’ 
     Bakan Derviş, Serdengeçti’nin "Büyüme hedefimiz yok, tahminimiz var" sözüne, "Siz enflasyonu düşürmekten bahsediyorsunuz. Görüyorum ki büyümeyi göz ardı ediyorsunuz. Ancak bu hükümetin yüzde 3’lük büyüme oranı hedef politikasıdır. Enflasyonu düşüreceğim derken büyümeden vazgeçemezsiniz. Bu ikisi beraber yürütülecek" diyerek sert çıktı. ANAP lideri Yılmaz da "Enflasyonun düşürülmesi güzel ama büyümeyi de belli noktaya çıkarmalıyız. Bundan fedak rlık edemeyiz" dedi. 
     
Ecevit’in koltuğu boş kaldı      Bakanlar Kurulu, doktorlarının iki - üç hafta kesin istirahat önerdikleri Başbakan Bülent Ecevit’in talebi üzerine, Başbakan Yardımcısı Devlet Bahçeli’nin başkanlığında toplandı. Toplantıda Ecevit’in koltuğu boş bırakıldı. 
     Bakanlar Kurulu toplantısı, altı haftadır yapılamıyordu. Hükümet sözcüsü ve Devlet Bakanı Şükrü Sina Gürel, "Bahçeli, toplantıya hukuki anlamda bir vekaletle mi başkanlık etti " sorusuna, "Sayın Başbakanımız, Sayın Başbakan Yardımcımızdan bu toplantıyı yapmalarını rica etmiştir. Toplantı dolayısıyla bu doğrultuda yapılmıştır" diye konuştu. 
     Toplantının ardından Başbakan Yardımcısı Hüsamettin Özkan’ın Başbakan Bülent Ecevit’i arayarak bilgilendirdiği öğrenildi. 
     
Yılmaz son anda ikna edildi      ANAP lideri Mesut Yılmaz’ın Bakanlar Kurulu’na katılmayacağı ancak MHP’li bakanlar ve Başbakan Yardımcısı Hüsamettin Özkan’ın devreye girmesiyle ikna edildiği öğrenildi. 
     Yılmaz’ın dün İstanbul’daki bazı programlara katılıp, televizyon kuruluşlarında yayına çıkacağı için Bakanlar Kurulu’na katılamayacağı haberi MHP’li bakanlara ulaştı. MHP’li bakanlar, Özkan’ı arayarak "Bu hoş bir görüntü oluşturmaz. Sayın Başbakan’ın olmadığı bir toplantıda birlik ve beraberlik görüntüsü sergilemeliyiz. Kamuoyunda Sayın Bahçeli’ye bir tavır olarak algılanabilir" görüşünü ifade ettiler. 
     Özkan’ın, Yılmaz’ı arayarak durumu anlatması üzerine ANAP lideri, programını değiştererek Bakanlar Kurulu’na katıldı. 
     
Sermaye girişi 7.2 milyar dolar olur’      Merkez Bankası Başkanı Serdengeçti, bakanlara yaptığı sunumda 2002’de sermaye girişlerinin 7.2 milyar dolar olmasının beklendiğini söyledi. 
     2000’deki 12.9 milyar dolar tutarındaki net sermaye girii, Şubat 2001 krizi sonrası 3.9 milyar dolar net çıkışa dönmüştü. Serdengeçti, 2002’de sermaye girişlerinin 6.6 milyar dolarlık tahminin üzerine çıkarak, 7.2 milyar dolar olmasının beklendiğini kaydetti. 2002’de cari açığın da 2.2 milyar dolar tahmin edildiğinianlattı. 
     Serdengeçti kamu hizmetleri doğalgaz, elektrik, su ücretler, TEKEL, tütün ve buğday fiyatlarının geçmişe dönük fiyatlandırıldığına da dikkat çekti. Serdenrgeçti, sağlık ve eğitim sektöründe geçmişe endeksleme fiyatlama davranışları ile petrol fiyatlarının gelecekteki gelişmelerinin programın önündeki riskler olduğunu vurguladı. 
     



 EKONOMİ 






















</TEXT>
</DOC>
