<DOC>
<DOCNO> 56826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/soneko19.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika'da maaşlar fazla artmış... 
</HEADLINE>
<TEXT>

     Belçika'da 1999-2000 döneminde maaşların yüzde 7,3 arttığı, oysa bu artışın söz konusu iki yılda yüzde 5,9'u geçmemesinin öngörüldüğü belirtildi. 
     Bu arada Maliye Bakanlığı, sapmanın nedenini araştırmaya başladı. 
     Edinilen bilgiye göre, Belçika'da maaş artışları, ikişer yıllık dönemler için, sendikalar ve işverenler arasında varılan uzlaşmalarla belirleniyor. 
     Ayrıca bir yasa çerçevesinde, maaş artışlarının kesinlikle üzerine geçemeyeceği oran biliniyor ve sendikalar ile işverenler arasında uzlaşma sağlanamadığı takdirde, artışlar bu yasa doğrultusunda belirleniyor. 
     Belçika'da çalışan ücretlilerin maaş artışları, 1999-2000 dönemi için, sendikalar ve işverenler arasındaki uzlaşma çerçevesinde, yüzde 5,9 olarak belirlenmişti. Maliye Bakanlığı, söz konusu iki yıllık 
     dönemde gerçek maaş artışlarının yüzde 7,3'e ulaştığını, bu ''sapmanın'' nedeninin araştırıldığını bildirdi. Aynı dönemde, Belçika'nın komşuları Fransa, Almanya ve Hollanda'da, iki yıllık maaş artışının yüzde 4,9 olduğuna dikkat çeken bakanlık, aradaki farkın, ''rekabet ortamında çok ciddi sorun kaynağı'' olduğunu belirtti. 
     
     İşverenler ve sendikalar üzgün... 
     İşverenler ve sendikalar ise ''sapma''dan dolayı üzüntülerini belirtirken, yükümlülüklerini yerine getirdiklerini, varılan anlaşmaya saygı gösterdiklerini, beklenmeyen orandaki artışın neden kaynaklandığını bilmediklerini duyurdular. 
     Uzmanlar ise öngörülmeyen artışın, bazı sektörlerde çalışanlara verilen teşvik primleri ve ikramiyelerden kaynaklandığını düşünüyorlar. 
     Sendikalar ve işverenler, 2000-2001 döneminde ise iki yıllık maaş artışının yüzde 6,4 olması üzerinde uzlaşmışlardı. 
     






</TEXT>
</DOC>
