<DOC>
<DOCNO> 61543 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/yazar/cemal.html </URL>
<DATE> 2002/01/10/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Ulusal güvenlikte siville askerin işbirliği... 
</HEADLINE>
<TEXT>

     ANKARA 
     Genelkurmay Başkanı Orgeneral Kıvrıkoğlu'yla önceki gün SAREM'in Genelkurmay'daki açılış kokteylinde sohbet ediyoruz. Kendisi, koyu bir Fenerbahçe taraftarıdır. Ama anlaşılan değişik bir Fenerbahçeli. Çünkü Galatasaray'la ilgili objektif değerlendirme yapabiliyor. 
     Şu sözler onun 
     "Fenerbahçe'nin çok güçlü oyuncuları var. Ama bakın Galatasaray da çok iyi bir sisteme sahip. Son yıllardaki başarılarının altında bu yatıyor." 
     Bir Fenerbahçeliden bu sözleri duymak, doğrusu, bir Galatasaraylı olarak beni sevindiriyor. 
     Yazımın konusu başka... 
     Sohbet sırasında sistem, eğitim, değişim altını en çok çizdiği sözcükler Orgeneral Kıvrıkoğlu'nun. 
     Şöyle diyor 
     "Bir Milli Güvenlik Kurulu toplantısının ertesi günü sabahleyin yaptığım ilk iş, 28 gün sonraki toplantıyla ilgili olarak, karargahıma yapacakları çalışma konularını bildirmektir. Bu bizim çalışma sistemimiz. Ben gittiğim zaman da devam edecek olan bir sistem..." 
     Genelkurmay Başkanı bunu söylerken, benzer sistemli çalışma anlayışının hükümet ve siyaset kurumu için de geçerli kılınmasını temenni eden bir üslup sergiliyor. 
     Orgeneral Kıvrıkoğlu bu arada Türk Silahlı Kuvvetleri'nde her geçen gün daha çok önem verilen eğitim konusuna değiniyor. 
     Şu sözler onun 
     "Mastır ve doktoralı subay sayısı her yıl artıyor. Şu anda subaylarımızın yüzde 20'si, yani 7010 subayımız master ve doktora sahibi..." 
     Orgeneral Kıvrıkoğlu'nun üzerinde durduğu bir başka konu, değişimi yakalamak ve değişimi önceden görüp hazırlıklı olmakla ilgili. Aslında kısa adı SAREM olan Stratejik Araştırma ve Etüt Merkezi'nin kuruluş amacı da bu noktada düğümleniyor. 
     Nitekim Genelkurmay Başkanı Orgeneral Kıvrıkoğlu, sivil ve askerlerin birlikte çalışacakları bu düşünce kulübü ya da İngilizce deyişle think - thank'in açılış töreninde yaptığı konuşmada şöyle diyor 
     "Geleceği öngörmek ve bu amaca yönelik köklü değişim ihtiyaçlarını zamanında algılayarak bu yönde karar vermenin ve başarılı olabilmenin yolu, kolektif zekayı ve organizasyonu esas alan bilimsel çalışmalardır." 
     Orgeneral Kıvrıkoğlu'nun konuşmasında bir cümlenin daha altını çiziyorum 
     "Unutulmamalıdır ki, ulusal güvenlik sadece askerlere yüklenen bir sorumluluk değildir." 
     SAREM'in kuruluşu bu açıdan da olumlu bir adım... 
     Türkiye'nin belalı bir coğrafyası var. NATO'nun bütün dünyada saptadığı 16 sorunlu bölgeden 13'ünde Türkiye yer alıyor. 
     Yer yuvarlağının böylesine kritik bir noktasında yaşamaya mahkumuz. Ülkemizi sırtlayıp bu belalı coğrafyadan başka bir diyara göç edemeyeceğimize göre, ulusal güvenlik konuları ülkemiz için hayati öneme sahip. 
     Ancak, bu belalı coğrafya aynı zaman da Türkiye'nin gücü ve avantajıdır. Evinin içini düzeltmiş, siyaset ve ekonomide yapısal değişimlerini tamamlamış, güçlü bir orduya sahip, Avrupa Birliği'nin içinde yer alan her bakımdan istikrarlı bir Türkiye'nin değirmenine bu coğrafya çok daha fazla su taşır. 
     Bu arada Genelkurmay Başkanı Kıvrıkoğlu'nun konuşmasında, Avrupa Birliği'ne terörle ilgili olarak yaptığı çifte standart eleştirisindeki haklılığın altını çizmekte yarar var. 
     Stratejik seviyede düşünce üreten, bu amaçla ülkemizde sivil - asker işbirliğini geliştiren bir think - tank olması dileğiyle SAREM'e başarılar diliyorum. 
     

     Not Bir meslek büyüğüm ve dostum olarak Oktay Ekşi'nin ellinci meslek yılını kutluyorum. İnşallah bu günler hepimize, bütün gazeteci milletine nasip olur. Bu mesleğin gerçekten çileli yollarında bunca yıl başarıyla tutunmak ve belli bir çizgiyi korumuş olmak çetin bir iştir. Oktay abi, en iyi dileklerimle... 
     
     
     







Arap ve Osmanlı 


Washington’dan 


Derviş'in resti 


Ulusal güvenlikte siville askerin işbirliği... 


İlaç doları açtı 


3. Milenyumda Ordu 


Üç kapı üç kilit 


Gaz Ucuz mu olsun, pahalı mı 


Mesele Saddam değil, ama... 


Sermaye Piyasası’na geçit yok... 


Bankalar Yasası kime ne getirecek, ne götürecek 


Seçim sonucuna uyulur, ama... 


Karayalçın ne yapacak 


Atıl havaalanları ve Türkjet 


Tüketici kredisi borçluları dertlerine çare arıyor 


Çörtük’ten para kaçırmak için İngiltere’ye sığındık 


</TEXT>
</DOC>
