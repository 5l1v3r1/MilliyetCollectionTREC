<DOC>
<DOCNO> 67698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sontur26.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şike çetesi soruşturması savcılıklar arasında gidip geliyor 
</HEADLINE>
<TEXT>

     İstanbul Emniyet Müdürü Hasan Özdemir, ''Susurluk Davası'' sanıklarından Ali Fevzi Bir ile hakemler ve teknik direktörler arasında ''şike çetesi'' oluşturulduğuna ilişkin kendilerine herhangi bir yazı gelmediğini, konuyla ilgili gözaltında kimsenin bulunmadığını bildirdi. 
     İstanbul Emniyet Müdürlüğü'nden çıkarken bugün bir gazetede yer alan iddiaya ilişkin basın mensuplarının sorularını cevaplandıran Özdemir, ''Bize ulaşan herhangi bir yazı yok. O konuyla ilgili gözaltında da kimse bulunmuyor'' dedi. 
     DGM Cumhuriyet Başsavcılığı yetkilileri de kendilerinde şu an bu iddiaya ilişkin soruşturma dosyası ya da hazırlık evrakı olmadığını bildirdiler. 
     İstanbul Emniyet Müdürlüğü'nde görevli üst düzey bir yetkili ise söz konusu iddiaya ilişkin hazırlanan bir dosyanın, yaklaşık 5-6 ay kadar önce DGM Cumhuriyet Savcılığı'na gönderildiğini, DGM'nin ''görevsizlik kararı'' vermesiyle de dosyanın ''yetki anlaşmazlığı'' nedeniyle Kadıköy ve Beyoğlu Cumhuriyet Başsavcılığı arasında dolaştığını ve şu ana kadar operasyon için herhangi bir savcılıktan talimat gelmediğini söyledi. 
     
     Dosya Kadıköy'de 
     Bu arada, Beyoğlu Cumhuriyet Başsavcılığı'ndan bir yetkili, Kadıköy Cumhuriyet Savcılığı'nın DGM'den gelen dosyayı, suç isnat edilen kişilerin buluşma yerlerinin Beyoğlu İlçe Emniyet Müdürlüğü'nün sınırları içinde olduğu gerekçesiyle ''yetkisizlik kararı'' vererek kendilerine gönderdiğini bildirdi. 
     Aynı yetkili, bu dosyayı inceleyen Beyoğlu Cumhuriyet Savcısı'nın da, oluşumun Kadıköy civarında organize olması ve faaliyetlerini burada yürütmelerini dikkate alarak 6 Şubat 2002 tarihinde dosyayı Kadıköy Cumhuriyet Başsavcılığı'na iade ettiğini kaydetti. 
     






</TEXT>
</DOC>
