<DOC>
<DOCNO> 73414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/son/sondun13.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizlerin Irak operasyonuna desteği azaldı 
</HEADLINE>
<TEXT>

     İngiltere'de yapılan kamuoyu araştırmaları, halkın, Irak'a yapılacak bir operasyona desteğinin önemli oranda azaldığını ortaya çıkardı. 
     The Guardian gazetesi adına anket yapan ICM kamuoyu araştırma kuruluşu, İngiliz halkının yüzde 51'inin, ABD'nin Irak'a yönelik muhtemel bir operasyonuna karşı çıktığını, ancak yüzde 35'inin böyle bir müdahaleyi onayladığını bildirdi. 
     Anket sonuçlarına göre, Başbakan Tony Blair'in liderliğindeki İşçi Partisi seçmenlerinin yüzde 46'sı Irak'a yönelik operasyona karşı çıkarken, yüzde 43'ü müdahaleyi destekliyor. Muhafazakar parti taraftarlarının ise yüzde 41'i olası operasyona destek verirken, yüzde 48'i buna karşı çıkıyor. Liberal Parti taraftarları arasında 
     operasyona karşı çıkanların oranı ise yüzde 67. 
     İngilizler arasında Kasım 2001'de yapılan bir araştırma, halkın yüzde 74'ünün Irak'a bir müdahaleyi desteklediğini göstermişti. 
     Körfez Krizi sırasında ise İngilizlerin yüzde 80'i Irak'a operasyonu desteklemişti. 
     






</TEXT>
</DOC>
