<DOC>
<DOCNO> 71580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/guncel/gun02.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DEPREM HABERCİSİ DOĞA OLAYLARI İZLENİYOR... 
</HEADLINE>
<TEXT>
Sinyal bekliyoruz 
Depremlerin önceden belirlenmesi için 37 istasyonda görev yapan bilim adamları, 24 saat boyunca doğadaki her değişikliği tek tek değerlendiriyor 
     ÜMRAN AVCI İstanbul 

     Kartal’daki bir kuyu suyunun ısınması üzerine kafalarda Acaba bu deprem olacağına mı işaret’ sorusu uyandı. Biz de bu soruya cevap bulmak için bu tür doğal gelişmeleri izleyen ve deprem tahmin çalışmaları yapan Boğaziçi Üniversitesi Kandilli Rasathanesi ve Deprem Araştırma Enstitüsü yetkililerinden bilgi aldık. Yerinde izlediğimiz "Çok disiplinli depremlerin önceden belirlenmesi çalışması" 1986 yılından bu yana sürüyor. 17 Ağustos depreminin ardından proje daha da geliştirilerek ek istasyonlar oluşturuldu. 
     
     Işıkara başkanlık yapıyor 
     Bir yandan kaynak suları, yeraltı soğuk suları incelenirken, bir yandan da fayın geçtiği yerlerde radon gazı ölçülüyor. Bunun için İznik, Yalova, Gemlik ve Bursa’da kurulan 37 istasyonda dakika başı ölçüm yapılıyor. Projenin Türk lideri Prof. Dr. Ahmet Mete Işıkara, Japon lideri ise Tokyo Teknik Üniversitesi’nden Yoshimori Honkura. 10 Türk, 6 Japon ve 2 Alman bilim adamının yanı sıra 6 arazi ekibi, DSİ, Bursa ve Yalova valilikleri de projede çalışıyor. 
     Veriler modem aracılığıyla İznik’teki merkezde toplanıp, Kandilli’ye aktarılıyor. Burada da veriler, Marmara’daki deprem aktiviteleri ile birlikte değerlendiriliyor. Proje Koordinatörü Doç. Dr. Şerif Barış, her depremin aynı belirtileri göstermeyeceğini kaydederek, depremin yarattığı stresi insan stresine benzetiyor. "Her insan stresi farklı yansıtır. Kimi tırnak yer, kimi ağlar. Kimi deprem bağırarak, kimi deprem de sessizce gelir" dedi. 
     
     Önceden uyaracağız’ 
     Olağandışı bir durumda İstanbulluların uyarılacağını belirten Barış, "19 Ağustos 1999’da nasıl bu gece dışarıda kalın’ denildiyse yine haber verilecek. Amacımız 5.5’ten büyük depremleri önceden belirlemek. Belirtilerin deprem habercisi olabilmesi için birden çok istasyonda, birden çok bileşende, eşzamanlı değişim görülmeli" diye konuştu. 
     
Ölçüm istasyonu türbe olup çıktı      Yalova Termal’deki jeokimya istasyonu demir kapılı tarihi su sarnıcının içine yerleştirildi. Ancak ziyaretçiler suların sıcaklık ve radon gazı gibi değişimlerini ölçen aletlerin bulunduğu sarnıcı türbe zannederek adak adamaya başladı. Sarnıcın duvarlarına "Allahım üniversite sınavını kazanayım", "Arabam olsun", "Koca bulayım" gibi dilekler yazılmaya başlandı. Bunun üzerine Termal Müftülüğü duvara "Burası türbe değildir" diye yazı astı. 
     

</TEXT>
</DOC>
