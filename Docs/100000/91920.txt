<DOC>
<DOCNO> 91920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/spor/yurundul.html </URL>
<DATE> 2002/06/25/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Günümüz futbolu 
</HEADLINE>
<TEXT>

     Gün geçtikçe hızlanan günümüz futbolunun temposu Dünya Kupası’nda doruğa çıktı. Güney Kore - Amerika maçı adeta kronometreleri alt üst etti. Artık basketbolun son dakikalarındaki karşılıklı fast - break’ler gibi futbolun da son dakikalarında ikişer üçer hızlı kontrataklar gelişiyor. Saniyeler bile değerlendiriliyor. 
     Günümüzde sezonu az oynayarak geçiren, fizik kondisyonu yeterli olmayan futbolcuların Dünya ve Avrupa şampiyonalarında başarılı olmaları çok zor. En canlı örnek Portekiz. Dünya klasmanında beşinci olan ve 2002’ye iddialı gelen Portekiz, Amerika ve Güney Kore’ye yenilerek gruptan çıkamadı. Çünkü Figo, Rui Costa, Concecao ve Pinto gibi yıldızları çeşitli nedenlerle formsuz ve devamsız bir sezon geçirmişlerdi. 
     Biz de Dünya Kupası’na başlarken aynı sıkıntılar içindeydik. Takımın iskeletini teşkil eden lejyonerlerin hemen hemen hepsi hazırlıksızdı. Şenol Güneş’e ağır eleştiriler yapılırken kadrodaki kilit isimlerin durumu hiç gözönüne alınmadı. Daha doğrusu alınmak istenmedi. Gruptan çıktıktan sonra takıma moral geldi. Evsahibi Japonya engeli aşılınca güven üst düzeye çıktı. Ayrıca bir arada bulunarak maç oynaya oynaya futbolcular da kendilerine geldi. Ve Senegal karşısında Milli Takım senelerdir en iyi futbolunu ortaya koydu. Yüksek tempo, pres, topa fazla sahip olmak, kanatları da kullanarak organize hücum girişimlerinde bulunmak ve pozisyon zenginliği. En önemlisi de ikili mücadelelerde fiziki yapıları çok güçlü Senegalli oyunculara üstünlük sağladık. Çünkü konsantrasyon ve moral üst düzeydeydi. Rüştü yüksek toplarda adeta gökyüzüne kadar yükselip sabit ve sağlam yere indi. Bülent Korkmaz en az sekiz tane 60 metrelik adrese teslim top kullandı. Tabii bütün bu artılar birleşince Senegal pasifize oldu. 
     Kimsenin tahmin edemeyeceği sonuçların yaşandığı bu Dünya Kupası şu ana kadar bir gerçeği gösterdi ki, artık her takım herşeyi yapabilir. Şimdi iki tane yarı final eşleşmesi var. Dünya Kupası’ndan önce böyle eşleşmelere tahmin yürütülse Brezilya ve Almanya mutlak favori olurlardı. Ancak şu anda kimsenin aynı şeyi söylemesi mümkün değil. İki yarı finalde de her şey olabilir. 
     



 SPOR 



































</TEXT>
</DOC>
