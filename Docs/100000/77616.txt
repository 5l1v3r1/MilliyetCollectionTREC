<DOC>
<DOCNO> 77616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo23.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan futbolu maddi kriz ile boğuşuyor... 
</HEADLINE>
<TEXT>

     İtalyan futbolunun geçen yıllara oranla daha büyük kazanç sağlamasına karşın futbolcuların maaşlarının ancak yüzde 32 oranında arttığı ve seyirci sayısının da azaldığı bildirildi. 
     Ülkenin önde gelen spor gazetelerinden La Gazzetta dello Sport'un verdiği habere göre, İtalya Birinci ve İkinci Futbol Liglerindeki takımların televizyon, sponsor ve seyirci hasılatından elde ettiği toplam kazanç, 1 milyar 150 milyon Euro olurken, geçen sezon bu rakamın 1 milyar 58 milyon Euro olduğu kaydedildi. Futbolcu ve teknik heyete ödenen toplam tutar ise 2000 yılına oranla 659 milyon Euro yüzde 32'lik artışla 868 milyon Euro'ya ulaştı. 
     İtalyan futbolunun analizini çıkaran Antonio Marchesi, açıklamasında, 2000 yılında futbolcu ve teknik heyetlerle yapılan sözleşmelerin tutarlarında düşüş belirlendiğini, ancak şu anki durumda bu sözleşmelerin kulüplerin toplam kazancının yüzde 72'sini kapsadığını bildirdi. 
     Verilen listeye göre bu sezon Birinci Lig'de AC Fiorentina, Venezia ve SS Lazio, İkinci Lig'de de Cenova, Napoli, Sampdoria Cenova, Crotone, Vicenza ve Palermo kulüpleri, futbolcularına maaşlarını ödeyemeyecek durumda. Birinci Lig'de 18 ve İkinci Lig'de 20 toplam 38 kulüpten yalnızca 15'i ödemelerini zamanında yaparken, diğerleri ciddi borçlanma, bütçe açığı ve fazla sözleşme gibi nedenlerden para ödemekte büyük zorluk yaşıyor. 103 milyon Euro borcu bulunduğu söylenen tanınmış kulüplerden SS Lazio'nun kasım ayı maaşlarını geçen hafta ödeyebildiği açıklandı. 
     






</TEXT>
</DOC>
