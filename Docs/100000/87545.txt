<DOC>
<DOCNO> 87545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/son/sonspo16.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
8 aylık bebek biletsiz olduğu için maça sokulmadı 
</HEADLINE>
<TEXT>

     17. Dünya Kupası finallerinde E Grubu'nda dün Japonya'nın Sapporo kentindeki Dome Stadı'nda yapılan Almanya-Suudi Arabistan 8-0 karşılaşmasında, 8 aylık bir bebeğin, ''biletsiz'' olduğu gerekçesiyle maça girişine izin verilmediği 
     bildirildi. 
     Japonya'da yayınlanan Mainichi Shimbun Gazetesi'nin haberine göre bebeğin annesi, olayla ilgili olarak, ''Biz maç için bilet aldığımızda henüz çocuğum doğmamıştı. Ayrıca bu kadar küçük bir çocuğun stada alınması konusunu da yetkililere iletmiştik'' dedi. 
     İsmi belirtilmeyen çocuğun annesi, yetkililerin kendisine ''Yaş sınırı aranmaksızın, hiçbir seyircinin maça biletsiz sokulmaması'' talimatı gereği bebeği stada almayacaklarını söylediklerini anlattı. 
     Haberde, bebeğinin maça alınmaması nedeniyle annenin de stada girmediği ve maçı dev ekrandan izlediği kaydedilirken, FIFA'nın organizasyonla ilgili sözcülerinden François Manardo da kendisine bu olayla ilgili bir bilgi gelmediğini söyledi. 
     32 bin 218 biletli seyircinin izlediği Almanya-Suudi Arabistan 
     karşılaşmasında, tribünlerde 7 bin koltuk da boş kalmıştı. 
     





</TEXT>
</DOC>
