<DOC>
<DOCNO> 86698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/yazar/bila.html </URL>
<DATE> 2002/05/29/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ecevit’in formülü 
</HEADLINE>
<TEXT>

     Başbakan Bülent Ecevit’in, Başbakanlık Konutu’nda yaptığı basın toplantısını izledik. Başbakan, bir saat süren ve canlı yayımlanan basın toplantısında iyi bir performans sergiledi. 
     Başbakan Ecevit’in soruları yanıtlarken verdiği mesajlar arasında üstünde durulması gerekenlerden biri idam cezasının kaldırılması formülüyle ilgiliydi. 
     Ecevit, Avrupa Birliği’ne girmenin "olmazsa olmaz" koşullarından birinin idam cezasının kaldırılması olduğunu bir kez daha vurguladı. Daha önce bu yönde MHP lideri Bahçeli’den cesur adımlar beklediğini açıklamıştı. Basın toplantısı sırasında da Bahçeli’yle bir uzlaşmaya varabilme umudunu koruduğunu yineledi. 
     Bahçeli’nin Çin’de yaptığı konuşmayı ise henüz inceleyemediğini söyledi. Bahçeli, Ecevit’in "cesur adım" beklentisini tam karşılayacak bir yanıt vermiş değil. AB konusunda bazı koşullar öne sürmüş durumda. Bunlar arasında Öcalan’ın dosyasının Meclis’e indirilmesi, İmralı’dan alınıp F tipi bir cezaevine nakledilmesi de var. Bahçeli’nin bu önerilerinin, Ecevit’in "cesur adım" atma çağrısına "evet" mi yoksa "hayır" mı anlamına geldiği pek açık değil. Ancak, MHP’nin genel olarak Öcalan’ın da yararlanacağı biçimde idam cezasının kaldırılmasına karşı olduğu biliniyor. Bu yaklaşımı Bahçeli’nin, Cumhurbaşkanı Sezer’in 7 Haziran’da toplayacağı zirvede de gündeme getirmesi büyük olasılıktır. 
     Bu durumda ne olur 
     Başbakan Ecevit, bu olasılığı dikkate alarak dünkü basın toplantısında ikinci formülü anımsattı. Eğer Bahçeli ve MHP, idamın kaldırılmasında direnirse, bu kez Ecevit ve Yılmaz, "Meclis’te çözüm" formülünü yaşama geçirmeye çalışacaklar. Muhalefet partilerinden destek alarak AB’nin beklediği ve içinde idam cezasının tümüyle kaldırılmasına dönük düzenlemenin de bulunduğu paketi Meclis’ten geçirmeye çalışacaklar. 
     Ecevit, bu formüle yönelebileceğini belirtirken, Bahçeli’nin daha önceki sözünü de anımsatmayı ihmal etmedi. MHP’nin de aslında AB’ye tam üyelik amacını paylaştıklarını vurguladıktan sonra, Bahçeli’nin, idamın kaldırılması konusunda, muhalefetin desteğiyle yapılacak bir düzenlemeyi, hükümet sorunu olarak görmeyeceği yönündeki sözüne atıfta bulundu. 
     Anlaşılıyor ki, Başbakan Ecevit ve ANAP lideri Yılmaz, idamın kaldırılması da dahil AB’nin beklentileri yönünde hızlı adım atmak istiyorlar. Eğer, Cumhurbaşkanı Sezer’in düzenleyeceği liderler zirvesinde de Bahçeli’nin karşı tutumu değişmezse, devreye "Meclis’te çözüm" arayışı girecek... 
     Bu konuda muhalefetin pazarlık desteğini almak da kolay görünmüyor. 
     
     







Üçlü koalisyon 


Pembeyle erguvan karışımı bodur zakkumlar ve Yuvarlakçay'daki çınar 


Kısa bilanço... 


Ecevit’in formülü 


Siyasi öfke değil, siyasi duyarlılık 


Önümüz kesilirse Tayyip öne çıkar 


TSK ve sağduyu 


Burs ve yurt sorunu neden çözülmüyor 


Avrupalı patronların İstanbul seferi 


Kitapların zaman tüneli 


Yeni bir dünya kurulurken Türkiye... 


Hangisi daha milliyetçi hareket 


Büyük yarış 


Yeni bir başbakan 


Türk seçmeni üzerine çeşitlemeler 


Gidelim buralardan 


Herkesin malı kendine 


Tarım şehri Konya sanayi şehri oluyor ...hatta oldu bile 


</TEXT>
</DOC>
