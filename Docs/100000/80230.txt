<DOC>
<DOCNO> 80230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/ekonomi/eko04.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Jandarma kontör şampiyonu 
</HEADLINE>
<TEXT>

Telekom’un Kaymaklı Kampanya’sı çerçevesinde en fazla peşin kontör alan kurum Jandarma oldu 
     ANKARA Milliyet 

     Ulaştırma Bakanı Oktay Vural, Türk Telekom’un peşin kontör satışını içeren Kaymaklı Kampanya’sının hediye çekilişine katıldı. 
     Peşin kontör alanlara 500 kontör başına bir şans numarası verildiğini belirten T. Telekom Genel Müdürü İbrahim Hakkı Alptürk, Jandarma Genel Komutanlığı’nın 3 milyon kontör, Cumhurbaşkanlığı’nın 2.3 milyon kontör, Ereğli Demir Çelik’in 2.7 milyon kontör, Emniyet Genel Müdürlüğü’nün 2 milyon kontör, T. Taşkömürü İşletmesi’nin 900 bin kontör satın aldığını bildirdi. 
     Özel sektörden de Es Ecza Depoları, Hedef Ecza Depoları, YB Telekomünikasyon İletişim, İş - Net, Haber - İş Sendikası ve Mercedes Benz en çok peşin kontör satın alan firmalar oldu. Alptürk, kampanya çerçevesinde toplam 14 trilyon lira sıcak para elde edildiğini bildirdi. Hediye çekilişinde talihliler üç otomobil, 99 bilgisayar ve 898 kablosuz telefon kazandı. 
     Bu arada Ulaştırma Bakanı Oktay Vural, Telekomünikasyon Kurulu’na iki üyenin atamasının onaylanması için Devlet Bakanı Kemal Derviş’in yurt dışından dönüşünün beklendiğini söyledi. 
     
     Andersen raporu iade 
     T. Telekom Genel Müdürü İbrahim Hakkı Alptürk de şirketin yeniden yapılanma stratejisini belirleyecek olan danışman firma Arthur Andersen’in raporunun eksiklikler nedeniyle iade edildiğini söyledi. 
     



 EKONOMİ 

























</TEXT>
</DOC>
