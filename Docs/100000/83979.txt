<DOC>
<DOCNO> 83979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/14/son/sontur04.html </URL>
<DATE> 2002/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Gazi Erçel'in davası yeni adli yıla kaldı... 
</HEADLINE>
<TEXT>

     Eski Merkez Bankası Başkanı Gazi Erçel hakkında, ''görevini kötüye kullandığı'' gerekçesiyle açılan davanın, Ankara 11. Asliye Ceza Mahkemesi'nde görülmesine 24 Eylül 2002 tarihinde başlanacak. 
     Yargıtay'ın ''görevsizlik'' kararı üzerine dosyanın geldiği Ankara 11. Asliye Ceza Mahkemesi, tensip tutanağını hazırladı. Duruşma günü olarak 24 Eylül 2002 tarihini belirleyen mahkeme, Erçel'e davetiye çıkardı. Erçel, böylece yeni adli yılda hakim karşısına çıkmış olacak. 
     Yargıtay Cumhuriyet Başsavcısı Sabih Kanadoğlu, Erçel hakkında, ''dalgalı kura geçilmeden önce Merkez Bankası rezervlerinden bazı kurumlara toplam 5 milyar 188 milyon 900 bin ABD doları satıldığı, kişisel hesabındaki Türk lirasını dolara çevirdiği iddiasıyla'' dava açmıştı. 
     Yargıtay 4. Ceza Dairesi, bu davanın ilk duruşmasında görevsizlik kararı vermişti. Yargıtay Cumhuriyet Başsavcılığı'nın, bu karara yaptığı itirazı görüşen Yargıtay 5. Ceza Dairesi, itirazı yerinde bulmamıştı. 
     Dosya, bunun üzerine, Erçel'in görevli ve yetkili asliye ceza mahkemesinde yargılanması için Ankara Cumhuriyet Başsavcılığı'na gönderilmişti. 
     Erçel'in, Türk Ceza Kanunu'nun TCK ''görevi kötüye kullanma'' fiilini düzenleyen 240 ve suçun tekrarında yarı oranında artırım öngören 80. maddelerine göre, 4.5 yıla kadar hapsi isteniyor. 
     





</TEXT>
</DOC>
