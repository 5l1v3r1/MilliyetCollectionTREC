<DOC>
<DOCNO> 50168 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/02/son/sondun03.html </URL>
<DATE> 2001/11/02/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Ermeni lobisinin Bakü-Ceyhan oyunu tutmadı... 
</HEADLINE>
<TEXT>

     ABD Kongresi'ndeki Ermeni lobisinin, Ermenistan'ı dışlayacak bir Bakü-Ceyhan boru hattına, ABD Eximbank kredilerinin aktarılmasını engelleme girişimi, ABD Temsilciler Meclisi'nin Finansal Hizmetler Komitesi'ndeki oylamayla durduruldu. 
     Eximbank kredileriyle ilgili bir yasa tasarısına, Ermenistan'ı dışlayarak oluşturulacak Bakü-Ceyhan boru hattına Eximbank kredilerinin durdurulması yönündeki değişiklik önerisi, ABD Temsilciler Meclisi Demokrat Parti New York Milletvekili Joseph Crowley tarafından verilmişti. 
     Crowley'nin önerisi, Finansal Hizmetler Komitesi'nde 24'e 20 oyla reddedildi. 
     Komitenin Cumhuriyetçi Parti Ohio Milletvekili olan başkanı Michael Oxley ve Türkiye'nin dostu olarak bilinen Cumhuriyetçi Parti Nebraska Milletvekili Doug Bereuter, Crowley'nin değişiklik önerisine karşı çıktılar. 
     Bereuter, konuyla ilgili konuşmasında, ABD Dışişleri Bakanlığı'nın, Ermenistan'ı da içine alacak bir boru hattı projesine sıcak bakmadığını, Eximbank, ABD Ticaret Odası ve ABD Musevi Komitesi'nin de aynı yönde görüşü paylaştığını kaydetti. 
     Bu arada, kongredeki Ermeni dostluk grubunun üyeleri, Demokrat Parti New York Milletvekili Gary Ackerman ve Demokrat Parti Texas Milletvekili Ken Bentsen'in de Crowley'nin önerisine karşı oy kullanması dikkati çekti. 
     Öte yandan, ABD Başkanı George W.Bush'un Ulusal Güvenlik Konseyi Üyesi Matt Bryza da Türk-Amerikan Dernekleri Asamblesi'nin yıllık konferansında, Amerikan yönetiminin, boru hattının, Ermenistan'dan geçmesinden yana olmadığını ve hem yatırımcıların kararı, hem de ABD'nin stratejik çıkarları bakımından, Bakü-Tiflis-Ceyhan hattına destek verdiklerini bildirdi. 
     






</TEXT>
</DOC>
