<DOC>
<DOCNO> 97913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sondun20.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Kore'yi, kopyalanmış embriyo iddiası karıştırdı 
</HEADLINE>
<TEXT>

     Güney Kore, ABD merkezli ve UFO tarikatı tarafından işletildiği iddia edilen bir şirketin, Koreli bir kadının rahmine kopyalanmış embriyo yerleştirildiğine dair iddialarını soruşturuyor. 
     Güney Kore'deki medya, insan kopyalamaya karşı yasal önlemler alınmasını isterken, Güney Kore Sağlık Bakanlığı'nın da, iddialara ilişkin hızlı bir inceleme başlattığı belirtildi. 
     Bakanlık sözcüsü, kopyalama işlemi yapılan kadını bulmaktan çok, tıbbi tedavi amacı içermeyen ve sadece insan kopyalamayı hedefleyen uygulamaların etik olmadığını vurgulamaları gerektiğini söyledi. Kopyalama işlemi yapan firmanın Güne Kore kolu Clonaid Korea sözcüsü Kwak Gi-hwa, dün düzenlediği basın toplantısında, bebek doğurmak isteyen Koreli bir kadına, bir ay önce, kopyalanmış embriyo yerleştirildiğini ve doğumun Kore'de gerçekleşeceğini söylemişti. Sözcü, Güney Kore'de, bu operasyona karşı bir yasanın bulunmadığını da vurgulamıştı. 
     Kwak Gi-hwa, şirketinin, bilim sayesinde, insan yaşamının sonsuz olduğunu göstermeyi amaçladığını belirtiyor. 
     ''www.clonaid.com'' adresinde faaliyet gösteren Clonaid firması, 1997 yılında, dünya üzerindeki genetik mühendisliğin, dünya dışı yaratıkları tarafından yaratıldığını ve İsa peygamberin de, ileri düzeydeki bir kopyalama tekniğinin ürünü olduğuna inanan Raelian hareketi tarafından kuruldu. 
     Öte yandan, Clonaid firmasının proje sorumlusu Brigitte Boisellier, Güney Kore'de, şirketle ilgili yapılan açıklamaları doğrulamaya yanaşmazken, kendi amaçlarının, sağlıklı bir kopya bebek olduğunu belirtirken, ilk uygulama sonuçlarını, Aralık ayında bilim dünyasını açıklayacaklarını söylüyor. 
     





</TEXT>
</DOC>
