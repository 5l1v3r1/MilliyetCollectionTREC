<DOC>
<DOCNO> 66781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sondun13.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Taliban, yurtdışında toparlanıyor 
</HEADLINE>
<TEXT>

     Afganistan Dışişleri Bakanı Abdullah, Taliban hareketinin liderlerinin yurtdışında yeniden toparlanarak, Kabil'deki hükümete karşı yeni örgütler oluşturduğunu açıkladı. 
     Abdullah, Afganistan dışında yeniden gruplaşan Taliban liderlerinin 2 örgüt oluşturduğunu, ancak bu örgütler ya da örgüt yapılarına ilişkin ayrıntılı bilgileri olmadığını söyledi. 
     Taliban'ın Afganistan içinde ya da dışında hareket edebiliyor oluşunu kabul edilemez olarak değerlendiren Abdullah, Taliban'ın çözümün değil, sorunun parçası olduğunu ve yeniden Afganistan'da siyasi bir rol oynamasına izin verilmeyeceğini bildirdi. 
     Taliban liderlerinin çoğu, ABD liderliğindeki uluslararası gücün Afganistan harekatından sonra ortadan kaybolmuştu. 
     
     Dışişleri bakanı teslim oldu 
     Devrik Taliban yönetiminin dışişleri bakanı Vekil Ahmed Muttavekil, dün Kandahar'da Afgan yetkililere teslim oldu. 
     Bir ABD Savunma Bakanlığı yetkilisi, Muttavekil'in, Kandahar'daki ABD üssüne teslim edildiğini ve geceyi burada geçirdiğini söyledi. 
     Muttavekil'in, Usame bin Ladin'in ve El Kaide ile Taliban üst düzey yöneticilerinin nerede bulunabilecekleri konusunda bilgi sahibi olabileceği düşünülüyor. 
     Afganistan'da geçici hükümetin dışişleri bakanlığı sözcüsü Ömer Samet, Muttavekil'in teslim olup olmadığı konusunda bir bilgi vermezken, Taliban yetkililerinin teslim olmalarını beklediklerini söyledi. 
     






</TEXT>
</DOC>
