<DOC>
<DOCNO> 66542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/spor/spo06a.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Ulusoy patladı 
</HEADLINE>
<TEXT>

Federasyon Başkanı, Fenerbahçe’ye hakem garantisi vermediğini söyledi 
     HAKAN CAN 

     FUTBOL Federasyonu Başkanı Haluk Ulusoy, "Fenerbahçe’ye hakemler konusunda garanti verildi" spekülasyonlarına açıklık getirdi. Ulusoy, "Aziz Yıldırım kulüpler birliği toplantısında torba sistemini gündeme getirince ben de 17 kulüp başkanının önünde bunu uygulamaya almayacağımızı söyledim. Ardından hakemlerin bundan sonra daha az hata yapacağını belirttim. Fenerbahçe’ye garanti vermedim" diye konuştu. 
     KADIKÖY ve İnönü’ye kendisine küfür edildiği için gitmediğini kaydeden Federasyon Başkanı, "Fenerbahçe ilk kez taraftarının önüne çıkıyor. Kendilerine şampiyonluk kupasını veriyorum. Bütün tribünler bana sövüyor. Aynı şeyi Beşiktaş taraftarı da yapıyor. Onların maçlarına niye gideyim ki. Ali Sami Yen’de ise böyle bir şey yok. Yoksa diğer stadlara gitmez miyim" ifadelerini kullandı. 
     MENAJERLİK yaptığı yolunda çıkan haberlere de tepki gösteren Ulusoy sözlerini şöyle tamamladı "Kimse yalanlarla beni karalamaya kalkışmasın. Evet, Aziz Yıldırım istedi, Hakan Bayraktar için Celal Doğan ile görüştüm. Fatih Akyel için devreye girdim. Cansun’a hem milli takım hem de dostluk adına indirim yapın dedim. Hakan Ünsal’ın oynaması için yine ricada bulundum. Hepsi milli dava. Kötü mü oldu." 
     



 SPOR 




























</TEXT>
</DOC>
