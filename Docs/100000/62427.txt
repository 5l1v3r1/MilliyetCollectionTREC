<DOC>
<DOCNO> 62427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/son/sontur06.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaralı eczacılar kepenk kapattı 
</HEADLINE>
<TEXT>

     Sağlık Bakanlığı'nın yerli ilaçta yüzde 10 indirim yapmasını protesto eden eczaneler, kepenk indirdi. 
     Ankara'da yaklaşık 50 nöbetçi eczane hizmet veriyor. 
     Kapalı eczanelerin camlarına, ''Yaşamak ve Yaşatmak İçin Kapalıyız'' yazılı afişler asarken, nöbetçi eczaneler acil olanlar dışındaki ilaçları satmıyorlar. 
     Hiçbir hastanın mağdur edilmeyeceğini ifade eden nöbetçi eczacılar, eczanelerde bulunan ıtriyat ve parfümeri malzemelerini de satmayacaklarını belirtiyorlar. 
     Türk Eczacıları Birliği Genel Başkanı Mehmet Domaç, Ankara'daki 1800 eczaneden yaklaşık 50'sinin, İstanbul'da ise 4 bin 300 eczaneden yaklaşık 150'sinin hizmet verdiğini belirtti. Türkiye genelinde tüm eczanelerin kepenk kapatma kararına uyduklarını ifade eden Domaç, odalar tarafından hazırlanan afişlerin, tüm kapalı eczanelere asıldığını söyledi. Domaç, ''Eczaneler bugün yaşamak ve yaşatmak için kapalılar. Yaşam kavgası veriyorlar'' dedi. 
     Sağlık Bakanlığı'nın, kepenk indiren eczanelerin ruhsatını iptal edemeyeceğini ve yasal işlem yapamayacağını savunan Domaç, 6197 sayılı Eczacılar ve Eczaneler Hakkındaki Kanun'a göre, eczacıların işyerlerini kapatabilme hakkına sahip olduklarını söyledi. 
     Domaç, 18 Aralık 19 tarihinde yürürlüğe giren kanuna göre, çok eczane bulunan yerlerde 30 gün, tek eczane bulunan yerlerde ise 10 gün süreyle eczanelerin kapatılabileceğini kaydetti. 
     Söz konusu kanunun ''cezalar'' bölümünde yer alan 45. maddesi, ''eczaneyi işletmeye başladıktan sonra mazeretsiz olarak ve mücbir sebepler dışında eczanesi olan yerlerde 30 gün, olmayan yerlerde 10 gün müddetle eczanesini kapalı bırakan veya teftiş sırasında görülen noksanların tamamlanması için yapılmış iki yazılı ihtara riayet etmeyen eczacıların 50 liradan 500 liraya kadar ağır para cezasıyla cezalandırılmasını'' öngörüyor. 
     Sağlık Bakanı Osman Durmuş, kepenk indiren eczaneler hakkında yasal işlem başlatılacağını ve bu eczanelerin kapatılabileceğini açıklamıştı. 
     
</TEXT>
</DOC>
