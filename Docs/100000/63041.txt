<DOC>
<DOCNO> 63041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/ekonomi/eko13.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıyak müdürlük’ kapısı kapanıyor 
</HEADLINE>
<TEXT>

     HARUN GÜREK Ankara 

     Zarar etmesine karşın, birçok bürokratın bir aylığına genel müdür olarak atandığı, bu yolla hem maaşlarının yükseltildiği, hem de 1.2 milyar liralık maaşla emekli olmasının garantiye alındığı tartışmaları yaşanan Sümerbank’a bağlı işletmelerin kapatılması kararlaştırıldı. Sümerbank Genel Müdürü Kadir Kanat, fabrikalarda çalışan 4 bin 600 işçinin izne çıkarılacağını, 2 bin 200 kişinin de emekli edileceğini açıkladı. 
     17 yıldır özelleştirme kapsamında olmasına karşın bugüne kadar satılamayan Sümerbank’a bağlı fabrikaların zararlarının giderek artması nedeniyle kapatma kararı alındı. Sümerbank’a bağlı İzmir, Kayseri ve Tarsus işletmeleri kapatıldı. Diyarbakır, Malatya, Sivas, Nazilli, Antalya, Manisa, Bakırköy fabrikaları Van ve Tercan ayakkabı fabrikaları da gerekli işlemler tamamlanır tamamlanmaz önümüzdeki günlerde kapatılacak. Adana’daki Aksantaş’ın da kapatılmasının gündemde olduğu kaydedildi. 
     
     Para aranıyor 
     Kanat’ın verdiği bilgilere göre, kapatılan fabrikalarda işçilerin ücretli izne çıkarılmasına da başlandı. Bu tesislerden toplam 4 bin 600 işçi ücretli izne çıkarılacak. 
     Emekli edilemeyen ya da ayrılmayan işçilerin, holding tasfiye oluncaya kadar Aksantaş, Bergama ve Merinos’ta toplanacağını bildiren Kanat, ücretli izin uygulamasının aylık zararı 2 trilyon lira azaltacağını açıkladı. Emekliliği gelenlerin emekli edilmesinin sürdürüldüğünü söyleyen Kanat, son 15 günde 500 kişinin emekli edildiğini kaydederek, "Para bulabilirsem 2 bin 200 kişiyi daha emekli edeceğim" dedi. 
     



 EKONOMİ 
























</TEXT>
</DOC>
