<DOC>
<DOCNO> 70286 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur15.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni pişmanlık yasası geliyor.. 
</HEADLINE>
<TEXT>

     Adalet Bakanı Hikmet Sami Türk, Adalet Bakanlığı'nca hazırlanan yeni Pişmanlık Yasa taslağının bundan önce yürürlükte olan kanun gibi olduğunu belirterek, ''Görüşler ışığında, taslak üzerinde son bir değerlendirme yapılacak ve Bakanlar Kurulu'na sunulacak'' dedi. 
     Adalet Bakanı Türk, kendini fesheden SODEP'in eski Genel Sekreteri Prof. Dr. Hicri Fişek'in Kocatepe Camii'nde kılınan cenaze namazının ardından, gazetecilerin sorularını yanıtladı. 
     Türk, bir gazetecinin, ''Pişmanlık yasasının genişletilmesiyle ilgili taslağı nasıl değerlendiriyorsunuz '' sorusu üzerine, ''Hazırlanan taslak, bundan önce yürürlükte olan kanun gibi. Ancak bu taslağı, bakanlıklara, yüksek yargı organlarına ve Türkiye Barolar Birliği'ne görüşlerini bildirmeleri için gönderdik. Bu görüşler ışığında, taslak üzerinde son bir değerlendirme yapılacak ve Bakanlar Kurulu'na sunulacak'' diye konuştu. 
     Pişmanlık Yasası'nın kapsamının genişletilip genişletilmeyeceği sorusuna da Türk, ''Yürürlükte olan metin neyse bir-iki kelime değişikliği ile onun aynısı. Ama gelen görüşler ışığında yeni bir değerlendirme yapılacak'' dedi. 
     Bir başka gazetecinin, idam cezasının kaldırılması konusundaki son durumu sorması üzerine Türk, şunları söyledi 
     ''Bir kanun tasarısı hazırlayarak Bakanlar Kurulu'na sunduk. Bu tasarı, Anayasa değişikliğinde de öngörülen üç istisna dışında, savaş hali, yakın savaş hali ve terör suçları dışında ölüm cezası yerine müebbet ağır ceza uygulanmasını öngörüyor. Daha önce Anayasa değişikliği sırasında varılan mutabakatın aynısıdır.'' Türk, bu değişikliğin 19 Mart'a kadar yetişip yetişmeyeceği sorusu üzerine, 19 Mart'tan önce çıkarmaya çalıştıkları başka yasalar bulunduğunu da ifade etti. Türk, ''Adalet Bakanlığı'nda böyle bir paket üzerinde çalışılmaktadır. Sanıyorum, önümüzdeki hafta bu paket son şeklini alacaktır'' dedi. 
     Hikmet Sami Türk, bir gazetecinin, ''RTÜK yasasında Kürtçe yayına izin verecek yönde değişiklik yapılacak mı '' sorusu üzerine, ''Hayır, şu anda o gündemimizde değil'' diye konuştu. 
     






</TEXT>
</DOC>
