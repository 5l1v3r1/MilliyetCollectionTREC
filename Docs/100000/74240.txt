<DOC>
<DOCNO> 74240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/23/son/sontur17.html </URL>
<DATE> 2002/03/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'de şiddetli rüzgar ve yağış yaşamı felç etti... 
</HEADLINE>
<TEXT>

     İzmir'de saatteki hızı 58 kilometreye ulaşan rüzgar ile sağanak yağış, kıyı bölgelerinde etkili oldu. 
     Meteoroloji Bölge Müdürlüğü yetkililerinden alınan bilgiye göre, yağmurla etkili olan şiddetli rüzgar özellikle deniz kıyısında etkisini gösterdi. Yetkililer, şiddetli rüzgarın gece boyunca süreceği, yarından itibaren azalmaya başlayacağını ve pazartesi günü de normale döneceğini söylediler. 
     Yetkililer, saat 14.00'e kadar il merkezinde metrekareye yaklaşık 31 kilo yağmur düştüğünü, hava sıcaklığının maksimum 15 derece olarak 
     ölçüldüğünü, sıcaklığın düşmeye devam edeceğini ve mevsim normallerinin altına ineceğini beklediklerini kaydettiler. 
     Şiddetli rüzgar ve sağanak yağmur, Birinci Kordon'da etkili oldu. 
     Dalga boyunun zaman zaman 5 metreye ulaşması nedeniyle Büyükşehir Belediyesi'nin düzenlemesini yaptığı Kordon'daki parke taşları yerinden söküldü, trafik akışı zorunlu olarak kaldırımdan verildi. 
     Bu arada, körfezdeki vapur seferleri saat 15.00'den itibaren iptal edildi. Yetkililer, meteoroloji yetkilileri ile sürekli irtibat halinde olduklarını, alacakları hava raporuna göre seferleri yapabileceklerini bildirdiler. 
     






</TEXT>
</DOC>
