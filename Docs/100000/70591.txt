<DOC>
<DOCNO> 70591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/03/son/sontur10.html </URL>
<DATE> 2002/03/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaz köprülerinin depreme dayanıklılığı... 
</HEADLINE>
<TEXT>

     Karadeniz Teknik Üniversitesi KTÜ 
     İnşaat Mühendisliği Yapı Dinamiği Anabilim Dalı Başkanı Prof. Dr. 
     Aydın Dumanoğlu, Boğaziçi ve Fatih Sultan Mehmet Köprüleri'nin, Anadolu ve Avrupa yakasından aynı anda 8 şiddetinde büyük deprem olmadığı sürece yıkılmayacağını söyledi. 
     Prof. Dr. Dumanoğlu, Karayolları Genel Müdürlüğü'nün isteği üzerine, 1986-1987 yıllarında, Boğaziçi ile Fatih Sultan Mehmet Köprülerini depreme dayanıklılık konusunda, başkanlığını yaptığı bir heyetle kontrolden geçirdiklerini belirtti. Prof. Dr. Dumanoğlu, şunları söyledi 
     ''17 Ağustos ile 12 Kasım'da yaşanan 7.4 ve 7.2 şiddetindeki depremler ile son olarak Marmara Denizi açıklarında meydana gelen 4.8 şiddetindeki depremin fiziksel olarak köprülere bir zarar vermesi mümkün değil. Ancak, depremlerden sonra arazi yapısında meydana gelen değişiklikler, köprülere olumsuz yönde etki yapmış olabilir. Bunun için köprüler de dahil olmak üzere önemli yapıların bulunduğu yerlerin zemin etütleri çıkarılarak, arazide yaşanan herhangi bir değişiklik varsa değerlendirmeli. Bunun için zemin etütleri ile önemli yapıların depreme karşı mukavemeti her 10 yılda bir kontrolden geçirilmeli.'' Prof. Dr. Dumanoğlu, Boğaziçi ve Fatih Sultan Mehmet Köprülerinin kutu kesitli, narin kuleli, eğik düşey askılı yapıldığını ve bu özellikleri sayesinde depremlere karşı dayanıklı olduklarını kaydetti. 
     Köprülerin, Anadolu ile Avrupa yakasında aynı anda 8 şiddetinden büyük deprem olmadığı takdirde yıkılmayacağını belirten Prof. Dr. 
     Dumanoğlu, ''Yapılar, Türkiye'nin depremselliği gözönüne alınarak yapılmalı. Boğaz köprülerinden normalde hesaplanandan çok daha fazla araç geçmeye başladı. Bu yüzden köprülerdeki yorulma arttı'' dedi. 
     Viyadüklerin boğaz köprülerinden bağımsız yapılar olduğunu kaydeden Prof. Dr. Dumanoğlu, depremler sonucu viyadüklerde meydana gelebilecek sorunların boğaz köprülerini etkilemeyeceğini söyledi. 
     






</TEXT>
</DOC>
