<DOC>
<DOCNO> 63727 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/yasam/yas04a.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez üssü Girit sallanan ise Kahire 
</HEADLINE>
<TEXT>

Girit Adası açıklarında meydana gelip Ege ve Akdeniz’i sarsan 5.9’luk deprem Kahire’de 6.4 şiddetinde hissedildi.. Ama uzmanlar, Paniğe gerek yok’ diyor.. 
     DIŞ HABERLER SERVİSİ SERHAT OĞUZ 

     Ege ve Akdeniz’de, dün sabah farklı bölgelerde büyüklükleri Richter ölçeğine göre 5.8, 5.9 ve 6.4 olarak açıklanan şiddetli sarsıntılar meydana geldi. 
     Yunanistan, Mısır ve Kıbrıs’ı etkileyen depremde can ve mal kaybı yaşanmadı. Atina Jeodinamik Enstitüsü, TSİ dün sabah 06.54’te meydana gelen 5.9’luk depremin merkez üssünün, başkent Atina’nın 370 kilometre güneydoğusunda, Girit adası açıklarında ve deniz dibinde olduğunu açıkladı. Sarsıntı, Astipalia, İstanköy Kos ve Rodos Adaları’nda da hissedildi. Sarsıntının büyüklüğü, Mısır’ın başkenti Kahire ve civarında 6.4 olarak hissedilirken, merkez olarak yine Rodos ve Girit civarı gösterildi. Söz konusu depremin büyüklüğü Kıbrıs’ta da 5.8 olarak ölçüldü. 
     
     Artçıları gelecek 
     Önceki gün Ege Denizi’nde meydana gelip İzmir ve Turgutlu’yu sarsan 4.7 ve dün de Atina’da yaşanan 5.9’luk depremlerin, bölge için normal olduğu belirtildi. 
     İTÜ Jeofizik Mühendisliği Bölümü’nden Prof. Dr. Ahmet Ercan, Turgutlu’daki depremi, Gediz kırığı adı verilen, bir kolu Alaşehir - Salihli - İzmir doğrultusunda, diğer kolu Manisa - Foça yönünde uzanan fayın ürettiğini söyledi. Ercan, buradaki aktifliğin Kuzey Anadolu Fayı ile hiçbir ilişkisi bulunmadığını belirterek, "Bu deprem çok normal, orta boy bir sarsıntı. Bölge en fazla 6.5’luk deprem üretir" dedi. 
     
     Marmara ile alakası yok 
     Yıldız Teknik Üniversitesi’nden Prof. Dr. Şükrü Ersoy da, Saros’dan Girit’e uzanan bölgede deprem aktivitesi olduğunu belirtti ve paniğe gerek olmadığını söyledi. Beklenen Marmara depremiyle bu sarsıntıların hiçbir ilişkisinin bulunmadığını belirten Ersoy şunları kaydetti 
     "Merkez üssü Atina açıkları olan 5.9 büyüklüğündeki depremin kendinden küçük ya da yakın şiddette artçıları olacaktır. Bu nedenle Türkiye’de paniğe gerek yok. Bölge her zaman aktif durumda ancak bu hareketliliğin büyük bir deprem üreteceğini söylemek mümkün değil." 
     
Girit’teki deprem Antalya’da can aldı      ANTALYA MUĞLA DHA 

     Yunanistan’ın Girit Adası açıklarında meydana gelen deprem, Antalya’nın Kale ilçesinde bir kişinin korkudan kalp krizi geçirip ölmesine neden oldu. Kale İlçe Tarım Müdürlüğü’nde görevli 47 yaşındaki Ziraat Teknisyeni Hüseyin Kaplan, deprem hissetiği an, eşi Ayten Kaplan ile birlikte dışarı fırladı. Pijamalarıyla sokağa çıkan 2 çocuk babası Kaplan, heyacan ve korkudan fenalaşıp eşinin kollarına yığıldı. Komşuların yardımıyla hastaneye kaldırılan Kaplan, doktorların çabasına karşın kurtarılamadı. 


 YAŞAM 




















</TEXT>
</DOC>
