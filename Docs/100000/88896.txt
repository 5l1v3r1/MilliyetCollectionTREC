<DOC>
<DOCNO> 88896 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/ekonomi/eko02.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı’na Hazine’den kaynak 
</HEADLINE>
<TEXT>

İstanbul Yaklaşımı için Dünya Bankası’ndan sağlanacak olan 500 milyon dolarlık kredinin gecikmesi üzerine kaynağın Hazine tarafından karşılanması kararlaştırıldı 
     HARUN GÜREK 

     Krizden etkilenen ve faiz baskısından kurtarılmaları halinde yaşaması mümkün olan şirketlerin kredi borçlarının yeniden yapılandırılmasını öngören İstanbul Yaklaşımı için Dünya Bankası’ndan alınacak kredide gecikme olasılığı gündeme geldi. Bunun, yaklaşımın uygulamaya girişini geciktirmemesi için Hazine Müsteşarlığı devreye giriyor. 
     
     Özel kredi programı 
     Bankaların, İstanbul Yaklaşımı kapsamındaki yeniden yapılandıracakları kredilerin finansmanında ihtiyaç duydukları kaynağı sağlamak için Dünya Bankası’ndan alınacak 500 milyon dolarlık kredinin, Ülke Yardım Stratejisi CAS kapsamında verilmesi kesinleşti. 
     CAS, Dünya Bankası’nın bir ülkeye, belli bir dönem içinde hangi proje ya da çalışmalara ayrı ayrı, ne kadar parasal destek sağlayacağını gösteren bir kredi programı. Ancak Türkiye’ye yönelik, 2003 - 2006 dönemini kapsayan CAS programının içeriğinin belirlenmesine ilişkin çalışmalar henüz sonuçlanmadı. Çalışmaların sonbahara kadar tamamlanması planlanıyor. 
     
     Yılsonuna kalabilir 
     Dünya Bankası Yönetim Kurulu’nun, anlaşmaya varılan 500 milyon dolarlık krediyi onaylayarak, kullandırmaya başlaması için CAS programının tamamlanması zorunlu. Dolayısıyla İstanbul Yaklaşımı’nı finanse etmek için verilecek kredi Dünya Bankası Yönetim Kurulu’nda sonbahardan önce onaylanamayacak. Kredinin onayının yılsonuna kalması olasılığı da bulunuyor. 
     
Hazine parayı sonra alacak      Dünya Bankası kredisinin gecikmesi olasılığı yüzünden bankaların krizden etkilenen şirketlerin kredilerini yeniden yapılandırmaları için gereken kaynağı Hazine sağlayacak. 
     Hazine, bankalara aktardığı kaynağı, daha sonra kredi onaylanınca Dünya Bankası’ndan tahsil edecek. Bu arada, İstanbul Yaklaşımı’nda küçük ve orta boy işletmelerin KOBİ kredilerinin yeniden yapılandırılmasında da Türkiye Sinai Kalkınma Bankası’nın TSKB görev alması ağırlık kazandı. TSKB’nın yanında, KOBİ’ler için, ikinci bir koordinatör banka olarak Halk Bankası’nın yer alması olasılığının azaldığı kaydedilirken yaklaşımın uygulamasında büyük küçük ayrımının yapılmamasının benimsendiği öğrenildi. 
     



 EKONOMİ 




















</TEXT>
</DOC>
