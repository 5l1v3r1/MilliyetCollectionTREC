<DOC>
<DOCNO> 53214 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/soneko07.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
ATO Başkanı Aygün "Kredi kartı borçlarına kolaylık getirilsin" 
</HEADLINE>
<TEXT>

     Ankara Ticaret Odası ATO Başkanı Sinan Aygün, halkın ödeme gücünün çok üstüne çıkan kredi kartlarının kanayan bir yara haline geldiğini belirterek, bu borçların ödenebilmesi için, bankalardan ödeme kolaylığı sağlamalarını istedi. 
     Aygün, ''Takipteki kredi kartı borçları nedeniyle bankalar ile tüketici arasında yaşanan kovalamacıların, sürek avına, dönüşmesinden endişe ediyoruz'' dedi. 
     ATO Başkanı Aygün, yaptığı yazılı açıklamada, ekonomik güçlükler nedeniyle halkın 2001 yılında ''olmayan para''yı harcamak zorunda kaldığını ifade ederek, bankaların yüksek faiz uygulamalarının da etkisiyle 2002 yılında kredi kartları borçlarının bir faciaya dönüşmesinden endişe duyduklarını kaydetti. 
     Halen 423 bin kişinin Merkez Bankası'nın kara listesinde bulunduğunu, 341 bin kişinin de kredi kartlarını ödeyemez durumda olduğunu belirten Aygün, 1 milyonu aşkın vatandaşında ödeme güçlüğü çektiğini bildirdi. Aygün, açıklamasına şöyle devam etti 
     ''Kredi kartı borçları, vatandaşın maaşının 5-10 katına kadar çıkmış durumda. Aylık ticari faiz yüzde 5, kredi kartlarında ortalama faiz yüzde 9-9.5 olarak uygulanıyor. Bu faizin altından hiç kimsenin kalkması mümkün değil. Kredi kartı faizleri normalden 2 katı yüksek. 
     Vatandaş zaten ödeyemiyor, bir de gecikmeye giren alacaklara yıllık yüzde 375 vicdansız ve acımasız temerrüt faizi uygulanıyor. Kredi kartını ödeyemeyerek kara listeye giren esnaf, tüccar bankalardan kredi kullanamaz hale geldi. Sadece asgari ödemeyle borcun kapanmasından 3 yıl sürdüğü, ödeme yapılmadığı takdirde borcun 6 ayda 1.5 katına çıktığı nerede görülmüştür. Bu politika hangi vicdana 
     sığar '' 
     
     Uzlaşma aranmalı 
     ATO Başkanı Aygün, bankaların hiç bir anlaşma yolu denemeden, tebligat göndermeden icra takibi başlattıklarını, halkın ise böyle durumlarda kime başvuruda bulunacağını bilemediğini kaydetti. 
     Son bir ay içerisinde ATO'ya konuyla ilgili çok sayıda başvuru yapıldığını belirten Aygün, ''Tek tek bankalarla görüşüp, vatandaşın sorununu çözmeye çalışarak iğneyle kuyu kazıyoruz. Gördüğümüz odur ki, tüketici tam anlamıyla bir 'av' muamelesi görmektedir. Bankalar Birliği kendi içerisinde bir tüketici masası oluşturmalı ve bankalarla tüketiciyi uzlaştırma yolu aranmalıdır'' dedi. 
     ''Bu yapılmadığı taktirde bankalar kredi kart mağdurlarını bulmak için dışarıdan 'avcı' kiralamak zorunda kalacaktır'' şeklinde açıklamasını sürdüren Aygün, takipteki kredi kartları yüzünden banka ile tüketici arasında yaşanan kovalamacanın ''sürek avı''na dönmesinden endişe ettiklerini bildirdi. 
     Bankaların anlaşma yolunu açık tutup, borcu sabitleyerek taksitlendirme yoluna gitmeleri gerektiğini ifade eden ATO Başkanı Sinan Aygün, tüketicilerin ise nelerin altına imza attıklarını bilmediklerini kaydetti. 
     Aygün, ''Kredi kartı sözleşmelerindeki karınca duası gibi yazılar büyütülmeli, sözleşmelerin bir nüshası tüketiciye verilmelidir'' dedi. 
     






</TEXT>
</DOC>
