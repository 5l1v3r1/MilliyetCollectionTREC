<DOC>
<DOCNO> 75111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko18.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Merkez Bankası'nın açıklamaları borsayı sevindirdi döviz yükseldi 
</HEADLINE>
<TEXT>

     Merkez Bankası'nın 1 Nisan tarihinden geçerli olmak üzere gösterge niteliğindeki kurların belirlenmesi, döviz alım, Türk Lirası depo alım ve gün içi repo ihalelerinde izlenecek yöntemleri yeniden belirlemesi, Borsa'da olumlu algılanıp yükselişle karşılanırken, dövizin Türk Lirası karşılıklarında da artışlar oldu. 
     Günün ilk yarısında açılışın ardından sakin bir seyir izleyen Ulusal 100 Endeksi, Merkez Bankası açıklamalarının ardından çıkışa geçti. 
     12,000 puan seviyesini zorlayan endeks, hisse bazında hareketlerin 
     genele yayılmasıyla 12,000 seviyesinin üzerine çıktı. Bu seviyelerde dengelenen endeks, kapanışa doğru gelen güçlü alımlarla 12,146.85 puandan kapandı. Endeksin ilk seanstaki yükselişi 284.29 puanı bulurken, hisse senetlerinin ilk seanstaki ortalama değer artışı da yüzde 2.40'a ulaştı. Dövizde açılışta 1 milyon 333 bin liradan güne başlayan dolar daha sonra sakin bir seyir gösterdi. Merkez Bankası'nın açıklamaları geldikten sonra Dolar serbest piyasada sırasıyla önce 1 milyon 335 bin liraya, daha sonra ise 1 milyon 341 bin liraya ulaştı. Bankalararası para piyasasındaki dolar kotasyonları da ilk dakikalarda alışta 1 milyon 335 bin lira ile 1 milyon 339 bin lira, satışta ise 1 milyon 342 bin lira ile 1 milyon 347 bin lira aralığında bulunuyordu. Günün ilk yarısı tamamlanırken de bu seviyelerin korunduğu gözlendi. Serbest piyasada saat 14.00 itibariyle dolar 1 milyon 342 bin, Euro da 1 milyon 171 bin liradan satılıyor. 
     






</TEXT>
</DOC>
