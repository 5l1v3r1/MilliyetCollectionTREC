<DOC>
<DOCNO> 53295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/ekonomi/eko07.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ücrette kayıp yüzde 20 oldu 
</HEADLINE>
<TEXT>

     ATİLLA ÖZSEVER 

     Kasım krizinden bu yana geçen bir yıllık süreçte yoğun bir işten çıkarma yaşandı. Bir milyona yakın kişinin işini kaybettiği öne sürüldü. Çalışma Bakanlığı’nın verilerine göre, emeklilik, işten çıkarma, iş değiştirme dahil 800 bin dolayındaki kişinin işten ayrıldığı belirlendi. 
     Petrol - İş Sendikası’nın araştırmasına göre, kamu kesimi ücretlerinde yüzde 20 reel kayıp oldu. Türk - İş’le hükümet arasında 450 bin kişiyi ilgilendiren toplu iş sözleşmesinde, 2001 yılına ait zam oranı yüzde 32 olurken, enflasyonun yüzde 55 dolayında gerçekleşeceği tahmin ediliyor. 2001 yılına ait sözleşme farkları da, 2002 Şubat ayına ertelendi. 
     
     Kamuda ilk kez maaş ödenmedi 
     Kamuda ilk kez Sümer Holding’e bağlı 9 bin 200 işçi, birkaç ay hiç maaş alamadı. Hava - İş Sendikası, 2 bin 100 işçinin işten çıkartılmasını önlemek için üç ay ücretlerde yüzde 10 indirime razı oldu. Cam işkolundaki grev, milli güvenlik gerekçesiyle ertelendi. Özellikle yabancı kaçak işçi sayısı, bir milyona ulaştı. Gelir dağılımındaki bozukluk, ücretli kesimin yanı sıra esnaf ve tarım kesimine de yansıdı. Esnaf, tarihinde ilk kez sokağa çıktı, eylem yaptı. 
     



 EKONOMİ 

















</TEXT>
</DOC>
