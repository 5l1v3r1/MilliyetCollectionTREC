<DOC>
<DOCNO> 83555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/yazar/temelkuran.html </URL>
<DATE> 2002/05/12/ </DATE>
<TIME>  </TIME>
<AUTHOR> Ece TEMELKURAN  </AUTHOR>
<HEADLINE>
United Colors of İdeoloji 
</HEADLINE>
<TEXT>

Tezgahlardaki ABD ve İngiliz bayrağı baskılı penyelere dalıyor kadınlar. Bu çaputları belli ki diğerlerinden daha "havalı" buluyorlar. O havayı almak lazım. Hemen, hızla... 
     Genç kadınlar, gözleri dönerek, kafalarının içinden sadece kadınların becerebileceği türden binlerce "neyi, neyle, nasıl giyerim " hesapları geçerek tezgahların önünde çaputların arasına dalıyorlar. Kadınlar, Arnavutköy yokuşunda kurulan "Sosyete Pazarı"nda pahalı görünen ucuz şeyleri "kapma" yarışında kayboluyorlar Bir süre sonra alınanın ne olduğu değil, "satın almak" eyleminin kendisi bir haz odağına dönüşüyor haz verdikçe doyumsuzluğu büyüten bir eylem. Keşmekeş içinde giysiler, manasız renkli bezlere dönüşüyor. Bezler insanlara karışıyor. Başrol, kadınlar yerine donlara geçiyor. Ne kadar az paraya ne kadar çok bez alındığına bağlı olarak irili ufaklı "pazar meydanı zaferleri" kazanılıyor. Arsız bir iştah, kalabalığı bu tezgahtan diğerine, sutyenlerden çantalara sürüklüyor. Kadınlar satın alma iştahlarını biraz bastırmış ve daha aç olarak ayrılıyor pazardan çünkü her tezgahta giysi yerine yeni ve uydurma ihtiyaçlar satılıyor. Ama tezgahların "derinliklerinde" başka şeyler de var. İnsanın aklını karıştırıcı şeyler... 
     
Havalı ABD bayrağı      Belli ki şehrin kenar mahallelerinden gelip bir üst sınıfın imgelerini düşük fiyata üstüne başına yapıştırmak için çırpınan kızlar. Hatta belki bir tekstil fabrikasında çalışıyorlar ve kendilerinin günde bin tane ürettikleri tişörtlerden birini almak için maaşlarının büyük bir kısmını harcıyorlar Canlı bir "artı-değer" yayını yani Bir Karl Marx filmi Ama bir tezgahın önünde kendilerinden geçerek küçük "genç kız" çığlıkları atıyorlar. Buldular buldular Sonunda ABD bayraklı tişörtlerden buldular. Son derece kızsal olan o "Aa Hayır Sana daha çok yakıştı" itişmesini yaşadıktan sonra iki tane ABD bayraklı penye alıp neşe içinde yokuştan iniyorlar. Bir başkası İngiliz bayraklı mini etekle evdeki hangi ayakkabısını giyeceğini düşünüyor besbelli. Diğeri "American bilmem ne College" yazılı uzun kollu penyelerden uygun beden arıyor kendine bez yığını arasında. Biri, taklit kotlardan birine sığışmaya çalışıyor hınçla. Hep birlikte sığışmaya çalıştıkları bir şeyler var. Aldığı kotun orijinalinin reklamı "Harekete özgürlük" diyor oysa Bir oğlanla bir kız duvarları yıkıyor, gökyüzünde koşuyor. Ama Sosyete Pazarı’nda ve elbette bütün ülkenin bütün pazarlarında veya daha cilalı satış noktalarında kadınlar, bir şeylerin, anlamların, modanın ideolojisine sığışmaya çalışıyor sıkışıyor. 
     
Kaba sorular      Elbette çok kaba, çok kör gözüm parmağına bir girişim olurdu "Sırtına geçirdiğin ABD bayrağı -en azından- Irak’ta ambargolar sonucu ölen 500 bin çocuğu temsil ediyor" cümlesini sarf etmek. Veya "Latin Amerika’daki darbelere kalifiye işkenceci yetiştirmek için okul kuran bir ülkenin bayrağını taşıyorsun göğsünde" diye meseleye girmek... İngiliz bayrağındaki sömürge kanının hala kurumadığını, giyerse "politik olarak" üşüteceğini söylemek hakikaten biraz kaba bir davranış olurdu Zira bilselerdi giymezlerdi gibi geliyor insana. Bilselerdi... 
     
Hakikat Toplulukları      Sosyete Pazarı’nda "havalı" ABD ve İngiliz bayrağı baskılı penyelere saldıran kadınları görünce insanın aklına "Bilselerdi" olasılığı geliyor. İnsan bu olasılık üzerinde, bu olasılığın gerçekleşmesi üzerinde düşünüyor ister istemez. "Daha çok anlatmalı" diyorsun, "daha çok yazmalı". "Irak’a operasyon yaza kaldı" haberleri, "Yok yaza değilmiş, kış gibi duruyor" başlıklarının altını iyice bir anlatmak lazım mesela. On yılı aşkın süredir Irak’a yapılan sistematik saldırılarda İngilizlerin kullandığı "seyreltilmiş uranyum mermilerinin" Irak’ta doğacak çocukları doğmadan kanser ettiğini, sayısız çocuğun 10 yaşına gelmeden öldüğünü... ABD eski Dışişleri Bakanı Madeleine Albright’ın, 500 bin çocuğun açlık ve ilaçsızlık sonucu ölümüyle ilgili olarak "Bizce bu bedele değerdi" demesini, bütün bunların Irak petrolüne el koymak için yapıldığını... "Dur bakayım sen" diyorsun, "Ben şunları bir yazayım." Hakikat Toplulukları oluşturmalı belki de. Dünyada olup biten her şey için efendilerin söylediği yalanlara anında gerçekle cevap veren topluluklar. Diyelim ki, Saddam’ın "kendi halkına karşı kimyasal silah kullandı" diye peşine düştüklerini söyledikleri anda küt diye gerçeği söyleyecek, sıkı topluluklar. Sosyete Pazarı’nda genç, akıllı kadınlar, üstüne başını kanlı bezlere bulamasın diye, kimi çaputların "havalı" olduğu yanılgısına düşmesin diye. Hiç değilse bunun için... Hiç değilse... 
     
     







Küçücük fıçıcık, işi dolu turşucuk... 


66’ncı sone... 


Rahşan Ecevit Bülent bilge konumundadır’ 


Acıyla, kopuşla gelen olgunluk 


Enginar ve çam 


Çocuklardan mesaj var 


KKTC ve Doğu Akdeniz Üniversitesi 


Ya üvey anneler... 


"Karen Fogg'un E - Postalları" 


Gençler, Derviş, liderlik 


Kızım, benim için ikinci üniversiteydi 


United Colors of İdeoloji 


Benim Oyum 


Ekonomide büyüme sinyalleri var ama... 


Annemin elbisecisi 


Dans etmek hiç de hafif bir eylem değil 


</TEXT>
</DOC>
