<DOC>
<DOCNO> 94021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/guncel/gunz2.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

     Doğumgünü dert olmayacak 
Unutkan eşleri PTT kurtaracak      YILDIZ YAZICIOĞLU 

     PTT, doğum günü, evlilik yıldönümünü unutan ya da sevdiklerine özel günlerinde mektup göndermek isteyenler için yeni bir uygulama başlatıyor. PTT’ye uğradığınızda, 14 Şubat Sevgililer Günü için aylar öncesinden mektuplarınızı postalayabileceksiniz ve bu mektup, 14 Şubat’ta sevdiğiniz kişiye ulaşacak. PTT Genel Müdürü Murat Kaya, "2023 Mektup Kampanyası"nda olduğu gibi geleceğe mektup gönderme işlemi rutine taşınacak" dedi. 
     
     Mansız da kartpostal oldu 
Milli Takım’ın pulu basılacak      PTT Genel Müdürü Murat Kaya, Türkiye’nin Dünya Kupası üçüncülüğünün anısına Milli Takım’ın resminin yer alacağı pul basacaklarını açıkladı. İlhan Mansız’ın resminin yer aldığı kart da bastırdıklarını belirten Kaya, Dünya Kupası süresince 2 çeşit zarf, 7 ayrı tarih damgası, 4 çeşit özel kart ve 2 çeşit pul hazırlayarak satışa sunduklarını söyledi. 
     
     Milletvekilliği teklif ettiler 
Partiler Hanımağa için seferber oldu      DHA 

     Tarihi güreşlerde ağalığı kazanan ilk kadın olarak ünlenen Zübeyde Kavraz 36 siyasi partilerin de dikkatini çekti. Milletvekilliği teklifi alan 4 çocuk annesi Kavraz siyaseti düşünmediğini belirterek şöyle konuştu "Ben iş kadınıyım. Seçim zamanları her vatandaş gibi sandık başına gidip oyumu kullanırım. Şimdi bir yıllık büyük bir sorumluluğum var, Kırkpınar’a nasıl faydalı olurum onun çalışmalarını yapıyorum. Siyaset yapmam söz konusu değil." 
     
     Ölüme yol açtığı kanıtlanamadı 
Zayıflama ilacı Sibutramin aklandı      AYŞEGÜL AYDOĞAN İstanbul 

     Avrupa İlaç Birliği, İtalya’da iki kişinin ölümüne neden olduğu iddiasıyla incelenene ve satışları durdurulan zayıflama ilacı Sibutramin hakkında pozitif görüş bildirdi. Marttan bugüne kadar yaptığı değerlendirmeleri tamamlayan Avrupa İlaç Birliği’nin görüşü, dün duyuruldu. Toplantıda 70’ten fazla ülkede 8,5 milyon kişinin kullandığı ilacın güvenilir olduğu açıklandı. 
     



 GÜNCEL 
























</TEXT>
</DOC>
