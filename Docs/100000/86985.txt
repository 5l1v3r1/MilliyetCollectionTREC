<DOC>
<DOCNO> 86985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/30/son/soneko05.html </URL>
<DATE> 2002/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Boğaza 3. gerdanlık 2005'te... 
</HEADLINE>
<TEXT>

     Bayındırlık ve İskan Bakanı Abdülkadir Akcan, Boğaz'a üçüncü köprüyü yapacakları projeyi bu yıl ortaya koyacaklarını bildirerek, ''yap-işlet-devret YİD modeli ile ihale edeceğimiz 3. köprüyü 2005'te bitiririz'' dedi. 
     Asfalt Müteahhitleri Derneği'nin düzenlediği ''EAPA 2002 Sempozyumu'' için geldiği Antalya'da konuşan Akcan, kıtalararası geçişte büyük sorun yaşayan İstanbul'un yeni bir boğaz köprüsüne ihtiyacı olduğunu belirtti. 
     Raylı sistem sorununun çözümü için tüp geçit projesinin hayata geçirileceğine dikkat çeken Akcan, bu projenin kıtalararası geçişe büyük katkısı olacağını, ancak, kara trafiği sorununu çözemeyeceğini ifade etti. 
     Beş yıl sonra İstanbul'un karayolu trafiğinin çok daha artacağına da işaret eden Bayındırlık ve İskan Bakanı, şunları söyledi 
     ''Köprülerin bağlantı yolları yeterli de geliş sistemi mi yetersiz, ondan mı tıkanıklık var Bu ise hemen Boğaziçi Köprüsü'nün 100 metre yanına bir köprü daha yapar birini gidiş diğerini geliş olarak düzenlersiniz. Bağlantı yollarını da buna entegre edersiniz. Ama hayır tıkanıklık köprüde değil çevre yollarında, o zaman 3. köprüye ihtiyaç var. İstimlağın en az olacağı, işgal edilmemiş yapılaşmanın en az olduğu, Hazine arazisine dayalı bir geçiş. Çevreye de minimum zarar... Bu konuda çok fazla alternatif yok, en uygun nokta Arnavutköy Beylerbeyi arası. Burayla ilgili çalışma yapıyoruz.'' 
     
     KÖPRÜYE TÜNELLERLE BAĞLANILACAK 
     Bakan Akcan, halen viyadüklerle bağlanılan köprüler yerine tünel sistemiyle köprüye bağlantı üzerinde durulduğunu da belirterek, bu şekilde hem minimum istimlak olacağını, hem de çevreye asgari düzeyde zarar verileceğini vurguladı. 
     Bu ekonomik kriz içinde karayolları borçlarını bile ödeyemezken, bu köprünün nasıl yapılabileceğini gündeme getirileceğini de kaydeden Bakan Akcan, şöyle devam etti 
     ''Burada yap-işlet-devret modelini uygulayacağım. Göcek Tüneli'nde bunu yaptık. 3. Köprü çevre yolları, istimlak ve diğer giderleriyle 750-800 milyon dolara biter. 800 milyon doları tahsil edeceği süre ve üzerine buraya yatırdığı parayı o süre kadar işlettiğini varsaydığımızda, kazanılacak para da hesaplanır, tahmin yapılır ve bize buraya yapar şu süre işletir sonra devrederim denilene gelinir. Bu yıl 3. köprü projesini ortaya koyacağız. İhalesiydi, diğer işlemleriydi, sonra yapım başlar ve 2005 de de biter. 3. köprü Fatih Köprüsü'nden de kısa sürede tamamlanır. Ulaştırma Bakanı tüp geçidi yapıyor, ben de 3. köprüyü yapacağım, biz İstanbul'u kucaklamaya kararlıyız.'' 
     
     KÖPRÜ VE OTOYOL ZAMLARI 
     Bayındırlık ve İskan Bakanı Abdülkadir Akcan, köprü ve otoyol geçiş ücretlerinin son 10-15 yıllık süre içinde nasıl belirlendiğine bakılarak ücret tarifesinin Haziran ayında tekrar gözden geçirileceğini bildirdi. 
     Geçiş ücretlerinin 4-5 yıldır Haziran ayında yeniden belirlendiğini vurgulayan Akcan, ''Bir defa köprü ve otoyol geçişleri ücretli olacak, kimse bunu tartışmasın, bedava olmalıdır hayır. Böyle olmayacak'' diye konuştu. Bakan Akcan, devletin başka yere yapacağı yatırım parasını kısarak özel standartlı otoyollar yaptığını da kaydetti. 
     Bir kilometre otoyolun yaklaşık 9 milyon dolara malolduğunu anlatan Bakan Akcan, bunu herhangi bir karayolu gibi mütala ederek, duygu sömürüsü yaparak olayı çarpıtmaya kimsenin hakkı bulunmadığını savundu. 
     Devletin, ücretsiz gitmek isteyen, para ödeyemeyenler için otoyolların yanında alternatif karayollarını da hizmette tuttuğunu belirten Akcan, şöyle konuştu 
     ''TC hukuk devleti, elbette hukuku ön plana alacak. Ancak hukuku da hiç kimsenin Demokles'in kılıcı gibi sallama hakkı yok. Türkiye hukukun gereğini yapar ama hukuk da asla duygu seli içinde harket etmemeli. Kararları speküle edilir mahiyette olmamalı. 
     Geçiş ücretleri için dava açanlardan birinin babasının bir siyasi parti üyesi olduğunu basın yazıyor. O zaman olaya niye siyasi bakmamayım. Niye köprü ve otoyol zammına birlikte dava açılıyor ve ikisini ayırt etmeden yürütmeyi durdurma kararı veriliyor. Köprü zammının iptali spekülasyona açık bir konu. Yüzde 200 zam çok yüksekti, yüzde 33'lük köprü zammı da mı fahişti Köprü zammı yüzde 33, 2000 Haziran-2001 Haziran arası enflasyon ise yüzde 50'nin üzerinde. Yüzde 33'ün neresi fahiş... Otoyol ücretlerinde yüzde 200 zam bize göre de fahiş, ben o zaman milletvekiliydim ne oluyor böyle zam olur mu dedim. Şimdi köprü zammına da fahiş demek duygusallıktır. Davacılardan biri siyasi parti mensubu olduğu için de karar siyasi midir demekten kendimi alamıyorum. İnşallah değildir.'' 
     
     ''52 TRİLYONU ÖDEYEMİYORUM'' 
     Bayındırlık ve İskan Bakanı Abdülkadir Akcan, karayollarının 2001'de yol bakım, onarım ve yapımında kullandığı asfalt malzemelerini aldığı Tüpraş'a alım bedelinin 52 trilyon lirasını hala ödeyemediğini de bildirdi. 
     Bu karşın 2002 yılının tümü için bütçeye 33 trilyon lira ödeme konulduğunu da kaydeden Akcan, bu parayla geçen yılın borcunun bile kapatılamadığını ve Tüpraş'ın ödeme yapılmadığı için asfalt vermediğini söyledi. 
     Ağır kış sonrası bozulan yolları onaracak ne para ne de malzeme bulunmadığını vurgulayan Akcan, ''Dava açan da karar veren de şimdi yol göstersin. Bu yollar nasıl yapılacak Politika yapılıyorsa bu kadar ucuz olmamalı, yanlış yapılıyorsa halk çıkar bedelini ödetir. 
     Benim şu anda 33 trilyon lira dışında yollara bakabilmem, tekeri çukura düşürmemem için 118 trilyon liraya daha ihtiyacım var. Bana çözüm bulsunlar'' açıklamasında bulundu. 
     Abdülkadir Akcan, Haziran ayında otoyol ve köprü geçiş ücretlerinin yeniden gözden geçirileceğini de işaret ederek, sözlerini şöyle sürdürdü 
     ''Haziran'da illa zam yapmak diye birşey yok. Ama şimdiki kriterleri teknik olarak değerlendireceğiz. 1999'da neye göre değerlendirme yapılmış, 1987'de, 1989'da neye bakılmış, biz de bunlara bakacağız. 33 trilyon lira ödeneğim var asfalt malzemesi için, daha bana gereken para 118 trilyon lira. Şu anda karayolu olarak çok kötü durumdayız. Birinci Boğaz köprüsü ve çevre yolları hariç 2. köprü dahil otoyol sistemine 1986'dan bu yana 14 milyar dolar harcanmış. 
     Toplanan gelir ise 2.2 milyar dolar. Devletin verdiği paranın yüzde 16'sı otoyol ve köprü geçiş ücretleriyle gelmiş. Açık kapatılıyor, 
     çarçur ediliyor falan filan hepsi yanlış. Genel sadece yüzde 16'sı.'' 
     





</TEXT>
</DOC>
