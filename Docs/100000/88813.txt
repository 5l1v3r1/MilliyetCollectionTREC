<DOC>
<DOCNO> 88813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yasam/yas01.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendisine ölüm 3 kişiye can verdi 
</HEADLINE>
<TEXT>

23 yaşındaki Emre Akınur, gasp nedeniyle girdiği cezaevinden afla çıktı, silahla oynarken kendini vurdu ve organlarıyla 3 kişiyi hayata döndürdü... 
     AYŞEGÜL AYDOĞAN-GÜLAY FIRAT 

     Gasp nedeniyle girdiği cezaevinden afla çıkan 23 yaşındaki Emre Akınur, önceki gece ağabeyinin evinde oynadığı silahtan çıkan tek kurşunla yaşamını yitirdi. Akınur’un ailesince bağışlanan organları ise, umutla bekleyen 3 kişiye hayat verdi. 
     Fatih’te eski eşya alıp satan Emre, geç saatlerde ağabeyi Burak’ın Alibeyköy’deki evine gitti. Cezaevinde tanıştığı bir arkadaşından aldığını söylediği tabancayla dakikalarca oynadı. Ve sonunda içinde mermi olmadığı düşüncesiyle şakağına dayadığı tabancanın tetiğine basınca yaşamından oldu... Kanlar içinde yere yığılan genç, Haseki Hastanesi’ne kaldırılmasına karşın kurtarılamadı. 
     Emre’nin ailesi, doktorların da tavsiyesiyle çocuklarının organlarını bağışlamadı. Emre Akınur’un iki böbreği, kalbi, karaciğeri ve korneaları alındı. 
     
     Kalp bir çocuk babasına gitti 
     Emre’nin kalbi 2 yıldır kalp yetmezliği çeken Siirtli Ezer ailesinin 5 çocuğundan biri olan İbrahim Ezer’e 25 Koşuyolu Kalp Damar ve Araştırma Hastanesi’nde geçirdiği başarılı bir operasyonla nakledildi. Ezer ailesi, kalp nakli için 3 ay önce İstanbul’a taşınmıştı. 
     Oğullarının Siirt’te SSK hastanesi’nde, İstanbul’da da Samatya, Cerrahpaşa ve son olarak Koşuyolu Kalp Hastanesi’nde olmak üzere pek çok yerde tedavi gördüğünü belirten Celal ile Aysel Ezer, "Bir yıldır bekleme listesinde olan İbrahim sonunda kurtuldu. Allah onu oğluna, eşine ve bize bağışladı. Organ bulmak büyük sorun. Herkesin tereddüt etmeden bağış yapması lazım. Hayat kurtarmak kadar güzel bir şey yok" dediler. 
     
     Böbrek 12 yaşındaki çocuğa 
     Emre’nin böbreklerinden biri ise Cerrahpaşa Tıp Fakültesi Çocuk Bölümü’nde yatan 12 yaşındaki bir çocuğa takıldı. Diğer böbrek de Uludağ Üniversitesi Tıp Fakültesi’ne gönderildi. 
     Karaciğer ise İstanbul Tıp Fakültesi’nde karaciğer nakli bekleyen 50 yaşındaki Ziya Çilingirci’ye nakledildi. 7 yıldır karaciğer yetmezliği çeken emekli, 2 çocuk babası Çilingirci de 8 saat süren başarılı operasyon sonucunda hayata döndü. Şahika Çilingirci, eşinin 4 yıldır nakil için sıra beklediğini söyleyerek, herkesi organ bağışı yapmaya çağırdı. 
     



 YAŞAM 

















</TEXT>
</DOC>
