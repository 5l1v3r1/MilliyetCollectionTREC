<DOC>
<DOCNO> 65427 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/son/sonspo15.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Gonzales'ten basına özel imza... 
</HEADLINE>
<TEXT>

     Galatasaray, 3 gün önce İstanbul'a getirdiği Kolombiyalı oyuncu Jerrson Gonzales ile bugün medya mensupları önünde sözleşme imzaladı. 
     Kolombiyalı futbolcuyla resmi sözleşmeyi daha önce yapan ve UEFA'ya da ismini bildiren sarı-kırmızılılar, bugün de basın için imzayı yinelediler. 
     İmza töreninde, Galatasaray Kulübü Futbol Şubesi Üyesi Abdurrahim Albayrak, teknik direktör Mircea Lucescu, kaleci Mondragon ve kulüp sportif ilişkiler direktörü Mete Razlıklı da hazır bulundu. 
     Albayrak, Gonzales için, ''Yeni bir Prekazi geldi'' derken, Rumen teknik adam ise transferle ilgili olarak, ''Kendisi Kolombiya Milli Takımı'nın futbolcusudur. Kalecimiz Mondragon'un tavsiyesi üzerine 3 maçını kasetten izledik. Galatasaray'ın oyun düzenine uygun bir futbolcu olduğunu düşünüyoruz. Savunmada oynamasına karşın ofansif yönü de oldukça güçlü'' diye konuştu. 
     Gonzales'i sezon sonunda almayı düşündüklerini de belirten Lucescu, sözlerini şöyle sürdürdü 
     ''Ancak Haziran ayında kendisi serbest kalıyor. Başka kulüplerin araya girmemesi için, opsiyonlu olarak, sezon sonuna dek kiralık, 3 yıllık sözleşme yapmayı tercih ettik. Kendisi Galatasaray'ı kasetlerden tanıyor. Şu anda benim için, Perez'in alternatifi olarak gözüküyor. Ben Perez'den memnunum. Ancak zaman zaman bu oyuncunun sakatlığı sıkıntı yaratıyor. Gonzales 26 yaşında, genç bir oyuncu. 
     Galatasaray'ın oyun stiline uyacak ve uzun süre takıma yararlı olacaktır.'' Kolombiyalı futbolcu ise, Galatasaray gibi bir kulübe gelmekten gurur duyduğunu ifade ederek, sarı-kırmızılı takıma ligde ve Avrupa kupalarında yararlı olmak istediğini söyledi ve daha sonra medya mensuplarına Galatasaray bayrağıyla birlikte poz verdi. 
     






</TEXT>
</DOC>
