<DOC>
<DOCNO> 66632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sonspo06.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet "Scottie Pippen gibi süperstar olmak istiyorum.." 
</HEADLINE>
<TEXT>

     Amerikan Profesyonel Basketbol Ligi NBA'de Türkiye'yi başarıyla temsil eden Sacramento Kings takımının oyuncusu Hidayet Türkoğlu, hedefinin, Portland Trailblazers takımının forveti Scottie Pippen gibi ''süperstarlık'' olduğunu söyledi. 
     Basketbolun efsanevi yıldızı Michael Jordan'ın takımı Wizards ile Sacramento Kings takımının maçından önce Türkiye'nin Washington Büyükelçisi Faruk Loğoğlu'nu ziyaret eden Türkoğlu, Washington'daki Türk gazetecilerle de sohbet etti. 
     Hidayet Türkoğlu, daha önce televizyonlardan izlediği ve gazetede resmini gördüğü ünlü basketbolcularla aynı sahada basketbol oynamaktan büyük memnuniyet duyduğunu belirterek, ''Rüyam gerçekleşti'' dedi. 
     Daha önce Chicago Bulls takımında Michael Jordan ile birlikte pek çok kez şampiyonluk kazanan ve şu anda Portland Trailblazers takımında oynayan forvet Scottie Pippen'ı kendisine örnek aldığını belirten Hidayet, ''İnşallah ben de onun gibi NBA'de süperstar olurum. 
     Pippen'ın oyununu kendime benzetiyorum'' diye konuştu. 
     Hidayet, Washington Wizards maçından önce, Michael Jordan'a karşı ilk kez oynayacağı için heyecanlı olduğunu da söyledi. 
     Sacramento Kings takımıyla sözleşmesinin gelecek 2 yılı da kapsadığını belirten Hidayet, ''Bu iki yılın sonunda ne olur, bunu kimse bilemez. Ancak hedefim, beni Hidayet yapan takımım Sacramento'da kalmaktır'' dedi. 
     Hidayet, şu anda NBA'de birinci durumdaki takımı Sacramento Kings'in iyi yolda olduğunu ve playofflarda finale kadar gideceklerine inandığını, şampiyonluk şansını yüksek gördüğünü söyledi. 
     Bu yıl ilk kez Türkiye'nin de katılacağı Indiana'da yapılacak Dünya Basketbol Şampiyonası'nda Türkiye'nin şansını değerlendirmesi istenen Hidayet, ''Takım olarak elimizden gelenin en iyisini yapacağız'' diye konuştu. 
     Türkiye'nin Washington Büyükelçisi Loğoğlu da, ''Hidayet ile gurur duyuyoruz. Hem Türkiye'de hem de Amerika'da basketbolun yıldızı, pırıl pırıl bir insan. ABD'de Türk sporunu en iyi şekilde temsil ettiği için kendisini kutluyorum ve başarılar diliyorum'' dedi. 
     Loğoğlu, Hidayet'in, Türkiye ile ABD arasında dostluk ilişkilerini, iyi hisleri güçlendirdiğini, gençlerde merak oluşturduğunu da söyledi. 
     






</TEXT>
</DOC>
