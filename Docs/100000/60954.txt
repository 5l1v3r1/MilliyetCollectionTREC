<DOC>
<DOCNO> 60954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/spor/spo02.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kennet'e sürpriz 
</HEADLINE>
<TEXT>

Fenerbahçe, futbolu bırakacağını açıklayan Andersson’a bir yıl daha kalmasını teklif etti. Yönetim iyi çalışması halinde İsveçli golcünün form tutacağına inanıyor 
     YUSUF KOBAL 

     FENERBAHÇE Yönetimi sezon sonunda futbolu bırakmayı düşündüğünü açıklayan Kennet Andersson’a bir yıllık anlaşma teklif etmeye hazırlanıyor. İsveçli golcünün sakatlığından sonra düşen performansı nedeniyle eleştirilmesini doğru bulmayan yönetim, "Böylesine bir tecrübeden yararlanmalıyız. Eğer Andersson iyi idman yaparsa, rahatlıkla bir yıl daha oynar" görüşünü benimsedi. 
     BOLOGNA’DAN gelirken senelik üç milyon dolara imza atan Andersson’a kalmayı kabul etmesi halinde maç başına ücret önerilecek. Yöneticiler tecrübeli futbolcuyu, "Aldığın paranın hakkını vermek için bize bu jesti yapmalısın" diyerek kalmaya razı etmeye çalışıyorlar. Lorant’ın da özellikle iç saha maçlarında Andersson’dan çok faydalanacağını rapor ettiği öğrenildi. 
     
Johnson çabalıyor      HÜSEYİN YAVUZ 

     GANALI futbolcu, Fenerbahçe formasından uzak kalmamak için Afrika Kupası’na katılacak milli takımına gitmemenin yollarını arıyor. Johnson’un, Gana federasyonu ile görüşmeler yaptığı ve mazeret bildirdiği öğrenildi. Yıldız oyuncu, "İkinci yarıda takımı yalnız bırakmamak için milli takımdan affımı istedim. Ancak olumsuz yanıt gelirse gitmeye mecburum" ifadelerini kullandı. 
     
Lorant’tan sıkıyönetim      ALMAN çalıştırıcı Antalya kampında oyuncularına uyulması gereken bir dizi kural getirdi. Lorant, özellikle antrenman programına herkesin sadık kalmasını isterken, yatış - kalkış saatlerine bile uyulması emrini verdi. Fenerbahçe’nin yeni teknik patronu, "Hata yapanı affetmem. Hiçbirinize ayrım tanımam. Özel hayatınız dahil gözüm hep üzerinizde olacak" mesajını gönderdi. 
     
Fatih’i heyecan bastı      REAL Mallorca’dan transfer edilmesine rağmen, yönetmeliklere göre Fenerbahçe formasını FIFA’nın izni olmadan giyemeyen Fatih Akyel’i forma heyecanı sardı. 9 Ocak Çarşamba günü Strum Graz ile oynanacak Efes Pilsen Cup’ta ilk kez oynayacak genç futbolcu, kendisini yeni teknik direktör Lorant’a da beğendirmenin uğraşı içine girecek. 
     
Taraftardan güvenoyu      SARI - Lacivertli taraftarlar, yeni hocaları Werner Lorant’a güvenoyu verdi. "www.fenerbahce.comöda "Sizce Lorant Fenerbahçe’yi hedeflerine ulaştırabilecek mi " başlığıyla yer alan ve halen süren ankete katılan 6 bin 411 kişiden, yüzde 42.5’i "evet" derken, yüzde 23.7’si "hayır’’, yüzde 33.8’i ise "zaman gösterir" yanıtını verdi. www.1907.org adlı sitede yer alan oylamada da Lorant, katılımcıların yüzde 68.26’sının desteğini kaptı. 
     



 SPOR 


















</TEXT>
</DOC>
