<DOC>
<DOCNO> 99706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur33.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
TBMM İdam cezasını kaldıran maddeyi kabul etti 
</HEADLINE>
<TEXT>

     TBMM, haftalardır tartışılan idam cezası konusunda Türkiye'nin geleceğine umut veren bir karar aldı. MHP ve Ak Parti'nin muhalefetine rağmen idam cezasını kaldırdı. 
     Meclisin tarihi oturumu saat 14 00'de başladı. Gruplar adına yapılan 5'er dakikalık konuşmalardan sonra oylamaya geçildi ve AB uyum yasa teklifinin idam cezasına ilişkin birinci maddesi kabul edildi. Paketinin tümünün oylanmasından da "kabul" çıkması sonrasında yasa resmen yürürlüğe girmiş olacak. Paketin tümünün bu geceyarısından sonra oylanması bekleniyor. Pakette "Ana dilde eğitim ve yayın" gibi tartışmalı iki madde daha bulunuyor. 
     Teklifin birinci maddesiyle savaş ve yakın savaş tehdidi halleri dışında idam cezasını kaldırılıyor. 
     Türk Ceza Yasası'nda öngörülen değişiklikle terör suçlarında ölüm cezası kaldırılıyor ve bu ceza müebbet ağır hapis cezasına dönüştürülüyor. Ancak savaş ve yakın savaş tehdidi hallerinde işlenmiş suçlara verilen ölüm cezaları korunuyor. 
     İdam cezaları müebbet ağır hapis cezasına dönüştürülen terör suçluları ceza indirimlerinden ve şartla salıvermeye ilişkin hükümlerden yararlanamayacaklar. Bunlar hakkında müebbet ağır hapis cezası ölünceye kadar devam edecek. 
     MHP'lilerin isteği üzerine yapılan açık oylamaya 419 milletvekili katıldı. Madde 162 ret oyuna karşın 256 oyla kabul edildi. Oylamada, 1 üye de çekimser kaldı. 
     Sonucun açıklanmasından sonra tepkilerini ayağa kalkıp alkışlayarak gösteren MHP'li milletvekilleri, ''Bravo, bravo size, kürsüden konuşanlar neredesiniz, Niye getirmiyorsunuz diyenler neredesiniz'' dediler. 
     Paketin tümünün oylanmasından sonra idam cezası resmen kaldırılmış olacak. 
     
</TEXT>
</DOC>
