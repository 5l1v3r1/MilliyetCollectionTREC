<DOC>
<DOCNO> 90818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sontur17.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay Başkanlığı'na Eraslan Özkaya seçildi 
</HEADLINE>
<TEXT>

     Sami Selçuk'un yaş haddinden emekliye ayrılmasıyla boşalan Yargıtay Başkanlığı'na, Birinci Hukuk Dairesi Başkanı Eraslan Özkaya seçildi. 
     Yargıtay Genel Kurulu'nda iki gündür devam eden seçimlerin yedinci turunda, Yargıtay Başkanlığı için Yargıtay Başkanvekili Mater Kaban ile Birinci Hukuk Dairesi Başkanı Eraslan Özkaya yarıştı. 
     Seçimlerde Özkaya, 144 Yargıtay üyesinin oyunu alarak Yargıtay Başkanı seçilirken, Kaban ise 85 üyenin oyunu aldı. Seçimlerde, 8 üyenin oyu boş, 1 üyenin oyu ise geçersiz sayıldı. 
     Yargıtay Başkanlığı'na seçilen Eraslan Özkaya, yaklaşık 2 yıl görev yapacak. 
     Yargıtay Kanunu'na göre, başkan seçilebilmek için 250 üyenin en az 126'sının oyunu almak gerekiyor. 
     
     ERASLAN ÖZKAYA'NIN ÖZGEÇMİŞİ 
     Eraslan Özkaya, 1939 yılında Hacıbektaş'ta doğdu. Ankara Gazi Lisesi'ni bitiren ve Ankara Üniversitesi Hukuk Fakültesi'nden 1962 yılında mezun olan Özkaya, Ankara Hakim adayı olarak mesleğe başladı. 
     Özkaya, sırasıyla Hınıs Cumhuriyet Savcılığı, Tuzluca ve Pazarcık Hakim Yardımcılığı, Pazarcık Hukuk Hakimliği ile Haymana ve Ankara Hakimliği görevlerinde bulundu. 
     Fransızca bilen ve yayımlanmış eserleri bulunan Özkaya, 27 Mayıs 1986 tarihinde Yargıtay üyeliğine seçildi. 15 Eylül 1994'te Yargıtay 
     Büyük Genel Kurulu'nca Birinci Hukuk Dairesi Başkanlığı'na seçilen Özkaya, evli ve üç çocuk babası. 
     





</TEXT>
</DOC>
