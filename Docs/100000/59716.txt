<DOC>
<DOCNO> 59716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/son/sondun03.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Eski ABD Savunma Bakan Yardımcısı ''Sırada Irak var...'' 
</HEADLINE>
<TEXT>

     ABD Savunma Bakanlığı'nın Pentagon Danışma Kurulu başkanlığını yapan, eski Savunma Bakan Yardımcısı Richard Perle, ABD'nin Irak'a askeri operasyon düzenlemesinin dünyada terörün kökünü kurutacağını savundu. 
     Ronald Reagan döneminin Savunma Bakan Yardımcısı Perle, Amerikan Copley haber ajansının yayımladığı makalesinde, ABD'nin Afganistan'dan sonra Irak'a yönelmesiyle, terörizme destek veren bütün ülkelere ''Sıradaki sensin'' mesajıyla gözdağı verileceğini belirtti. 
     Perle, ''Terörizme karşı savaşta ikinci bir safha olacak. İkinci safha olmazsa, hedefe ulaşılamayacak. Terörizme karşı savaş, El Kaide veya Taliban'a karşı değil. Onlar sadece ABD'de terörün kaynaklarıdır. 
     Diğer terör kaynaklarını kurutmazsanız, bu savaşı bitirip zafer ilan edemezsiniz'' dedi. 
     
     "Kan davası.." 

     Richard Perle, ''ikinci safha'' listesinin başında Irak'ın bulunduğunu, Irak lideri Saddam Hüseyin'in ABD'den nefret ettiğini ve ''Ortadoğu geleneği'' olarak Saddam Hüseyin ile Bush ailesi arasında ''kan davası'' bulunduğunu yazdı. 
     Saddam'ın kitle imha silahlarına ve şarbonun yanı sıra sinir gazı ve diğer biyolojik silahlara sahip olduğunun bilindiğini belirten Perle, Irak liderinin şu sırada nükleer silahlar üzerinde çalıştığını da savundu. Perle, makalesinde şu görüşe yer verdi 
     ''Irak'ın ikinci hedef olmaması gerektiğini düşünenler Suriye, İran, Sudan, Yemen, Somali, Kuzey Kore, Lübnan veya Filistin'i düşünebilir. Bu listeyi saydığımda insanlar bana, Bir düzine ülkeyle mi savaşacağız diye soruyor. Bunun cevabı şu Eğer bir-ikisinin işini tam bitirirsek, diğer ülkeleri, terörizmi desteklemekten vazgeçmeye ikna edebilme şansımız olur. Afganistan'da Taliban'ın son kalıntılarını da temizledikten sonra, Saddam Hüseyin rejimini temizleyerek devam etmeliyiz. O zaman Suriye, Somali ve diğerlerine etkili bir örnek oluşturabiliriz. İşte o zaman Sıradaki sensin. 
     Terörizmi desteklemeyi durdurmadıkça, sıradaki sen olacaksın mesajı verilmiş olacak. Şu ana kadar, terörizmi desteklemenin hiçbir bedeli yoktu.'' Perle, Irak içinde Saddam'a karşı bir direniş oluşturmanın zor olmayacağını da kaydetti. Saddam muhaliflerinin şu anda zayıf olmasına karşılık, dış destekle güçlendirilebileceklerini ve Afganistan'da Taliban muhalifleri gibi başarı kazanabileceklerini belirten Perle, ''Hükümetteki meslektaşlarıma rica ediyorum, hemen şimdi, Saddam'ın devrilmesi için planlamalara başlamalılar'' dedi. 
     






</TEXT>
</DOC>
