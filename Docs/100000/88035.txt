<DOC>
<DOCNO> 88035 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/yasam/yas05.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TRT’de yangın paniği 
</HEADLINE>
<TEXT>

Bir Başka Gece’nin çekimi sırasında perdeler tutuştu. Sanatçı, sunucu ve konuklar korku dolu dakikalar yaşadı 
     M. AKİF ERDEM 

     Mehmet Ali Erbil’in sunduğu "Bir Başka Gece" adlı programın çekimi sırasında çıkan yangın korku ve paniğe yol açtı. 
     TRT’nin Tepebaşı Stüdyoları’nda dün saat 15.30’da "Bir Başka Gece" adlı programın çekimi sırasında perdeler tutuştu. Alevler kısa sürede perdeleri sararken, programa katılan sanatçılar Muazzez Ersoy, Hüner Coşkuner, Çağla Şıkel, Yeliz Yeşilmen ile stüdyoda bulunan izleyiciler paniğe kapıldı. 
     Görevliler tarafından stüdyoda bulunanlar tahliye edilirken, olay yerine gelen Beyoğlu İtfaiyesi’ne bağlı ekipler, yangına müdahalede bulundu. Yangın kısa sürede kontrol altına alınarak söndürüldü. 
     Elektrik kablolarının hasar görmesi nedeniyle çekimler ertelenirken, yetkililer çekim öncesi prova yapıldığını ve Erbil’in henüz stüdyoya gelmediğini söyledi. 
     İtfaiye yetkilileri, yangının elektrik kontağı ya da spot ışıklarından meydana gelmiş olabileceğini, ancak kesin çıkış nedeninin inceleme sonrası ortaya çıkacağını bildirdiler. 
     



 YAŞAM 


















</TEXT>
</DOC>
