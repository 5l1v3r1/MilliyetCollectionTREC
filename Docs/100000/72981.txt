<DOC>
<DOCNO> 72981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/16/son/sonspo22.html </URL>
<DATE> 2002/03/16/ </DATE>
<TIME>  </TIME>
<AUTHOR>  </AUTHOR>
<HEADLINE>
La Gazzetta dello Sport'un anketinde Milan taraftarı Terim dedi 
</HEADLINE>
<TEXT>

     İtalya'nın ünlü spor gazetesi La Gazzetta dello Sport'un yaptığı bir ankette büyük çoğunluk AC Milan'da Fatih Terim'i başarılı gösterdi. 
     Ülkenin en yüksek tirajlı gazetelerinden olan La Gazzetta dello Sport'taki ankette 2000 kişi, ''Terim'in yerine Ancelotti'nin getirilmnesi birşeyi değiştirdi mi '' sorusuna cevap verdi. Açıklanan ankette yüzde 61.8 ''Hayır, Terim ile daha iyi durumda olabilirdik'' derken, yüzde 28.8'i ''Buna cevap vermek imkansız'', yüzde 9.2'si de '' Evet, Terim ile daha kötü olabilirdi'' yanıtını verdi. 
     İstatistiklere baktığımızda ise 1.66 ortalama puanı verilen Terimli Milan, 9 maçta 15 puan alıp 4 galibiyet, 3 beraberlik, 2 yenilgi , 17 gol atmış ve 12 gol yemişti. 1.35 ortalama puanı olan Ancelottili Milan'da 17 maçta 23 puan alıp 5 galibiyet, 8 beraberlik, 4 yenilgi , 18 gol attı ve 16 gol yedi. 
     Bu arada ligde 6. sırada bulunan ve gelecek yıl Avrupa Şampiyonlar Ligi'ne kalma ümidini en aza indiren Milan'da, UEFA Kupası'nda ilk maçta İsrail'in Hapoel Tel Aviv takımına 1-0 yenilmenin şoku atlatılamadı. Tüm gazetelerde ''Milan krizde'' başlıklı haberlere yer verilirken, teknik direktör Carlo Ancellotti'nin kader haftasına girdiği öne sürüldü. 
     Ligin 28. haftasında Torino ile oynayacak olan Milan'da, bu maçın kazanılmadığı ve kupada Hapoel'i eleyemediği taktirde Ancelotti'nin görevine son verileceği iddia ediliyor. 
     Sezona teknik direktör olarak Fatih Terim ile başlayan Milan, Torino'ya karşı 1-0 kaybedilen 9. maçtan sonra Türk teknik adamın görevine son vermişti. 
     Basındaki ifadelerde, ''Milan'ın alın yazısı, Torino maçı Ancelotti'nin de kaderini belirleyebilir'' deniliyor. 
     






</TEXT>
</DOC>
