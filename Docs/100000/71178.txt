<DOC>
<DOCNO> 71178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sontur19.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Melih Gökçek kendisini soruşturan müfettişleri suçladı 
</HEADLINE>
<TEXT>

     Ankara Büyükşehir Belediye Başkanı Melih Gökçek, İçişleri Bakanlığı'nca hakkında soruşturma izni verilmesiyle ilgili olarak, ''Açılan soruşturma tamamen siyasidir. 
     Batıkent'te usulsüz ve değerinin altında sattığım iddia edilen arsanın satış bedelini 3 ayrı mahkeme belirlemiştir'' dedi. 
     Gökçek, Büyükşehir Belediyesi Binası'nda düzenlediği basın toplantısında, soruşturmayı yürüten müfettiş hakkında, belediye encümenlerinin ve kendisinin tazminat davası açacağını bildirdi. 
     İddiaya konu arsanın, sermaye artırımına gitmesi nedeniyle Belko'ya, Belediye Meclisi kararıyla metrekaresi 85 milyon liradan satıldığını ifade eden Gökçek, ''Bu arsa, gazete ilanı yoluyla da metrekaresi 190 milyon liradan bir kooperatife satılmıştır'' dedi. 
     Belko'nun yüzde 100'ü belediyeye ait bir şirket olduğunu belirten Gökçek, satışta belediyenin kendini zarara uğratmasının söz konusu olamayacağını savundu. 
     Gökçek, şunları kaydetti 
     ''Yandaşlarımıza ucuza sattığımız iddia edilen arsanın satış bedelini, 3 ayrı mahkeme belirlemiştir. Bunu biz belirlemedik. Satışta usulsüzlük yaptığımızı iddia eden müfettiş hakkında, belediye encümenleri ve ben, maddi, manevi tazminat davası açacağız. Ben, kendi adıma 10 milyar liralık dava açacağım. Hiç kimsenin bir başkası hakkında, böyle dayanağı olmayan düzmece raporlar hazırlamaya, töhmet altında bırakmaya hakkı yok. Müfettiş hakkında suç duyurusunda da bulunacağız. 
     Bu siyasi bir soruşturmadır. Müfettiş, araştırmasında, arsanın satış fiyatını üç ayrı mahkemenin belirlediğini göre göre kasıtlı rapor düzenleyerek, görevini kötüye kullanmıştır. Sonuçlarına da katlanacaktır. Üç ayrı mahkeme kararını yok sayıyorsa zımnen mahkemeleri de suçluyor, demektir. Oysa Türkiye bir hukuk devletidir.'' Arsanın satıldığı kooperatifin üyeleri ile siyasi çalışmalarının olduğu iddialarını da yanıtlayan Gökçek, kooperatif listesinde bulunan hiçbir isimle ilgisi ve siyasi çalışması bulunmadığını kaydetti. 
     Melih Gökçek, ''Listeden sadece tek bir isim tanıdım. Geçmiş dönemde ANAP Kazan Belediye Başkanlığı yapmış olan bir isim var, listede. O da ANAP'lıdır. Bu kişilerle siyasi bir bağım olduğunu bugün ispat etsinler, hemen Belediye Başkanlığı'ndan istifa ederim'' diye konuştu. 
     Gökçek, söz konusu arsanın satış bedeliyle ilgili olarak, Ankara Asliye 3. Ticaret Mahkemesi, Ankara 3. Vergi Mahkemesi ile 2. Asliye Hukuk Mahkemesi tarafından alınan karaların fotokopilerini de basın mensuplarına dağıttı ve Ankara Defterdarlığı'nın da bölgede benzer alanlara daha düşük fiyat biçtiğini öne sürdü. 
     






</TEXT>
</DOC>
