<DOC>
<DOCNO> 94440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko28.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı ''Seçimden önce seçim yasaları değişmeli'' 
</HEADLINE>
<TEXT>

     Türkiye Odalar ve Borsalar birliği TOBB Başkanı Rifat Hisarcıklıoğlu, kabulünde Başbakan Bülent Ecevit'e, ''engin devlet tecrübesi ve sağduyusu ile yaşanan sorunların aşılmasında temel unsur olacağını'' ifade ettiklerini bildirdi. 
     Başbakan Bülent Ecevit, Başbakanlık Resmi Konutu'nda TOBB Başkanı Rifat Hisarcıklıoğlu'nu kabul ederek bir süre görüştü. 
     Hisarcıklıoğlu, yaklaşık 1 saat süren kabulden sonra yaptığı açıklamada, dile getirdikleri konuları ana hatları ile açıkladı. 
     Hisarcıklıoğlu, Başbakan'a ''siyasetteki kararsızlıktan doğan belirsizliklerin, kendilerini kaygı ve endişelere sevkettiğini'' ifade ettikleri vurgularken, şöyle konuştu 
     ''Bu durumun, yaşadığımız süreci daha da hassaslaştırdığını, reform sürecinin devam etmesi gerektiğini, yaşadığımız ekonomik darboğazdan çıkışımızın hepimizin ortak beklentisi olduğunu, önümüzdeki günlerin, AB ile entegrasyon sürecinde çok önemli olduğunu, bütün bu sorunların çözümünün siyaset mekanizması olduğunu, iktidari ve muhalefeti ile bu işten sorumlu olunduğunu, sayın Başbakan'ın engin devlet tecrübesi ve sağduyusu ile yaşadığımız sorunların aşılmasında temel unsur olacağını ifade ettim.'' Hisarcıklıoğlu, gündeme gelen erken seçimle ilgili, Tobb'un görüşünü ise ''siyasi partiler ve seçim yasasında yapılacak değişiklikten sonra erken seçimin gündeme gelebileceği'' şeklinde ifade ettiklerini anlattı. 
     Bu arada, ülkenin bu durumundan faydalanıp ekonomiyi iyice içinden çıkmaz hale getirmek isteyen spekülatör ve spekülasyonlara itibar edilmemesini isteyen Hisarcıklıoğlu, şunları kaydetti 
     ''Herkesi sağduyu ile hareket etmeye davet ediyorum. Bu spekülasyonları yapanların ekonomik dengeleri bozacaklarını, er-geç cezasını alacaklarını, bu konuda da izlemek üzere Hazine ve Merkez Bankası'nın üzerine düşeni yapacaklarına inancım olduğunu ifade etmek istiyorum.'' Hisarcıklıoğlu daha sonra soruları yanıtladı. 
     Hisarcıklıoğlu, Başbakan Bülent Ecevit'in engin devlet politikası, tecrübesi ve ülkesini seven bir başbakan olduğu için siyasi belirsizliklerin aşılmasında önemli bir rol oynayacağına inandığını söyledi. 
     Hisarcıklıoğlu başkanlığındaki TOBB heyeti, Başbakan Bülent Ecevit tarafından Başbakanlık Resmi Konutu'nda kabul edildi. 
     Rifat Hisarcıklıoğlu, yaklaşık 1 saat süren görüşmenin ardından gazetecilerin sorularını cevaplandırdı. 
     Basın mensuplarının, ''Sayın Başbakan erken seçim konusunda Sayın Bahçeli'nin söyledikleri hakkında size bir şey söyledi mi '' sorusu üzerine Hisarcıklıoğlu, ''Tabii Sayın Başbakan'ın kendi ifade ettikleri ile ilgili, Sayın Başbakan açıklama yapacaktır. Ben kendi ifade ettiklerimle ilgili açıklama yapacağım'' dedi. 
     Yayınladıkları deklarasyonda, üstü kapalı olarak Başbakan'ın çekilmesi isteğini dile getirdiklerinin hatırlatılması ve bu talebin Başbakan'a sözle iletilip iletilmediği ve Başbakan'ın buna cevabı olup olmadığı yönündeki soru üzerine de Hisarcıklıoğlu, şöyle dedi 
     ''Başbakan'ın cevabı ile ilgili kısmı, tabi Sayın Başbakan'ın kendisi açıklaması gerekir. Bizim 2 Temmuz'da yaptığımız açıklamada ve bugün kendisine ifade ettiğim ve biraz önce size söylemiş olduğum gibi, Sayın Başbakan'ın engin devlet politikası, tecrübesi ve ülkesini seven bir Başbakan olduğu için önümüzdeki siyasi belirsizliklerin aşılmasında, Sayın Başbakan'ın önemli bir rol oynayacağına inanıyorum.'' 
     
     EKONOMİDE KOORDİNASYON İSTEĞİ 

     Ekonomik koordinasyon talepleri konusundaki bir soruya da Hisarcıklıoğlu, ''2 Temmuz çerçevesinde ifade ettik ama gelinen şu aşamada, ekonomideki koordinasyondan önce siyasi belirsizliklerin gündemin üst noktasına geldiği anlaşıldı. Onun için siyasi belirsizliğin ortadan kalkması lazım'' diye cevap verdi. 
     Başka bir soru üzerine de Hisarcıklıoğlu, ''Kısa vadede aşılması demek, ekonomimizin hassas dengeler üzerinde giderken ekonomimizin rahatlatılması açısından çok önemli'' dedi. 
     Başbakan'a siyasi belirsizliğin aşılması için somut öneri götürüp götürmedikleri ve Başbakan'ın buna bir tepkisi olup olmadığı yönündeki bir başka soru üzerine de Hisarcıklıoğlu, şunları söyledi 
     ''Sayın Başbakan'ın açıklamaları ile ilgili görüşler kendisine aittir. Buradaki çözüm Parlamento çatısı altında, Parlamento ve siyaset kendi belirsizliğini aşmak durumundadır. Bizim demokrasiye inancımız tamdır. Siyasi partilere inancımız tamdır. Siyasi partiler ve demokrasi altında bunu çözeceklerdir. Önümüzdeki siyasi belirsizliğin bir an önce bitmesi lazım.'' ''Belirsizliğin önündeki engel Sayın Ecevit mi '' şeklindeki soruya da Hisarcıklıoğlu, ''Ben burada açıkça söyledim. Önümüzdeki sürecin rahatlatılması açısından Sayın Başbakan'ın alacağı tavır, izleyeceği politika çok önemlidir' diye konuştu. 
     





</TEXT>
</DOC>
