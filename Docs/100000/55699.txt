<DOC>
<DOCNO> 55699 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/son/sonspo15.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe'den PFDK'ya tepki "Federasyonun kapısına dayanırız" 
</HEADLINE>
<TEXT>

     Birinci Süper Lig takımlarından Göztepe'nin asbaşkanı Levent Ürkmez, Profesyonel Futbol Disiplin Kurulu'nun PFDK Fenerbahçe maçının ardından çıkan olaylar nedeniyle verdiği 1 maç saha kapatma ve 1 milyar lira para cezasını ağır bulduklarını ve ikinci kez saha kapatma cezası aldıklarını belirterek, ''Süper Lig, Göztepe ile terbiye edilmek istenmektedir'' dedi. 
     Ürkmez, düzenlediği basın toplantısında, daha önce Diyarbakırspor-Yimpaş Yozgatspor ve Galatasaray-Fenerbahçe maçlarında olaylar çıktığını, ancak bu kulüplere saha kapatma cezası verilmediğini, Göztepe'nin ise bu yıl ikinci kez sahasının kapatıldığını söyledi. 
     Saha kapatma cezasının kendilerine ağır mali yük getirdiğini kaydeden Ürkmez, şöyle konuştu 
     ''Biz diğer takımların sahalarının kapatılmamasına değil, kendi sahamızın kapatılmasına karşı çıkıyoruz. Federasyon, Göztepe'yi günah keçisi haline getirdi. Süper Lig, Göztepe ile terbiye edilmek istenmektedir. Bu yıl ikinci kez sahamız kapatıldı. Bu şekilde devam ederse, binlerce taraftarımızla federasyonun kapısına dayanır, sıkıntılarımızı anlatırız. Bu saha kapatma cezası bizi maddi olarak 100 milyar lira zarara uğratmıştır. Bu çifte standartla ilgili olarak 
     Federasyon'un açıklamalarını bekliyoruz.'' Göztepe'nin kimse ile kavga etmek niyetinde olmadığını, ancak bunun da haklarını aramayacağı anlamına gelmemesi gerektiğini kaydeden Ürkmez, sözlerini şöyle sürdürdü 
     ''Yasal haklarımızı sonuna kadar kullanacağız. Ancak tabii ki son karar Tahkim Kurulu'nundur. Eğer saha kapatma cezası uygulanırsa, bizim için büyük önem taşıyan Gaziantepspor maçını Denizli, Bursa, İzmit veya Ankara illerinden birinde oynamak istiyoruz.'' Göztepeli taraftarların geçen yıl Fair Play ödülüne layık görüldüğünü kaydeden Ürkmez, sarı-kırmızılı taraftarları fanatik olarak göstermenin yanlış olduğunu söyledi. 
     






</TEXT>
</DOC>
