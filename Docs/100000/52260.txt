<DOC>
<DOCNO> 52260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/soneko11.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Makarna yemiyoruz... 
</HEADLINE>
<TEXT>

     Dünyanın önde gelen makarna üreticisi ülkeleri arasında yer alan Türkiye, tüketimde üretime eşdeğer sırada yer almıyor. Türkiye'de kişi başına 5,2 kilo olan makarna tüketimi, en büyük üretici İtalya'da 28,5 kilo düzeyinde gerçekleşiyor. 
     İGEME ve Makarna Sanayicileri Derneği verilerinden derlenen bilgiye göre, dünya makarna üretiminde 2 milyon 900 bin tonla ilk sırada yer alan İtalya'yı, bir milyon 164 bin tonla 
     ABD, 980 bin tonla Brezilya, 545 bin tonla Rusya ve 480 bin tonla Türkiye izliyor. 
     Dünya makarna ihracatının yüzde 50.3'ünü tek başına yapan İtalya, bu sektörde tartışmasız en büyük üretici ve ihracatçı olması yanında, kişi başına makarna tüketiminde de en yakın takipçisi iki ülkenin kişi başına tüketiminden daha fazla tüketim rakamına ulaşıyor. 
     Kişi başına yıllık makarna tüketiminde, İtalya 28.5, Venezüella 12.7, Tunus 11.7, İsviçre 9.6, ABD ve Şili 9, Yunanistan 8.5 kilo ile 
     zirvede yer alıyor. Dünyanın en büyük makarna üreticileri arasında 5. 
     sırada olan Türkiye, kişi başına yıllık makarna tüketiminde, 5.2 kilo ile 16. sırada bulunuyor. 
     
     Neden az tüketiliyor 
     Uzun süre korunabilmesi, çeşitliliği, kolayca hazırlanabilmesi, lezzeti ve besleyici değeri yanında, ekonomik bir gıda olan makarna, özellikle son yıllarda çalışanların ve dar gelirlilerin temel besin maddesi haline geldi. 
     Makarna üretim kapasitesi ve üretimi ile dünyada ilk sıralarda yer alan Türkiye'nin, tüketimde aynı noktada olmaması, mutfak kültürüne bağlanıyor. 
     İnsanların en muhafazakar oldukları alanın yemek alışkanlığı olduğuna işaret eden Makarna Sanayicileri Derneği, tüketimin azlığının nedenlerini, şöyle özetliyor 
     ''Türk mutfak kültüründe makarna, bulgur ve pirinç pilavı, bir ana devam yemeği olarak yer alıyor. Bu beslenme biçiminde, besleyicilik ve ekonomik davranma arzuları vardır. Oysa, makarna başlı başına bir yemektir. 
     Türkiye'de makarna tüketimi, sos kültürünün yerleşik olmaması, makarna pişirilmesi konusunda halkın yeterince bigilendirilmemesi, makarna şişmanlatır yönündeki yanlış düşünce ve besleyici değerinin gereğince anlatılamaması nedeniyle üretime uygun gelişme göstermiyor.'' 
     






</TEXT>
</DOC>
