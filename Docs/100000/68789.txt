<DOC>
<DOCNO> 68789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/yasam/yas04.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Padişah gibi Vali 
</HEADLINE>
<TEXT>

Ters yola giren ve evraklarını gösteremeyen çocuklarına sahip çıkan vali ve emniyet müdürü, ceza kesmek isteyen polis memurlarının amirini sürdü 
     ALİ ŞEN, MUSTAFA İNSAN Mersin DHA 

     İçel Valisi Akif Tığ’ın oğlu Atilla ile Emniyet Müdürü Turgay Pamuk’un oğlu Çağlar’ın içinde bulunduğu ve ters yönde giden otomobili durduran polislerin başına gelmeyen kalmadı. Üzerlerinden ehliyet ve kimlik çıkmayan çocukları karakola götürmek isteyen 3 polis memuru, gece saat 01.00’de valiliğe çağrılarak "makamda fırça yerken", amirleri de başka bir karakola sürüldü. 
     Pamuk’un oğlu Çağlar ile Tığ’ın oğlu Atilla’nın içinde olduğu Ankara plakalı otomobil, pazar günü saat 23.30 sıralarında, Hastane caddesinden ters yola girerek İstiklal caddesi kavşağına kadar gitti. Bu sırada Çarşı Polis Karakolu’na ait bağlı 7345 telsiz kodlu polis aracı, otomobili kavşakta durdurdu. 
     
Müdürün oğluyum’      Polis memurları Mustafa Talay, Ergin Akçay ve Ahmet Taşlıca, 2 gençten evraklarını istedi. Otomobili kullanan Atilla Tığ ve arkadaşı Çağlar, istenen evrakları ibraz edemedi. Çağlar Pamuk’un "Ben Emniyet Müdürü Turgay Pamuk’un oğluyum" demesi üzerine de polisler, "Kimin oğlu olursan ol. Ters yöne girdiniz. Allah korusun başınıza kötü bir kaza gelebilirdi. Üstelik kimliğiniz yok" diyerek uyardı. Polislerin kendilerini karakola götürmek istemesi üzerine Çağlar Pamuk babasını arayarak, cep telefonunu polisin kulağına dayadı. 
     Polisin kendisiyle konuşmamasına öfkelenen Pamuk, telsizle devreye girerek, "Merkez, bekletin ben hemen geliyorum" anonsunu geçti. 
     Makam otomobiline binerek olay yerine giden Pamuk, nöbetçi amirinin yanında 3 polise çıkıştı, daha sonra gelen trafik ekibinden de otomobile 20 milyon lira ceza kesmesini istedi. 
     Pamuk, kesilen ceza makbuzunu alarak trafik ekibine 20 milyon lirayı cebinden ödedi. 
     
Gece fırçası      3 polis memuru daha sonra, Vali Akif Tığ’ın telsiz anonsuyla sabah makamına çağrıldı. Ancak 10 dakika sonra Tığ’ın koruması, trafik ekibinin derhal Valilik Konağı’na gönderilmesini istedi. Bunun üzerine gece saat 01.00 sıralarında Vali konağına giden 3 polis memurunu Tığ’ın "fırçaladığı" iddia edildi. 
     Bu gelişmelerin ardından, polislerin bağlı olduğu Çarşı Karakolu Amiri Başkomiser Mehmet Özgür görevinden alınarak Kapı Koruma Karakolu’na atandı. 
     Vali Tığ konuyla ilgili açıklama yapmazken, Pamuk, olayın teşkilat içinde kalması gerektiğini savundu. 
     



 YAŞAM 




















</TEXT>
</DOC>
