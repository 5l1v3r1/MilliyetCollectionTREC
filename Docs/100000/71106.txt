<DOC>
<DOCNO> 71106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun21.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan yönetmenin "Derviş" adlı filmi İtalya'da gösterime girdi 
</HEADLINE>
<TEXT>

     İtalyan yönetmen Alberto Rondalli'nin ''Derviş'' adlı filmi, 8 Mart Cuma günü İtalyan sinemalarında gösterime giriyor. 
     Yugoslav yazar Mesa Selinoviç'in ''Derviş ve Ölüm'' adlı romanından uyarlanarak çekilen film, 19. yüzyılın sonuna doğru bir Osmanlı kasabasındaki Mevlevi tekkesinin şeyhi Ahmet Nureddin'in yaşamını konu alıyor. 
     Başrolünü İspanyol Antonio Buil Puejo'nun oynadığı filmde, Cezmi Baskın, Ruhi Sarı, Başak Köklükaya gibi birçok Türk oyuncu da yer alırken, filmin müziklerini Kemal Karaöz ve Mehmet Fatih Çıtlak yaptı. 
     Çekimleri Kapadokya'da yapılan filmin yönetmeni Rondalli, filmi, Türk yönetmen Cezmi Baskın ile birlikte çektiklerini ve başta Cezmi Baskın ile Kemal Karaöz olmak üzere tüm ekipten büyük yardım aldığını söyledi. 
     Rondalli, Roma'da filmin ilk gösterimi sonrasında yaptığı açıklamada, ''neden Derviş '' sorusunu, ''özel bir nedeni yok. 
     Kitabı okudum ve etkilendim. Daha sonra dervişler hakkında bilgi edinmeye başladım ve sonunda filmi çekmeye karar verdim'' diye yanıtladı. 
     Rondalli, filmde birçok Türk oyuncu varken, en zor olan derviş rolünü İspanyol oyuncu Puejo'ya vermesinin sebebini ise ''sadece biraz renklilik'' olarak açıkladı. 
     İtalyan yönetmen ayrıca, çekimler dolayısıyla Türkiye'de bulunduğunu belirterek, ''çok etkileyici günler yaşadım. Yüreğimin bir kısmını Türkiye'de bıraktım'' ifadelerini kullandı. 
     Rondalli, ''Derviş''in İtalya'da ilgi görüp görmeyeceğiyle ilgili olarak endişesi olmadığını, sadece ''Kandahar'a Seyahat'' filminde olduğu gibi kendinden emin seyircilerin izlemesini umduğunu söyledi. 
     Filmin başrol oyuncusu Antonio Buil Puejo da ''çekimler sonrasında, her şeyi daha iyi yapmak için İstanbul'a giderek gerçek dervişlerle görüştük. Ama birçok kez benim isteklerime flütlerinin sesini bana dinleterek cevap verdiklerine tanık oldum. Benim canlandıracağım kişilik hakkında bana tüm bilgileri veriyorlardı. 
     Nasıl yürümem veya hareket etmem gibi. Bana, 'sanki meyvelerle dolu bir ağaçmışsın gibi yürü' öğütünü verdiler'' diye konuştu. 
     Geçen yıl İsviçre'de yapılan Locarno Festivali'nde Genç Jüri Özel Mansiyon Ödülü'nü alan ''Derviş''in, bu yıl İstanbul Film Festivali'ne de katılacağı belirtiliyor. 
     Filmin Türkiye'de Eylül ayında gösterime gireceği belirtildi. 
     






</TEXT>
</DOC>
