<DOC>
<DOCNO> 59151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur08.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İspanya, Türkiye'ye yeni çevre kredisi için göz kırpıyor 
</HEADLINE>
<TEXT>

     İspanya'nın Ankara Büyükelçisi Manuel De La Camara, ülkesinin kredi verdiği Tuz Gölü Entegre Çevre Projesi'nden sonra Menderes, Gediz ve Ergene havzaları ile Van Gölü ve Karadeniz'in kirlilikten kurtarılması için hazırlanan projelerden en az birine kredi sağlayabileceklerini bildirdi. 
     Çevre Bakanı Fevzi Aytekin İspanya'nın Ankara Büyükelçisi Camara'yı kabul etti. 
     Kabulde Camara, Aytekin'e iki ülke arasında dostluk ve işbirliğinden büyük memnuniyet duyduğunu ifade etti. Camara, ülkesinin 72.8 milyon dolar kredi desteği verdiği Tuz Gölü Entegre Çevre Projesi 
     kapsamındaki arıtma tesislerinin yapımı için düzenlenecek ihalenin 2002 yılının altı aylık döneminde tamamlanmasını istedi. Büyükelçi Camara, İspanya'nın Türkiye'ye çevre konusunda yapılacak yatırımlara kredi desteği vermeye hazır olduğunu söyledi. Çevre Bakanı Aytekin ise bakanlığı tarafından hazırlanan öncelikli çevre projelerinin çok büyük projeler olduğunu vurgulayarak, tarım alanlarının kirlilikten kurtarılması ve üretimin çok yönlü etkilenmesi için arıtma tesislerinin önemine dikkati çekti. Aytekin, projelerin yaşama geçirilmesi için Avrupa Birliği Yatırım Bankası'ndan gelen uzmanların çalışmalarını sürdürdüğünü söyledi. Fevzi Aytekin, Tuz Gölü Entegre Çevre Projesi için düzenlenecek ihalenin en geç 2002 yılının Ocak veya Şubat aylarında tamamlanacağını ifade etti. Türkiye'nin kültürel ve çevresel değerlere sahip bir ülke olduğunu belirten Aytekin, Menderes, Gediz ve Ergene havzaları ile Van Gölü ve Karadeniz'in kirlilikten kurtarılması için hazırlanan projeler hakkında Büyükelçi Camara'ya bilgi verdi ve fizibilite çalışmaları için kredi desteği istedi. Büyükelçi Camara ise ''Bu projelerden en az birine fizibilite dahil uygulama aşamasında kredi sağlayabiliriz'' dedi. 
     






</TEXT>
</DOC>
