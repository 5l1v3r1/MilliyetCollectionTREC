<DOC>
<DOCNO> 87705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/soneko25.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Mayıs ayının zam şampiyonu kadın tişörtü 
</HEADLINE>
<TEXT>

     Kadın tişörtü yüzde 20'lik fiyat artışıyla Mayıs ayının en fazla zamlanan ürünü olarak belirlendi. 
     Devlet İstatistik Enstitüsü'nün DİE verilerine göre, Mayıs ayında mücevher ve keten kumaş fiyatlarında yüzde 10.4, belediye ekmeği fiyatında yüzde 9.9 oranında artış kaydedildi. 
     Dana etinin yüzde 8.6, dondurmanın yüzde 7.6, erkek gömleğinin yüzde 7.5 zamlandığı Mayıs ayında, böcek ve sinek ilaçları yüzde 6.6, bisiklet yüzde 5.7, tavuk eti yüzde 5.6, uçak ücretleri yüzde 5.1, yumurta ve erkek ayakkabısı da yüzde 4.8 oranında zam gördü. 
     Geçtiğimiz ay yüksek fiyat artışı gösteren diğer ürünler de yüzde 4.4 ile salça, yüzde 4.3 ile mazot, yüzde 2.1 ile tüp ücreti, yüzde 2 ile benzin yüzde 1.7 ile zeytin, yüzde 1.4 ile belediye suyu ve 0.7 ile de elektrik ücreti olarak sıralandı. 
     
     SİVRİ BİBER TAHTINDAN İNDİ 

     Önceki yıllarda ekonomi yönetimince yüksek enflasyonun sorumlusu olarak gösterilen sivri biber ise Mayıs ayında fiyatı en hızlı düşen ürün oldu. Sivri biber fiyatındaki düşüş yüzde 48.8'i bulurken, domateste yüzde 45.5, kabakta yüzde 39.1, salatalıkta yüzde 29.8, kıvırcıkta 19.3 fiyat düşüşü yaşandı. İdare mahkemesin yürütmeyi durdurma kararı vermesi sonucu köprü ve otoyol ücret zamlarının geri alınmasıyla otoban geçiş ücretinde ortaya çıkan yüzde 15, köprü geçiş ücretindeki yüzde 5.6'lık düşüş de DİE'nin listesinde yer aldı. Mayıs ayında fiyatı düşüş gösteren bazı ürünler de şöyle ''Patates yüzde 6.8, ev temizlik sabunları yüzde 2.8, bebek bezi yüzde 2.6, ekmek yüzde 1.6, ayçiçek yağı yüzde 1, çamaşır için yumuşatıcı yüzde 0.8, margarin yüzde 0.6, sabun yüzde 0.5, bulaşık deterjanı ve makarna yüzde 0.3.'' Bu arada, fiyatı yüzde 0.5 artan bisküvi ve makyaj malzemeleri ile yüzde 0.4 artan nakliye ücreti aylık enflasyonun altında fiyat artışı gören ürünler olarak belirlendi. 
     





</TEXT>
</DOC>
