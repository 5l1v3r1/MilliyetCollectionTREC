<DOC>
<DOCNO> 56613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sondun14.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya "Göçe ihtiyacımız var" 
</HEADLINE>
<TEXT>

     Almanya'da Hamburg eyaleti Yabancılar Danışmanı Ursula Neumann, Hamburg'un göçe ihtiyacı olduğunu ve tüm yabancıların, toplumun ''normal ve memnuniyet ile karşılanan'' bir parçası olarak görülmesi gerektiğini söyledi. 
     Neumann, bugün Hamburg'da düzenlediği basın toplantısında, 1999-2001 yılları Göç Raporu'nu tanıtırken, ''Almanya'nın göç ülkesi 
     haline geldiği konusunda hem politikada, hem de toplumda köklü bir zihniyet değişikliğine ihtiyacımız var'' dedi. Hamburg eyalet hükümetine, Göç Yasası hazırlanmasını desteklemesi ve yasanın bir an önce uygulanması için bir ''uyum politikası tasarısı'' hazırlaması çağrısında bulunan Neumann, ''Hamburg hükümeti somut olarak, Almanların ve yabancıların uyum konusunda bilgilendirilmeleri amacı ile yapılacak çalışmalar için, tüm maddi zorluklara rağmen 2002 yılı bütçesinde de para ayırmalı'' şeklinde görüş belirtti. Almanya'da uzun süre yaşayan yabancılara yerel seçimlere katılma hakkı verilmesi ve Hamburg Üniversitesi'nde bir İslam kürsüsü kurulması gerektiğini de kaydeden Neumann, eğitimin en önemli konu olduğunu, yabancı çocukların anaokulundan başlayarak iki dilli bir eğitim ile yetişebilmeleri için tasarılar hazırlanmasının şart olduğunu ifade etti. Kamu kuruluşlarının ve diğer işletmelerin mesleki eğitim imkanlarını artırmalarını da isteyen Neumann, ''Hamburglu her genç, mesleki eğitim yeri bulabilmeli. Bu özellikle, geçmiş yıllarda imkanları büyük ölçüde azaltılan yabancı gençler için geçerli'' diye konuştu. Neumann, Federal hükümet tarafından oluşturulan Göç Komisyonu'nun önerileri doğrultusunda yabancı gençlere, ikamet statülerine bakılmadan eğitim imkanları sunulması gerektiğini belirtti. Neumann, ''İş yapmak isteyen yabancılarla ilgili şartların da daha iyi hale getirilmesi ve ustalık eğitiminin teşvik edilmesi gerekiyor. AB ülkelerinden gelen yabancıların ustalık belgesi olmadan bile kendi işlerini yapabilmelerine izin verilmesi, öte yandan ustalık belgesi olan bir yabancının, AB ülkesinden gelmediği için uzun yıllar Almanya'da yaşamasına rağmen kendi işini yapmasına izin verilmemesi kabul edilemez'' şeklinde konuştu. Hamburg'da yaşayan yabancılar arasında Alman vatandaşlığına geçişin de büyük ölçüde onay gördüğüne dikkati çeken Neumann, ''2000 yılında toplam 8669 yabancı, Alman vatandaşlığına geçerken, 2001 yılı Ekim ayı sonuna kadar Alman vatandaşlığına geçen yabancıların sayısı 7223 oldu. Bu başarının devamı için geçen yıl başlatılan vatandaşlığa geçiş kampanyasının sürdürülmesi gerekir'' dedi. Neumann, Hamburg medyasına da çağrıda bulunarak, programlarında yabancıları ilgilendiren konulara ağırlık vermelerini istedi. 
     






</TEXT>
</DOC>
