<DOC>
<DOCNO> 69621 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sonspo02.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ülkerspor yarın Tau Ceramica karşısında 139. maçına çıkıyor 
</HEADLINE>
<TEXT>

     Basketbolda Erkekler Avrupa Ligi'nin 2. turunda yarın İspanya'nın TAU Ceramica Vitoria takımıyla deplasmanda karşılaşacak olan Ülkerspor, Avrupa kupalarında deplasmanda başarısız sonuçlar alıyor. 
     Turuncu-yeşilliler, 9 yıllık Avrupa serüveninde deplasmanda yaptığı 69 maçın 49'unda salondan yenilgiyle ayrıldı. 
     Deplasmanda en başarısız sezonunu 1997-98 sezonunda Avrupa Ligi'nde yaşayan turuncu-yeşilliler, yaptığı 8 deplasman maçını da yitirdi. 
     TAU Ceramica Vitoria ile karşılaşacak olan Ülkerspor, tarihinde deplasmanda en farklı skorlu yenilgisini bir başka İspanyol kulübünden aldı. 
     Türk ekibi, Uluslararası Basketbol Federasyonu FIBA tarafından ilk kez 1996-97 sezonunda düzenlenen Avrupa Ligi'nin 2. tur maçında Estudiantes SAD Madrid'e İspanya'da tam 34 sayı farkla 97-63 
     yenildi. 
     
     Tau Ceramica ile ilk kez 
     Ülkerspor, yarınki rakibi TAU Ceramica Vitoria ile Avrupa kupalarında ilk kez karşılaşacak. 
     Turuncu-yeşilliler, İspanyol ekipleriyle yaptığı 17 maçta 7 galibiyet, 10 yenilgi aldı. 
     
     139. randevu 
     Ülkerspor, yarın yapacağı karşılaşmayla Avrupa'da 139. maçına çıkıyor. 
     1993-94 sezonundan itibaren Avrupa kupalarında mücadele eden 
     turuncu-yeşilliler, bugüne dek yaptığı 138 maçta, 63 galibiyet, 74 yenilgi ve 1 beraberlik aldı. 
     






</TEXT>
</DOC>
