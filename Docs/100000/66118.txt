<DOC>
<DOCNO> 66118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/guncel/gun01.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Vatandaş hapı böyle yutuyor 
</HEADLINE>
<TEXT>

Firmalar piyasada 4 milyona satılan ilaçları, SSK’ya 200 bin liraya veriyor. SSK, bu ilaçların yüzde 20’sini, eczane fiyatından sigortalıya satıyor. Sağlık Bakanlığı ise "Resmi kuruluşların ihalelerine karışamayız" diyor 
     AYŞEGÜL AYDOĞAN İstanbul 

     Sağlık Bakanlığı’nın vatandaşın daha ucuz ilaç alması için başlattığı girişim, ilaç fiyatlarındaki insafsız uygulamayı gözler önüne serdi. İlaç firmalarının piyasada 4 milyon liraya satılan ilacı, SSK’ya 200 bin lira gibi komik bir rakama verdiği, SSK’nın ise sudan ucuza aldığı ilacı sigortalıya eczane fiyatından sattığı ortaya çıktı. 
     Vatandaş yüzde 10’luk indirimle oyalanırken firmalar, piyasada milyonlarca liraya satılan ilaçları SSK’ya çok ucuz fiyattan veriyor. 
     Üretici firmalar fiyat uçurumunu tanıtım giderlerine bağlarken, ilaç fiyatlarını saptamakla görevli Sağlık Bakanlığı ise seyrediyor. 
     İlaç Eczacılık Genel Müdürü Orhan Canbolat, bakanlığın ilacın piyasaya çıkmadan önceki fiyatını belirlediğini belirterek, "Bakanlık, firmalarla kurumlar arasındaki anlaşmalara karışmaz" diyor. 
     Türkiye’de yılda 1 milyar 200 milyon kutu ilaç tüketiliyor, ilaca 2.8 milyar dolar harcanıyor. Bunun yüzde 80’ini devlet alıyor. Genel tüketimin içinde SSK’nın payı ise yüzde 20. 
     Yüzde 10 indirimle gündeme gelen eczacılar, "Madem ilaç bu kadar ucuza verilebiliyor biz de eczanelerimizde bu fiyatlarla ucuz ilaç satalım" derken, sanayiciler ilacın piyasaya bu kadar ucuza çıkamayacağını söylüyor. 
     
     Komik gerekçe 
     Çalışma ve Sosyal Güvenlik Bakanı Yaşar Okuyan ise yüzde 20’lik katılım payını piyasa fiyatı üzerinden almak zorunda olduklarını, aksi takdirde 1 katrilyonluk ilaç israfının daha da artacağını savunuyor. "Bu payın vatandaşın cebinden çıkması lazım" diyen Okuyan, "Vatandaş sadece kendi ilacını talep etmiyor. Bir sağlık karnesi çıkarıyor, yedi sülalesi, köyü yararlanıyor" görüşünü savunuyor. 
     
Örnekler İlaç adı Eczane fiyatı SSK fiyatı Duovel mide 3 milyon 850 bin 200 bin lira Ciproxin antibiyotik 9 milyon 994 bin, 400 bin lira Approvel romatizma 2 milyon 175 bin, 275 bin lira Vasocard tansiyon 5 milyon 250 bin, 350 bin lira Amoxina antibiyotik 2 milyon 500 bin, 100 bin lira Vermol ağrı kesici 808 bin, 50 bin lira      

</TEXT>
</DOC>
