<DOC>
<DOCNO> 83748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/soneko27.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan yeni bir istila tehdidi altında ÇEKİRGE 
</HEADLINE>
<TEXT>

     Adı işgal, iç savaş ve operasyonlarla duyulan Afgan halkı şimdi de ekmeğine göz diken yeni bir saldırganla karşı karşıya kaldı. 
     Uzun savaş yıllarında m ücadelenin ihmal edilmesi yüzünden Hindikuş dağlarının kuzeyindeki yaylaların çevresinde olağanüstü bir çekirge nüfusunun ürediği, milyonlarca çekirgeden oluşan sürülerin ülkenin en verimli tarım alanlarının bulunduğu Bağlan, Semangan ve Kunduz eyaletlerindeki ekili alanları tehdit ettiği bildiriliyor. 
     ''Afganistan'ın ekmek sepeti'' olarak adlandırılan bu verimli bölgelerdeki çiftçiler Birleşmiş Milletler Gıda ve Tarım Örgütü'nün FAO yardımıyla istilacı sürülere karşı savaşıyor. 
     Çiftçilerin ekmeklerini kurtarmak için doğa güçlerine karşı yürüttüğü savaş, insanların kendi aralarındaki savaşının mirası yüzünden olumsuz etkileniyor. 
     Çekirge istilasını durdurmak için ilaçlama ve yumurtlamak için toplanan böceklerin üzerini toprakla örtme yöntemleriyle savaşan çiftçiler, ülkeyi 20 yıldan uzun süre kana bulayan savaşlardan kalan mayınlar arasında çalışıyor. 
     Dağlara, yollara, yaylalara gömülmüş mayınların çekirgeyle mücadele eden çiftçiler için büyük tehlike arzettiği, geçen hafta ilaçlama yapan bir çiftçinin mayın patlaması sonucu öldüğü bildiriliyor. 
     BM kaynakları, haftalardır süren mücadelede istilacı çekirgelere ağır kayıplar verdirdiğini belirtmekle birlikte, zaferin kesin olmadığını vurguluyor. 
     Çekirgelerin şimdiden Afganistan'ın kuzeyindeki ekinlerin yüzde 5'ini mahvettiğini belirten kaynaklar, zararın bu oranda tutulmasının büyük başarı olacağını ifade ediyor. 
     





</TEXT>
</DOC>
