<DOC>
<DOCNO> 66297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/ekonomi/eko13.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den bu kez kötü mesaj 
</HEADLINE>
<TEXT>
Tekstilde umutlanmayın 
     YASEMİN ÇONGAR Washington 

     Washington’dan Ankara’ya "tekstil kotalarının artırımı konusunda fazla bir beklenti içinde olmayın" mesajı geldi. Bush yönetiminin bir yetkilisi Amerikan Kongresi’nde Türk derneklerinin girişimiyle düzenlenen bir toplantıda yaptığı konuşmada, "Başbakan Bülent Ecevit’in istediği gibi biz de, ekonomik işbirliğimizi artırmaktan yanayız. Ancak bu, tekstil kotalarının kaldırılması demek değildir" dedi. 
     Adı açıklanmamak koşuluyla konuşan yetkili, "Kotalar, tüm dünyada 2004 sonunda zaten kalkacak. Türk tekstil şirketleri şimdi rekabet konusunda çalışmalılar, 2005’te Çin tekstiliyle yarışmaya hazırlar mı, ona bakmalılar" ifadesini kullandı. Amerikalı yetkili, öte yandan Türkiye’yle çelik ticaretinin kolaylaştırılması konusunda çalıştıklarını ve bu alanda bir ilerlemenin mümkün olabileceğini söyledi. Aynı yetkili, Türkiye’nin askeri borçlarının ertelenmesi ya da silinmesi yönünde bir gelişme olmadığını belirtirken, Türkiye’ye hibe edilecek 6 Knox tipi ve kirayla verilecek 2 Perry tipi firkateyn konusunda Kongre’de pürüz kalmadığını duyurdu. 
     



 EKONOMİ 





















</TEXT>
</DOC>
