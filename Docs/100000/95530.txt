<DOC>
<DOCNO> 95530 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/soneko08.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Tarımsal sulamada elektrik fiyatları düşürüldü" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, tarımsal sulamada kullanılan elektriğin fiyatının 84 bin 300 liradan, 78 bin 900 liraya düşürüldüğünü bildirdi. 
     Bakan Gökalp, yaptığı açıklamada, tarımsal sulamada kullanılan elektriğin tarife fiyatının düşürülmesi için Türkiye Elektrik Dağıtım A.Ş. TEDAŞ ile yürütülen çalışmaların, çiftçiler lehine olumlu olarak sonuçlandığını kaydetti. 
     Gökalp, ülkede son yıllarda yaşanan ekonomik sıkıntıların, tarımsal üretimde kullanılan girdi fiyatlarında sürekli artışlar yarattığını ve bunun da çiftçiyi olumsuz etkilediğini belirtti. 
     Daha öncede mazotun fiyatının dünya fiyatları ile uyumunun sağlanması için bir çalışma gerçekleştirildiğini ve çalışmanın Başbakanlığa arz edildiğini ifade eden Bakan Gökalp, ancak, bu projenin uygun olmayan şartlar nedeniyle uygulamaya aktarılamadığını bildirdi. 
     Gökalp, mazotun yanı sıra tarımsal üretimde kullanılan diğer girdiler için de yaptıkları çalışmaların sürdürüleceğini açıklamasına ekledi. 
     





</TEXT>
</DOC>
