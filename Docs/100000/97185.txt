<DOC>
<DOCNO> 97185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sontur28.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bodrum'daki orman yangını kontrol altında 
</HEADLINE>
<TEXT>

     Muğla Valisi Hüseyin Aksoy, Bodrum'a bağlı Mumcular Beldesi Çamlıköy civarında çıkan orman yangınının tamamen kontrol altına alındığını söyledi. 
     Vali Aksoy, yangının tamamen kontrol altına alındığını, soğutma çalışmalarının devam ettiğini kaydederek, söndürme çalışmalarına iki dozer, 28 arazöz, üç helikopter, dört uçak ve çok sayıda personelin katıldığını belirtti. 
     Yangında 15 hektarlık orman alanının yandığını dile getiren Vali Aksoy, ''Daha önce dumandan dolayı yanan alan farklı değerlendirilmiş, 30-40 hektar olarak bana bildirilmişti. Ancak kontrol altına alınınca, 15 hektarlık alanın yandığı ortaya çıktı'' dedi. 
     Yangının sekiz ayrı noktadan çıktığının belirlendiğini de bildiren Vali Aksoy, çıkış nedeni konusunda net bilgi olmadığını, nedenin araştırıldığını söyledi. 
     





</TEXT>
</DOC>
