<DOC>
<DOCNO> 79976 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/23/son/sonspo06.html </URL>
<DATE> 2002/04/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de transfer sezonu yoğun geçecek 
</HEADLINE>
<TEXT>

     Fenerbahçe'de, 2002-2003 sezonu için transfer çalışmaları bir hayli yoğun geçecek. 
     Sarı-lacivertli kulüple profesyonel sözleşmesi bulunan toplam 22 futbolcunun sözleşmesi bitiyor. A takımda forma giyen 12 futbolcunun yanı sıra PAF takımında ve çeşitli Anadolu kulüplerinde kiralık oynayan 10 futbolcunun, sarı-lacivertli kulüple olan sözleşmeleri, 31 Mayıs Cuma günü sona erecek. 
     Transfere büyük bütçeler ayırarak her yıl yerli ve yabancı çok sayıda futbolcuyu kadrosuna dahil eden Fenerbahçe, A takımda yer alan ve sözleşmesi bitecek oyuncuların bazılarıyla yeni sezon için tekrar masaya oturacak ve yapacağı yeni transferlerle kadrosunu destekleyecek. 
     
     Sözleşmesi bitecek oyuncular 
     Fenerbahçe'nin şampiyonluk kovalayan kadrosunda yer alan Abdullah Ercan, Mehmet Ali Güneş, Kennet Andersson, Deniz Uygar, Mert Meriç, Nikola Lazetiç, Niyazi Serhat Akın, Ogün Temizkanoğlu, Oğuz Dağlaroğlu, Recep Biler ve Samuel Johnson ile teknik direktör Werner Lorant'ın bir süre önce kadro dışı bıraktığı Serkan Özsoy'un sözleşmesi sona eriyor. 
     PAF takımının formasını giyen ya da çeşitli Anadolu kulüplerinde kiralık oynayan Abdurrahman Bozkurt, Bekir Küçükertaş, Burak Karakaya, Erman Kaşdemir, Erman Yıldırım, Gökhan Bozkaya, Mehmet Ayaz, Özkan Coşkun, Serkan Silan ve Tolga Altun'un da sözleşmeleri sezon sonunda bitecek. 
     Fenerbahçe, transferde aldığı yerli ve yabancı oyuncu sayısıyla da dikkati çekiyor. Sarı-lacivertliler, geride kalan 10 sezonda toplam 106 futbolcu transfer etti. 1992-93 futbol sezonunda 10, 1993-94 sezonunda 26, 1994-95'de 4, 1995-96 sezonunda 11, 1996-97'de 10, 1997-98 sezonunda 7, 1998-99 sezonunda 8, 1999-2000 sezonunda 10, 2000-01 sezonunda 13 oyuncuyu kadrosuna katan Fenerbahçe, şampiyonluk mücadelesi verdiği 2001-02 sezonunda da kadrosunu 7 oyuncuyla takviye etti. 
     





</TEXT>
</DOC>
