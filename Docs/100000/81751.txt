<DOC>
<DOCNO> 81751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/ekonomi/eko07.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB’un delegelere hediye mönüsü 
</HEADLINE>
<TEXT>
Bavul, çay, battaniye 
TOBB Genel Kurulu’nda delegelere dağıtılacak bavullarda, çay, battaniye, kartvizitlik, kol düğmeleri, kravat iğnesi ve rozet olacak 
     ANKARA Milliyet 

     Türkiye Odalar ve Borsalar Birliği’nin TOBB 57. Genel Kurul çalışmaları bu akşam Ankara Dedeman Otel’de verilecek akşam yemeği ile başlayacak. Şehir merkezinden yaklaşık 25 kilometre uzaklıkta Akyurt’taki Büyük Anadolu Otel’de yapılacak genel kurula yaklaşık bin 800 kişi katılacak. 
     TOBB’un her genel kurulda delegelere hediye verme geleneği de devam edecek. Bu yıl delegelere piyasada benzeri 250 milyon liradan satılan "samsonite" marka bavul verilecek. Bavulun içinde de Rize Ticaret Odası’nın hediyesi olarak bir paket çay, Kayseri Ticaret Odası’nın hediyesi olarak bir battaniye, altın rengi kartvizitlik ve TOBB arması şeklinde kol düğmeleri, kravat iğnesi ile rozet yer alacak. 
     Delegelere hediye olarak önce palm cep bilgisayarı verilmesi düşünüldüğü ancak tepki olabileceği endişesiyle bundan vazgeçildiği öğrenildi. Kulislerde Genel Kurul’un tamamlanmasının ardından delegelere bugün piyasada ortalama bin 500 dolardan satılan lap top dizüstü bilgisayar gönderileceği de konuşuluyor. Ancak TOBB yönetiminden alınan bilgiye göre, bu konuda kesin kararın verilmediği belirtiliyor. 
     Yarın yapılacak olan Genel Kurul toplantısında sözlerini TOBB’un KOBİ Şubesi’nde çalışan Ahmet Karapınar’ın yazdığı bir şarkı okunacak. Bu şarkının bestesinin Karapınar’ın kayınpederi tarafından yapıldığı belirtildi. Şarkının bir TOBB marşı olmadığı belirtilirken, içinde siyasi bir mesaj taşımadığı kaydedildi. 
     



 EKONOMİ 























</TEXT>
</DOC>
