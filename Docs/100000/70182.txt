<DOC>
<DOCNO> 70182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sondun02.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Filistin mülteci kamplarına en kapsamlı operasyonu başlattı 
</HEADLINE>
<TEXT>

     İsrail ordusu, Ortadoğu krizinin gelinen son noktasında en kapsamlı operasyonuna dün başlayarak Batı Şeria'daki iki Filistin mülteci kampına girdi. 
     İsrail'in, Filistinli militanların, mülteci kamplarını ikamet edindikleri düşüncesiyle Batı Şeria'daki Nablus ve Cenin kenti yakınlarındaki iki kampa düzenledikleri harekata, paraşütçü birlikleri, tanklar ve helikopterler dahil edildi. 
     İsrail ordusunun, her iki kampta da kontrolü ele geçirdiği ve çıkan çatışmalarda 13 Filistinli ile İsrailli bir askerin öldüğü bildiriliyor. 
     Nablus kenti yakınlarındaki Balata mülteci kampına, çok sayıda İsrail askerinin katılımıyla düzenlenen operasyonda, bazı bina ve evlerin, askerler tarafından işgal edildiği ve 100 kadar Filistinli'nin, çıkan çatışmalarda yaralandığı belirtildi. 
     Operasyonun, bugün de devam ettiği ve İsrail kara birliklerinin Cenin yakınlarındaki kampta yoğunlaştıkları bildirildi. 
     İsrail ordu yetkilileri tarafından yapılan açıklamada, Balata kampının tamamen kuşatıldığı ve stratejik noktalarda kontrolün İsrail'in eline geçtiği ifade edilirken, bölgedeki Filistinli militanların teslim olacaklarına dair bir işaret olmadığı kaydediliyor. 
     İsrail'in, Suudi Arabistan tarafından ortaya atılan yeni barış planının gündemde olduğu bir sırada bölgeye geniş kapsamlı bir operasyon düzenlemesi, uluslararası kamuoyu tarafından endişeyle karşılandı. 
     ABD Dışişleri Bakanlığı sözcüsü Richard Boucher, İsrail'in kendini savunma hakkına saygı duyduklarını, ancak mülteci kamplarını hedef alan operasyondan büyük bir endişe duyduklarını söyledi. 
     Boucher, atılacak her adımda, sivil halkın zarar görmemesine dikkat edilmesi gerektiğini vurguladı. 
     Birleşmiş Milletler Genel Sekreteri Kofi Annan tarafından yapılan yazılı açıklamada da, İsrail operasyonlarından büyük bir endişe duyulduğuna ve İsrail ordusunun, kamplardan derhal çekilmesi gerektiğine dikkat çekildi. 
     Filistinli militanlar, İsrail'in, mülteci kamplarına asker göndermeye cesaret edemeyeceğini ve böyle bir adım atması halinde büyük kayıplar vereceğini iddia ediyordu. 
     İsrail, Filistin lideri Yaser Arafat'ın El Fetih örgütüne bağlı El-Aksa şehitleri tugayının, Balata kampını üs haline getirdiğini ve İsrail'i hedef alan son dört saldırının buradan kontrol edildiğini ileri sürüyordu. 
     Suudi Arabistan tarafından gündeme getirilen yeni barış planına göre, Arap dünyası, 1967 Ortadoğu savaşı sırasında işgal ettiği yerlerden çekilmesi halinde İsrail ile masaya oturarak bir barış anlaşmasına imza atacak. 
     






</TEXT>
</DOC>
