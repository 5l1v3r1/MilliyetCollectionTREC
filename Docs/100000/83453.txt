<DOC>
<DOCNO> 83453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/11/son/sonspo04.html </URL>
<DATE> 2002/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Şampiyonlar ünvanlarını koruyamadı... İşte Avrupa'da şampiyonlar 
</HEADLINE>
<TEXT>

     Futbolda Avrupa liglerinde zorlu bir sezon geride kalırken, kıtanın en önemli liglerinden İngiltere, İspanya, Almanya, İtalya ve Fransa'da geçen sezon şampiyon olan takımlar, unvanlarını bu sezon koruyamadı. 
     Avrupa liglerinde son haftaya kadar süren heyecanın ardından, geçen sezon şampiyonluk sevinci yaşayan takımlar, aynı başarıyı bu sezon gösteremedi ve şampiyonluğu başka ekiplere bıraktı. 
     
     İTALYA'DA DRAMATİK SON 
     Avrupa'nın önemli liglerinde de bu sezon yeni şampiyon takımlar çıktı. 
     İtalya Ligi ''Serie A''da Inter, Juventus ve Roma sezon başından itibaren şampiyonluk mücadelesi yaparken, mutlu sona Juventus ulaştı. 
     Geçen sezonun şampiyonu Roma, son haftalarda kaybettiği puanlarla aynı başarıyı yakalayamazken, Juventus son hafta lider Inter'ın Lazio deplasmanında 4-2 yenilmesiyle, Udinese'yi deplasmanda 2-0 mağlup etti ve mutlu sona ulaştı. 
     
     ARSENAL, MANCHESTER UNİTED'IN HEGEMONYASINA SON VERDİ 
     İngiltere Premier Ligi'nde bu sezon şampiyon olan Arsenal, Manchester United'in hegemonyasına son verdi. 
     Arsenal, son yıllarda şampiyonluklara adeta ambargo koyan Manchester United'ı ligin bitimine 2 hafta kala deplasmanda 1-0 yenerek şampiyon oldu. 
     
     VALENCİA, DÜNYA DEVİ REAL MADRİD'İ GEÇTİ 
     İspanya ''La Liga''da ise Valencia, dünyanın en güçlü takımlarından biri olan ve geçen sezonun şampiyonu Real Madrid'i geçerek mutlu sona ulaştı. 
     Valencia, rakibinin puan kayıplarını iyi değerlendirerek, ligin bitimine 1 hafta kala deplasmanda Malaga'yı yenerek, yıllar sonra şampiyonluğunu ilan etti. 
     
     FRANSA VE ALMANYA'DA DA ŞAMPİYON DEĞİŞTİ 
     Dünya futbolunda önemli yere sahip iki ülke olan Fransa ve Almanya'da da bu sezon şampiyon takımlar değişti. 
     Fransa'da Olympique Lyon, Lens'ı geçerek şampiyon olurken, Almanya'da da Borussia Dortmund, uzun süre lider olan Bayer 04 Leverkusen'i geride bırakarak şampiyonluğa ulaştı. 
     Olympique Lyon, son haftaya 1 puan önünde lider olarak giren Lens'ı kendi sahasında 3-1 yenerek mutlu sona ulaştı. Borussia Dortmund ise Bayer 04 Leverkusen'in son haftalardaki puan kayıplarını iyi değerlendirerek şampiyon oldu. 
     Fransa'da geçen sezon Nantes, Almanya'da da Bayern Münih şampiyon olmuştu. 
     
     TÜRKİYE'DE ''YILDIZ SAVAŞI''NI GALATASARAY KAZANDI 
     Futbolda son yıllarda büyük çıkış yakalayan Türkiye'de ise, bu sezon ilk kez düzenlenen Birinci Süper Lig'de ilk şampiyon Galatasaray olurken, geçen sezon bu sevinci yaşayan Fenerbahçe'nin önünde bu başarıya ulaştı. 
     İki takım arasındaki 2001-2002 sezonundaki mücadele adeta ''yıldız savaşı''na dönüşürken, Galatasaray, bu sezon 15. şampiyonluğuna ulaşarak, formasına 3. yıldızı takma hakkını kazandı ve geçen sezon 14. kez bu sevinci yaşayan Fenerbahçe'nin önüne geçti. 
     





</TEXT>
</DOC>
