<DOC>
<DOCNO> 92052 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sontur06.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuyan ''Kupayı kazanırsak Milli Takım'a 50 milyon dolar..'' 
</HEADLINE>
<TEXT>

     Çalışma ve Sosyal Güvenlik Bakanı Yaşar Okuyan, A Milli Futbol Takımı, Dünya Kupası'nı kazandığı takdirde, futbolcular, teknik direktör ve bu başarıda katkısı olanlar için 50 milyon dolarlık bir fonun tahsis edilmesini Bakanlar Kurulu'nun gündemine getireceğini bildirdi. 
     Türk milletinin kalbinin ve dualarının Japonya'da olacağını dile getiren Okuyan, Milli Takım'ın 48 yıl sonra Dünya Kupası'na katılmasının bile çok büyük başarı olduğunu bildirdi. Milli Takım'ın bu başarı üzerine yeni başarılar ekleyerek, Dünya Kupası'nda yarı finale kaldığını vurgulayan Okuyan, şöyle devam etti 
     ''Bugün dünyanın en güçlü 4 milli takımından biri Türkiye'dir. Milli Takım'ın bugün geldiği nokta bile bizim için fevkalade önemli bir noktadır. Kendileriyle gurur duyuyoruz. 
     Başta Şenol Hocamız olmak üzere, tüm futbolcularımızla, Futbol Federasyonu Başkanı ve yöneticileri olsun katkı sağlayan herkese minnettarlık duyuyoruz, millet olarak. Yarınki maçta da bütün dualarımız onlarla beraberdir. Yarınki maçı da kazanacaklarına inanıyorum. Bu konuda 68 milyon insanın Anadolu'dan, milyonlarca insanın Türk dünyasının Azerbaycan'dan, Kırgızistan'dan, Kazakistan'dan, Balkanlar'dan aşağı yukarı 200 milyon Türk'ün duası ve isteği de aynı noktadadır. Dualarımızın milli takımımızdaki kardeşlerimize ulaşacağına eminim. Allah nasip ederse yüzümüzü bir kez daha güldürecekler ve final oynayacaklar.'' 
     
     50 MİLYON DOLARLIK FON 

     Bakan Okuyan, Milli Takım'ın yarın Brezilya'yı yenmesi durumunda ''kupanın kesin olarak Türk Milli Takımı'nın olacağını'' ifade ederek, Milli Takım'ın finale kalması halinde bütün programlarını iptal edip, Japonya'ya gideceğini söyledi. Okuyan, ''Japonya'da tarih düşüyor. Orada düşülen tarihe iştirak etmemek olur mu Büyük bir keyifle bayrağımızı kapıp, doğru Japonya'ya gideceğiz'' dedi. 
     Milli Takım'ın şu anki başarısının Türkiye'nin tanıtımına çok önemli katkı sağladığını belirten Okuyan, sözlerini şöyle sürdürdü 
     ''Milli Takım, kupayı kazandığı takdirde, bir mucizeyi başardıkları takdirde, gerek futbolcularımız, gerek teknik direktör ve orada katkıda görev alan arkadaşlarımız için 50 milyon dolarlık bir fonun tahsis edilmesini Bakanlar Kurulu'nun gündemine getireceğim. 
     Bana göre, Devlet Üstün Madalyası ile bu arkadaşlarımız taltif edilmeli. Ayrıca, 50 milyon dolar da bu futbolcularımıza ve teknik heyetimize verilmelidir. Bu rakam mütevazı bir rakamdır. Dünya şampiyonu olan Milli Takımımız, bütün dünyaya Türkiye'nin ismini bir kez daha duyuruyor ki, Türkiye'nin tanıtımı açısından 50 milyon dolar çok komik, çok mütevazı bir rakamdır. 
     50 milyon dolar dediğiniz, bizim SSK'nın sadece geçen yıl stendten yediği kazıktır. Biz, 50 milyon doları sırf SSK'daki stend uygulamasından karşılarız. Kimsenin paramız yok diyeceğini zannetmiyorum. İlk Bakanlar Kurulu'na arz edeceğim. Takdir Bakanlar Kurulu'nundur.'' 
     Bir gazetecinin, basında yer alan ''Futbolcu eşlerinin yarı final maçına iki gün kala Japonya'ya gitmeleri, oyuncuların performanslarını etkiler'' haberlerini anımsatması üzerine, gazetecilerle birlikte gülerek bu soruya yanıt veren Okuyan, ''Bilemiyorum. Moral vereceği kuşkusuz. O kadar zor soruyu bilemem. Çok kazık soru sordunuz'' şeklinde yanıt verdi. 
     Din-Gör-Sen Genel Başkanı Ahmet Yıldız ise bir soru üzerine, Milli Takım için dua ettiklerini, bunun için özel bir dua bulunmadığını söyleyince, Okuyan da ''Dua konusu hafife alınacak bir şey değil. İngilizler, ABD'liler, bütün ülkeler, her ülkenin sporcuları, kendi ülke insanlarının dua etmesini istiyorlar. Bu bir inanç paylaşımıdır'' diye konuştu. 
     





</TEXT>
</DOC>
