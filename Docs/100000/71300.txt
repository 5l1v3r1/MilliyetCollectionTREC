<DOC>
<DOCNO> 71300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/soneko02.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin krizi ve Türkiye'nin durumu... 
</HEADLINE>
<TEXT>

     Ege Üniversitesi Eczacılık Fakültesi Öğretim Üyesi Prof. Dr. Aycıl Kayalı, Arjantin'in borç aldığı ülkelerle yapacağı anlaşmalar ve alacağı tavizlerin ileride Türkiye'nin de işine yarayacağını öne sürdü. 
     Prof. Dr. Kayalı, İzmir Saint Josephliler Derneği'nin Fransız Kültür Merkezi'nde düzenlediği, ''Ekonomide Arjantin Krizi ve Türkiye'nin Durumu'' konulu toplantıda, 20. yüzyılda Latin Amerika ülkelerinde 4 büyük ekonomik kriz yaşandığını anlattı. 
     Arjantin'in dış borçlanmasının ''kartopu'' gibi büyümesiyle son krize girdiğini belirten Kayalı, ülkenin son 10 yılda yaptığı özelleştirme ile 25 milyar dolar gelir elde etmesine rağmen, bunun devlete 140 milyar dolar maliyete neden olduğunu ve bunun da iç borçlanmayı artırdığını savundu. 
     ''IMF mali kurtarıcı gibi gösteriliyor, ama dünyanın temel tefecisidir'' diyen Kayalı, şöyle konuştu 
     ''Arjantin cazibesini yitirdiği için IMF, 11 Eylül saldırısından sonra bu ülkeye istediği parayı vermedi. Arjantin aslında IMF'nin her dediğini yapan iyi bir öğrenci gibiydi. Arjantin'de fakir halk sokağa dökülmedi, bankada parası olan orta kesim eylem yaptı. Arjantin'in bu durumu iyi izlenebilirse, Türkiye için çok önemli dersler alınabilir. 
     Arjantin'in alacaklılarıyla yapacağı anlaşmalar, alacağı tavizler, ileride Türkiye'nin işine gelecek.'' Arjantin'in Türkiye'ye oranla dış borcun az, milli gelirin de ortalama 7 bin 500 dolar olmasına rağmen, halkın bir kısmının sokaklara döküldüğünü hatırlatan Kayalı, Türkiye ile Arjantin arasında altyapıların birbirine uymadığını söyledi. 
     Prof. Dr. Aycıl Kayalı, Arjantin'in yıllar önce tarımsal üretimden koptuğunu anlatarak, ''Türkiye'nin şansı, tarımsal üretimde yoğun bir köylü nüfusun halen bulunmasıdır. Kriz anında büyük kentlerden insanlar yeniden köylerine dönüp, yardımlaşarak bunu aşmayı deniyor. 
     Türkiye'de sosyal açıdan belli başlı halkın talepleri dikkate alınmalı'' diye konuştu. 
     






</TEXT>
</DOC>
