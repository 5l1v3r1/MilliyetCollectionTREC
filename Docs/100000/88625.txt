<DOC>
<DOCNO> 88625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/spo01.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Pancu Kartal'a doğru 
</HEADLINE>
<TEXT>

Beşiktaş ile Galatasaray’ın yolları bu kez Rumen golcünün transferinde kesişti. Siyah-Beyazlı yöneticiler, Fatih Terim’in de istediği 24 yaşındaki yıldız futbolcunun menajeri ile el sıkıştı 
     Bonservis pazarlığı 
     TRANSFER sezonunda sık sık karşı karşıya gelen Galatasaray ve Beşiktaş şimdi de Rapid Bükreş’in 24 yaşındaki golcüsü Daniel Pancu için kapıştı. Ancak Beşiktaş, Fatih Terim’in de alınması talimatını verdiği başarılı futbolcu ile anlaşmaya vararak, rakibinden bir adım öne geçti. Siyah - Beyazlı Transfer Komitesi, dün İstanbul’a davet ettikleri Pancu’nun menajeri ile her konuda anlaşmaya vardı. Bu oyuncunun bonservisi için 1.8 milyon dolar isteyen Rapid Bükreş’le pazarlıklara başlandı. 
     
     Lucescu devrede 
     FATİH Terim ile birlikte Dinamo Bükreş maçında Pancu’yu izleyen Teknik Direktör Lucescu’nun bu oyuncudan kesin söz aldığı, ayrıca kulübüne bonserviste indirim için baskı yaptığı bildirildi. Ülkesinde geleceğin yıldız golcüsü olarak gösterilen Pancu, üç kez de Romanya Milli Takım formasını giydi. Pancu, 2 - 0 biten Romanya Kupası maçında Dinamo Bükreş karşısında takımının ikinci golüne imza atmıştı. Mücadeleyi Rapid Bükreş’in onur konuğu olarak izleyen Lucescu’ya büyük ilgi gösterildi. 
     
Djalminha'dan okey alındı      MEHMET ÇİFTÇİ BARCELONA 

     GALATASARAY’IN listesinde yer alan Djalminha için kulübü İspanyol Deportivo’ya cazip bir teklif götüren Beşiktaş’a, bu oyuncunun da sıcak baktığı öğrenildi. Deportivo Başkanı Augusto Cesar Lendoiro, "Biz anlaştık. Djalminha ailesiyle Brezilya’da tatilde. Telefonla teklifi ilettim. Ödenecek para konusunda herhangi bir görüşme yapmadığını, ancak zorluk çıkarmayacağını söyledi" açıklamasını yaptı. 
     İSPANYOL basını, Brezilyalı yıldızın Beşiktaş’a gidebileceği haberlerine geniş yer ayırdı. Marca, As ve El Mundo Deportivo gazeteleri, transferin hemen hemen bittiğini yazarken, Lendoiro’nun ilk kez tüm basın mensupları önünde resmi bir teklifi duyurduğunun altını çizdiler. Deportivo Başkanı, hocası Irureta ile kavga ettiği için Djalminha’yı gözden çıkarmak zorunda kaldıklarını ifade etti. 
     
Nouma’da geri sayım      FRANSIZ yıldızın transferine sert tartışmaların ardından yönetim kurulunda onay çıkması Beşiktaş’ın çalışmalarını hızlandırmasına yol açtı. İletişim Komitesi Başkanı Dr. Mete Düren’in hafta başına kadar Fransa’ya giderek, bu transfer konusunda son adımı atacak. 
     DÜREN, hem yıldız futbolcunun doktorundan sağlık raporlarını alacak, hem de Nouma ile bir araya gelip, transferi sonuçlandıracak. Eski yıldızın bir an önce renklere bağlanması konusunda baskı yapan taraftarların karşılama töreni hazırlıklarına başladığı bildirildi. 
     
Cordoba geliyor      BEŞİKTAŞ’TA Mondragon transferinin hayal kırıklığı ile sonuçlanmasının ardından başlatılan operasyonla anlaşma sağlanan Cordoba’nın bugün İstanbul’da olması bekleniyor. Saat farkı ve uçak seferlerindeki aksaklıklar nedeniyle gecikmeli gelen Kolombiyalı kalecinin ayağının tozuyla imza atacağı öğrenildi. Milli file bekçisi, Samsunspor’dan alınan Göksel’le birlikte kendisini Siyah - Beyazlı renklere bağlayan imzayı atacak. 
     
Şölene büyük hazırlık      3 Mart 2003’te 100. kuruluş yıldönümünü kutlayacak olan Beşiktaş’ta büyük bir hazırlık var. Yönetim bir yandan yeni sezon hazırlıklarını sürdürürken, diğer taraftan da dev şölen için çalışmalarını yürütüyor. Kutlamalar çerçevesinde özel bir marş bestelenmesi, dev bir kulüple maç yapılması, konser verilmesi, 100. yıl ambleminin seçilmesi, balo düzenlenmesi, kurucuların yakınlarının bir araya getirilmesi, hediyelik eşya yaptırılması, hatıra para ve fotoğraf koleksiyonu oluşturulması gibi bir dizi etkinliklere imza atılacak. 
     



 SPOR 





































</TEXT>
</DOC>
