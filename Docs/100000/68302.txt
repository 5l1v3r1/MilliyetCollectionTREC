<DOC>
<DOCNO> 68302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo02.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum, mağlubiyeti analiz etti... 
</HEADLINE>
<TEXT>

     Beşiktaş Teknik Direktörü Christoph Daum, Ankaragücü karşısında üstün oynamalarına karşın yalnızca 1 gol atabildiklerini ve kendileri için gereksiz bir yenilgi aldıklarını söyledi. 
     Christoph Daum, maç sonrası düzenlediği basın toplantısında, Ankaragücü'nün maç boyunca yalnızca 1 gol pozisyonu üreterek 2 gol attığını vurgulayarak, ''Çünkü attıkları ilk golde pozisyon dahi yoktu. Biz ise birçok pozisyon üretmemize rağmen özellikle son paslarda yaptığımız hatalarla bir türlü sonuca gidemedik. Bu tip yenilgilerden sonra tek tek futbolcu hataları üzerine gidilmemeli. 
     Sanırım takım içinde bazı oyuncularımız iyi oynamadıklarını düşüneceklerdir'' diye konuştu. 
     Ankaragücü maçını kazanmaları durumunda liderlik koltuğuna oturacak olmalarının futbolcularını strese sokmadığını ifade eden Daum, şunları söyledi 
     ''Her maçın kendine göre bir baskısı vardır. Ben şahsım adına böyle bir maç oynayacağımız için sevindim. Zaten oyun akışına baktığımızda futbolcularım üzerinde böyle bir baskı da görmedim. 
     Sürekli üstün olan taraf bizdik. Ancak belki son paslarda bu baskı oluşmuş olabilir.'' Daum, artık şampiyonluk yarışında Galatasaray, Fenerbahçe ve kendilerinin eşit şansa sahip olduğunu da ifade ederek, ''Şampiyonluk yarışı şu an çok açık. Galatasaray, elde ettiği ulusal ve uluslararası başarılarla, ayrıca deneyimiyle bir avantaja sahip. Fenerbahçe de tek tek çok iyi oyunculardan kurulu. Takım durumuna gelirlerse onların da şansı yüksek. Biz ise 2 rakibimize oranla daha genç ve deneyimsisiz. 
     İyi oyuncularımız var ama çok üstün oyuncumuz yok. Bu nedenle de takım oyunu oynuyoruz'' diye konuştu. 
     
     Yanal "İyi maç oldu" 

     Ankaragücü Teknik Direktörü Ersun Yanal ise iki tempolu takımın karşı karşıya geldiği maçtan galip ayrıldıklarını, bunun da kendilerini mutlu ettiğini söyledi. 
     Ankaragücü'nün hep olumlu futbol oynayan bir ekip olduğunu kaydeden Yanal, ''Biz kalan maçlarımızda da hep galibiyeti hedefleyeceğiz. Oyuncularımı kutluyorum. Çok güzel bir maç oldu'' diye konuştu. 
     Yanal, bir soru üzerine de Beşiktaş'tan, teknik direktör Nevio Scala döneminde bir öneri aldığını, ancak ilkelerine uymadığı için bu öneriyi geri çevirdiğini söyledi. 
     
     Beşiktaş 15 maç sonra yenildi 

     Ankaragücü karşısında liderliğe ulaşma şansını iyi kullanamayan Beşiktaş, ligde tam 15 maç sonra yenilgi yüzü gördü. 
     Siyah-beyazlılar, en son 10 Ekim 2001'de Samsunspor ile Ankara'da yapılan erteleme maçında sahadan 2-1 yenik ayrılmıştı. 
     Beşiktaş, daha sonraki 15 lig maçında ise yenilgi yüzü görmemişti. 
     Bu sezon BJK İnönü Stadı'ndaki 3. yenilgisini alan Beşiktaş, ligde elde ettiği 4 yenilginin 3'ünü 2-1, 1'ini ise 1-0'lık skorla elde etti. 
     
     Numaralı tribünde arbede 

     Beşiktaş'ın Ankaragücü karşısında yediği 2. golün ardından numaralı tribünde arbede yaşandı. 
     Protokol tribününde bulunan Ankaragücü yöneticilerinin gol sonrası sevinç gösterilerinde bulunmalarına numaralı tribünden ve localardan tepki geldi. 
     Bu bölümden protokol tribününe yabancı cisimler atılırken, bir locadan da büyük bir kül tablası protokol tribününe doğru fırlatıldı. 
     Ancak güvenlik güçleri olayların büyümesini önledi. 
     






</TEXT>
</DOC>
