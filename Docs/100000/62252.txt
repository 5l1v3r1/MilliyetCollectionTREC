<DOC>
<DOCNO> 62252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur11.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit "ABD ile işbirliğimiz derinleşmeli" 
</HEADLINE>
<TEXT>

     Başbakan Bülent Ecevit, Türkiye'nin dost ve müttefik ABD ile stratejik ortaklık ilişkisinin, uluslararası alandaki gelişmelerin aldığı yön çerçevesinde daha da önem kazandığını söyledi. 
     ''ABD ile ülkemiz arasındaki ilişkilerin ve işbirliğinin daha da derinleşmesi ortak amacımızdır'' diyen Ecevit, olumlu olarak gelişen siyasal ilişkilerin yanı sıra ticari ve ekonomik ilişkileri de geliştirmek gerektiğini vurguladı. 
     Başbakan Ecevit, Esenboğa Havaalanı'nda ABD'ye hareketinden önce yaptığı açıklamada, ABD Başkanı George W. Bush'un çağrılısı olarak 4 gün sürecek bir çalışma ziyareti için Amerika Birleşik Devletleri'ne gittiğini belirtti. 
     Ziyareti sırasında ABD ile Türkiye arasındaki çok boyutlu ilişkilerin her yönüyle ayrıntılı biçimde ele alınacağını ifade eden Ecevit, ziyaretinde kendisine Devlet bakanları Kemal Derviş ve Tunca Toskay ile Dışişleri Bakanı İsmail Cem, Enerji ve Tabii Kaynaklar Bakanı Zeki Çakan, milletvekilleri, üst düzey kamu görevlileri, özel sektör kuruluşlarının temsilcileri ve gazetecilerin eşlik ettiğini anlattı. 
     Ecevit, gezi sırasında, Washington'da ABD Başkanı Bush ve ABD yönetiminin önde gelen yetkilileri ile temaslarda bulunacağını belirterek, bu çerçevede ABD Savunma Bakanı, Dışişleri Bakan Vekili, Ticaret Bakanı, Hazine Bakanı ve Ticaret temsilcisi ile görüşeceğini, Dünya Bankası Başkanı ve Uluslararası Para Fonu İcra Direktörü'yle de biraraya geleceğini kaydetti. 
     Washington'da ABD Ticaret odalarında Amerikan girişimcileriyle, ulusal basın klübünde yabancı basın mensuplarıyla görüşmeler yapacağını anlatan Ecevit, ayrıca bazı sivil toplum örgütlerince düzenlenen etkinliklere katılmayı öngördüğünü söyledi. 
     New York'ta ayrıca 11 Eylül'deki menfur terör saldırıları sonucu yıkılan Dünya Ticaret Merkezi'nin enkazının yer aldığı alanı da ziyaret edeceğini belirten Ecevit, ABD'de yaşayan Türk toplumunun temsilcileriyle de bir toplantı yapacağını anlattı. 
     Ecevit, şöyle devam etti 
     ''Dost ve müttefikimiz ABD ile stratejik ortaklık ilişkimiz, uluslararası alandaki gelişmelerin aldığı yön çerçevesinde daha da önem kazanmıştır. 
     ABD ile ülkemiz arasındaki ilişkilerin ve işbirliğinin daha da derinleşmesi ortak amacımızdır. Olumlu olarak gelişen siyasal ilişkilerimizin yanı sıra ticari ve ekonomik ilişkilerimizi de geliştirmek gerektiğini düşünüyoruz. ABD'deki görüşmelerimizde, yetkililere bu konulardaki beklentilerimizi ileteceğiz. 
     ABD'ye gerçekleştireceğimiz bu ziyaretin, gerek ikili ilişkilerimiz gerek uluslararası gelişmeler açısından önem taşıdığına inanıyorum. Hayırlı olmasını diliyorum.'' -SORULAR- Ecevit, bir gazetecinin ''İkili ticari ilişkileri geliştirmek için gidiyorsunuz. ABD ticari gelişime karşı siyasi taleple gelirse Türkiye'nin tavrı ne olacak '' sorusu üzerine, ''Öyle varsayımlar üzerinde durmak istemiyorum. İlişkilerimizde herhangi bir olumsuzluk belirtisi yok. ABD ile ilişkimiz, çok iyi ve birbirine karşılıklı anlayış içinde o bakımdan bir kaygı duymuyorum'' dedi. 
     ''Barzani'nin Kuzey Irak'ta Kürdistan denilen bölgede, kendisini Başbakan olarak tanıttığı hakkında size bir rapor geldiği söyleniyor. 
     Bu ABD ziyaretinizi nasıl etkiler '' sorusu üzerine Ecevit, ''Kuzey Irak'ta ne olup bittiğini zaten öteden beri izleme olanağına sahibiz, rapor gelmesine gerek yok. Kaygı duyduğumuz konular olduğu vakit, gereken önlemleri alıyoruz'' yanıtını verdi. 
     Bu arada, Ecevit açıklamasının ardından uçağa geçmesine karşın, sol motorda meydana gelen arıza nedeniyle saat 11.55 itibariyle kalkış henüz gerçekleşmedi. 
     






</TEXT>
</DOC>
