<DOC>
<DOCNO> 82251 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/soneko09.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsa Pub'ta içki fiyatları hisse senedi gibi işlem görüyor 
</HEADLINE>
<TEXT>

     Borsa sistemi, şimdi de yeni açılan bir barın adına ve işleyişine ilham kaynağı oldu. 
     İşletmecisinin, Belçika'da bir barda görerek Ankara'da açtığı Borsa Pub'da içki fiyatları, aynı borsadaki gibi bir taban fiyattan işlem görüyor ve talebe bağlı olarak azalıp artıyor. Fiyatları sabit olmayan 12 çeşit içki türü, belirlenen kota çerçevesinde ve 250 bin lira çizgisinde değişiyor. 
     Örneğin 8 dakika içinde 10 tane bira satılırsa, biranın fiyatı 250 bin lira yükseliyor, aynı şekilde 20 tane satılırsa 500 bin lira yükseliyor. Bira bu süre zarfında hiç satılmazsa taban fiyata kadar gerileyebiliyor. Müşteriler zamanı doğru kullandığı takdirde kar ediyor, geç kalırlarsa borsanın düşmesini bekliyor. 
     Fiyat değişimleri barın etrafında yer alan büyük ve küçük panolardan takip edilebiliyor. 
     Endeksi takip eden ve içkisini ucuza alan müşteriler, genellikle gece boyunca içecekleri kadar içkiyi peşin satın alarak karlı çıkabiliyor, dolayısıyla aldıkları içkiyle birlikte fiyatlar otomatikman yükseliyor. Kalabalık gelen gruplar, özel bir soğutucu makine içinde verilen biradan satın alarak, kalkacakları zamana kadar bira fiyatlarının yükselmesi riskinden kurtuluyor. Soğutma makinesi bulunmayan içkiler de ise müşteriler daha değişik bir politika uyguluyor. Örneğin viski içmek isteyen iki kişi 5 bardak viskiyi alıp masasına koyuyor ve fiyat artışına maruz kalmıyor. 
     Borsa Pub İşletme Müdürü Bülent İzer, yaptığı açıklamada, daha çok yeni bir yer olmalarına rağmen uyguladıkları sistemle müşterilerin dikkatini çektiklerini ve içki fiyatlarının uygunluğundan dolayı talepten çok memnun kaldıklarını belirtti. 
     Amaçlarının daha cazip fiyatlarla her kesim müşteriye hitap etmek olduğunu bildiren İzer, müşterilerinin çoğunlukla, bu uygulanan işleyişten karlı çıktıklarını söyledi. 
     İzer, bütün panoların bilgisayar sistemine bağlı olduğunu ve her 8 dakikada fiyatların değiştiğini bildirdi. 
     Borsa Pub'ın isim hakkını ve patentini aldıklarını ve yakında İstanbul'da açacaklarını ifade eden İzer, Bodrum, Eskişehir, Çeşme, Muğla ve Moskova gibi projeleri olduğunu da sözlerine ekledi. 
     





</TEXT>
</DOC>
