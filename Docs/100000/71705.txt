<DOC>
<DOCNO> 71705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sontur22.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"MHP ülkücüleri temsil etmiyor" 
</HEADLINE>
<TEXT>

     Aydınlık Türkiye Partisi ATP Genel Başkan Yardımcısı Umay Günay Türkeş, ''MHP'nin, Türk ülkücülerini temsil etmediği''ni öne sürdü. 
     Türkeş, Kayseri'nin Bünyan İlçesi'ndeki 700. Yıl Osmanlı Çay Bahçesi'nde, partililerle sohbet etti. Bir partilinin ''neden MHP'den ayrıldıklarını'' sorması üzerine Türkeş, şöyle konuştu 
     ''Kongrede delegeler onları tercih ettiler. Bunun üzerine biz, bilgi ve birikimlerimizden yararlanmaları çağrısında bulunduk, ama kabul etmediler. Böyle bir yanlışın içinde daha fazla kalmamızın doğru olmayacağını düşünerek ayrıldık. MHP, hem partiyi hem de ülkenin umutlarını kaybetmiştir. MHP, Türk ülkücülerini temsil etmiyor. 
     Dolayısıyla MHP'nin yaptığı yanlışlar, ülkücülerin yanlışı değildir.'' Genel Başkan Yardımcısı Mustafa Mit de Pınarbaşı İlçesi'nde yaptığı konuşmada, Türkiye'nin sorunlarından kurtulması için erken seçime gidilmesi gerektiğini savundu. 
     Ülkenin geleceğinin ipotek altına alındığını öne süren Mit, ''AB'nin dayatmaları, bölücü terörün siyasallaşmasını sağlamak ve Kürt devleti kurmak içindir. Bize 'terör örgütü elebaşı Abdullah Öcalan'ı asmayın' diyorlar. O'nun dışında idamı bekleyen 30 kişi daha var, neden onları asmayın demiyorlar Bizi bölmeye, parçalamaya çalışan AB'ye karşıyız'' diye konuştu. 
     Umay Türkeş, babası Alparslan Türkeş'in, Pınarbaşı İlçesi'ndeki anıtını da ziyaret ederek, anı defterini imzaladı. 
     






</TEXT>
</DOC>
