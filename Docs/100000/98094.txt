<DOC>
<DOCNO> 98094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/26/yasam/yas08.html </URL>
<DATE> 2002/07/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara gömlekliler’ dul kadınlara karşı 
</HEADLINE>
<TEXT>

Avustralya’da terk edilmiş kocaların kurduğu örgütün tüm eylemleri dul kadınları rahatsız etmeye yönelik... 
     DIŞ HABERLER SERVİSİ 

     Eşleri tarafından terk edilmiş erkeklerin Avustralya’da kurduğu Kara Gömlekliler’ adlı yasadışı örgüt, boşanmış kadınlara karşı taciz kampanyası başlattı. Ülkedeki yasal boşlukları çok iyi kullanan bu erkek örgütünün üyeleri, eyleme çıktıklarında siyah maske takıyor ve paramiliter gruplara özgü siyah giysiler giyiyor. 
     
     Türlü türlü eylemler 
     Victoria eyaletinde etkinlik gösteren "Kara Gömlekliler", kadınların evlerinin önünde megafonlarla taciz edici sözlerle eylemler düzenliyor. Kadınlara taciz mektupları yazma, telefonla rahatsız etme ve gece yarısı kapıları çalıp kaçma gibi "eylemler" de örgütün yöntemleri arasında. Yaptıkları "barışçı gösteri" kapsamına girdiği için suçlanamayan erkekler, yasal boşlukları da suiistimal ediyor. 
     
     Cezasız kalmayacak 
     Victoria Başsavcısı Rob Hulls, yasaların araştırılacağını ve grubun eylemlerinin cezasız kalmayacağını söylüyor. Kara Gömlekliler’in lideri John Abbott ise, 300 üyeleri olduğunu, kendilerinin "aile ve evlilik" kurumunu savunduklarını ve koruduklarını iddia ediyor. Abbott, yürüttükleri kampanyanın evlilik temeli yeniden kuruluncaya kadar süreceğini de dile getiriyor. 
     



 YAŞAM 






















</TEXT>
</DOC>
