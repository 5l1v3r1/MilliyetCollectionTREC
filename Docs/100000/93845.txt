<DOC>
<DOCNO> 93845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/yazar/guclu.html </URL>
<DATE> 2002/07/05/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Yurtdışı eğitim ille de gerekli mi 
</HEADLINE>
<TEXT>

     Coğrafi sınırların giderek önemini yitirmesiyle birlikte dünya ufacık bir köy haline geldi. Avrupa Birliği kendi içinde tek bir organizasyon yaratmanın peşinde. ABD, İngiltere, Kanada ayrı bir dünya. Arap ülkeleri farklı bir ortaklık içerisinde. Sovyetler Birliği her ne kadar yıkılmış ve parçalanmış olsa da eski birliktelikleri pek çok alanda devam ediyor. Çin başlı başına yeni bir ekol yaratma peşinde. Sadece kendi ülkesinde değil dünyanın dört bir yanında koloniler kuruyor... 
     İşte dünyanın böylesine iç içe girdiği ve kendi içinde kutuplaşmalar yarattığı günümüzde yurtdışı eğitim yine gündeme geldi. Bir yandan yurtdışına giden öğrencilerin harcadığı paralar gündeme gelirken öte yandan belki de ilk kez yurdışından öğrenci getirme projesi ciddi olarak ele alınmaya başladı. 
     Yurtdışına öğrenci gönderilmesine karşı çıkan çevreler, Türkiye’de eğitime ayrılan kaynakların çok kısıtlı olması nedeniyle bir milyar dolara varan büyük bir dövizin yurtiçinde kalması gerektiğini savunuyorlar. Daha da önemlisi parlak beyinlerimizi kendi elimizle yurtdışına gönderdiğimiz, bunun da büyük bir hata olduğu görüşündeler. 
     Bu görüşe karşı çıkanlar ise eğitim ve bilim için harcanan paraya üzülünmemesi gerektiğini vurguluyorlar. Gençlerimizin yurtdışından dönmeseler bile eninde sonunda bir şekilde ülkelerine katkıda bulunabileceklerini örnek gösteriyorlar. 
     Bu konuda kafa yoran bir başka grup ise eğitimin artık çok ciddi bir ticari meta haline geldiğini ve ABD, İngiltere, Kanada, Avustralya ve daha pek çok ülkenin bu işten büyük paralar kazandığını dile getirerek Türkiye’nin de artık bu pazara girmesi gerektiğini vurguluyorlar. Bu konuda hazırlanan projenin Başbakanlık’tan onay görmesi bu yöndeki gayretleri daha da artırdı. 
     Olayın en önemli ayağı ise veli ve gençlerin konuya yaklaşımı. Veliler, giderek artan bir oranda çocuklarını yurtdışında okutmak eğiliminde. Aynı şekilde eğitimini bir şekilde yurtdışında devam ettirmek isteyen gençlerin sayısı da her geçen gün fazlalaşıyor. 
     İşte bu aşamada yurtdışına gidecek öğrenciler için sunulan olanakların neler olduğu, hangi yaşta ve hangi eğitim kademesinde gönderilmeleri gerektiği en çok sorulan soruların başında geliyor... 
     Türkiye, her ne kadar AB’ye aday ülke olsa da öğrenci değişim programı kapsamına alındı. Değişim projesinden her yıl yüz binlerce öğrenci yararlanıyor. Türkiye genç nüfusun fazlalığı nedeniyle Polonya ile birlikte bu olanaktan en fazla yararlanacak ülkelerin ilk sırasında yer alıyor. 
     ABD ve diğer ülkelerin daha fazla öğrenci çekebilmek için Türk öğrencilere sundukları burs olanakları da giderek artıyor. 
     Önümüzdeki günlerde bunların ayrıntılarını ve başvuru koşullarını ayrıntılı bir şekilde sizlere sunacağız. Ama gidilmek istenilen ülkelerin eğitim ataşeliklerinden de önbilgiler her an için alınabilir. 
     Yaş konusunda ise bugüne kadar yaşadığımız tecrübeler farklı yorumlar ortaya koyuyor. Kişiliğin oturması açısından galiba en iyisi üniversite sonrası. Lise ve üniversite dönemindeki uzun öğretim dönemi gençlerin iki kültür arasında çoğu zaman bocalamalarına neden olabiliyor... 
     Özetin özeti Dışa açılma konusunda hemen herkes hemfikir. Olanağı olan olanakları çerçevesinde, olmayanlar ise sunulan farklı projeler kapsamında bir yurtdışı deneyimi yaşamanın kazanç olduğunun artık fazlasıyla farkında. 
     
     







Yetmez mi, ananın içtiği pekmez mi 


Durmuş Vakfı 2 


Odalar Birliği’nin önerileri 


Hükümetle DSP’de geçiş dönemi ve seçim 


DMG yaklaşımı 


Yurtdışı eğitim ille de gerekli mi 


Kim haklı 


AB niyeti lafta, reformlar rafta 


Gazetenin doğum sancısı 


Bankalar Fon’a, holdingler Yaklaşım’a 


Basın ve kamuoyu... 


AB, Kıbrıs, Alman deneyimi 


Para karşılığı haber dediğin böyle olur 


Tarih uçar, insan kalır 


Muhasebe hilesi Ayşe Hanım Teyzemi de etkiliyor 


</TEXT>
</DOC>
