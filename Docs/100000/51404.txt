<DOC>
<DOCNO> 51404 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/spor/ysenay.html </URL>
<DATE> 2001/11/09/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Geçmiş zaman olur ki 
</HEADLINE>
<TEXT>

     Türkiye yarın Ernst Happel’de Avusturya ile son 50 yılın en anlamlı futbol düellosuna çıkıyor... Grupta oynadığımız maçlardaki bütün olumsuz hatıraları birlikte silip, atmalıyız kafamızdan... Çünkü peş peşe oynayacağımız iki hayati maçta hepimizin beyni kazanmak üstüne kurulmalı ve milletçe şartlanmalıyız millilerimizin Avusturya’yı yenip, geçeceği inancına... 
     1954 yılında Franco isimli bir İspanyol çocuğunun attığı "yazı - tura" şansıyla katılabilmiştik İsviçre’deki Dünya Kupası çarpışmalarına... O yıllarda transfer ücretleri bir - iki bin lirayı aşmazdı pek... En ünlü futbolcular bile idmanlara tramvay veya otobüsle giderler, spor malzemelerinin kalitesi ise en az beş yıl üst üste giyilmiş ve yıkanmaktan rengi bile belli olmayan eşofman, forma, tozluk gibi eski ama tertemiz malzemelerden oluşurdu... 
     Toprak sahalarda bileklere kadar batık çamurda boğuşmanın zorlukları işin başka bir yönüydü İkinci Dünya Savaşı sonrasının fukara Türkiyesi’nde... Futbol toplarının ağırlığını, köseleden kesilmiş bağlarla ağzı kapatılan topların hele yağmur çamurdaki ağırlığını ve kafa vuruşlarındaki ıstırabını varın sizler de tahminleyiniz... Aradan 50’ye yakın sene geçti şimdilerde... Futbolcu milyon dolardan aşağı konuşmuyor. Spor malzemeleri tam bir devrim geçirip, belür kağıdı kadar hafiflemiş neredeyse... Yani bu zamanda yemyeşil sahalarda futbolcu olmak Hollywood yıldızlarından sayılmak gibi bir şey neredeyse. 
     
     Şenol Güneş’in geniş bir kadroyla oynayacağı Avusturya oyunlarında forma giyecek her futbolcumuz tarihe mal olacağını çok iyi bilmelidir... Türkiye’nin Uzakdoğu’daki Dünya Kupası finallerine gidebilmesi, bu başarıda ter akıtacak her oyuncumuzun manevi dünyasını değiştirecek ve kahramanlık payesine erişenler her gittikleri yerde hayat boyu parmakla gösterileceklerdir... Böyle bir mutluluğa erişmek için bu yarışmaların içinde olmayanlar ne pişmanlıklar duyacaklardır geçecek zamanlarda kimbilir... 
     Maç saatine kadar Avusturya’da sukünetle hazırlanırsak, oyunun başlama düdüğüyle top çevirme rotasına dönüp, telaşsız ve düzgün pas zenginliği ile bu kıran kırana maçtaki rakibin üstüne gitmek için hiç de aceleci davranmazsak, sanırım ilerleyen her saniye ve dakikalar bize çalışacaktır... Bizi ilk maçta boğmak için sabırsızlanacak Avusturya ise, üstümüze biraz da "doldur - boşat" telaşıyla yığılmak isteyecek, işte bu aralarda pas kabahatlerimiz sıfır oranında olur da, ileri fırlayan oyuncularımıza ani toplar çıkarabilirsek, işte o zaman Avusturya’yı kendi evinde ve ilk maçta avlamamız kolaylaşır ve İstanbul’daki rövanşta oyuna çok daha keyifle konsantre olur Türkiyemiz. 
     Tabii hakem oyunları ve bireysel hataları asla olmayacak bir Türkiye sahadaymış gibi düşünüyorum ben. Eğer UEFA’daki Avusturya kökenli düşünce bıçkınlarının ağırlığı günü sarıp sarmalar da, bir de gereksiz sinirlenmelere bulaşırsak, işte o zaman Dünya Kupası hayallerimiz bir yarım asır daha gerilere gider korkarım. 
     



 SPOR 
























</TEXT>
</DOC>
