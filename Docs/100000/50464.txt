<DOC>
<DOCNO> 50464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/guncel/gun05a.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
5 bin deprem sanığına AF 
</HEADLINE>
<TEXT>

Anayasa Mahkemesi’nin af kapsamını genişletmesiyle 900 ayrı dosyada adı geçen sanıkların davaları tek tek düşüyor 
     Gölcük Mağdurlarla Dayanışma Derneği'nin MağDer gönüllü hukuk danışmanlığını yürüten avukat Erbay Yucak, deprem davalarının af kapsamına alınmasına tepki gösterdi. 
     Yucak, Marmara depreminden hemen sonra sorumluların ortaya çıkarılması ve cezalandırılması amacıyla İstanbul, Yalova, Düzce, Bolu ve Kocaeli'nde, Cumhuriyet savcılarınca binlerce dava açıldığını anımsatarak, "Ağır ceza mahkemelerindeki deprem davalarında, sanıklar Türk Ceza Kanunu'nun 383. maddesine göre yargılandı. Bu maddede, sorumluluk tartışılarak adalet ortaya çıkartılacaktı. Ancak, yeni düzenlemeyle bunu da ortadan kaldırdılar" dedi. 
     Bu tür davaların, af kapsamına alınması yerine, sorumluluk ile suç kapsamlarının genişletilmesini beklediklerini ifade eden Yucak, şöyle konuştu 
     
     Başka tedbirler alınmalıydı’ 
     "Deprem davalarında sorumluların yargılandığı 383. maddenin af kapsamına alınması hoş bir şey değil. Çünkü, sanıkların yargılandığı bu madde, yeterli değildi ve başka tedbirlerin de alınması gerekiyordu. Bu tedbir, zamanaşımının ortadan kaldırılması olabilirdi." 
     Af kapsamının genişlemesiyle birlikte Kocaeli'nde, 900 ayrı dosyada ismi geçen yaklaşık 5 bin sanık hakkında açılan davaların düşeceğini kaydeden Yucak, şöyle devam etti 
     "3 kişinin öldüğü trafik kazalarında sorumluluk tartışması yaşanırken, 30 bin kişinin öldüğü deprem sonrası açılan davaların af kapsamına alınması, kamu vicdanını zedeler. Kaldı ki, binlerce insan yaralanmış ve yüz milyarlarca ya da trilyonlarca liralık maddi zarar meydana gelmiştir. Bu durum, hem kamu hukuku hem de kişisel hukuk açısından benzeri olmayan sonuçlar doğması sonucunu getirecektir." 
     



 GÜNCEL 





















</TEXT>
</DOC>
