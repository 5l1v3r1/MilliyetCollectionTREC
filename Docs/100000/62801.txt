<DOC>
<DOCNO> 62801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sonspo08.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Interli Emre ''Parma'yı yenerek Hakan Ağabey'i üzeceğiz..'' 
</HEADLINE>
<TEXT>

     İtalya'nın İnter takımının formasını giyen Emre Belözoğlu, takım arkadaşı Hakan Şükür'ün Parma'ya transfer olmasına çok üzüldüğünü belirterek, ''Hakan ağabey Parma'ya giderek Okan ve beni üzdü. Biz de Parma'yı yenerek onu üzeceğiz'' dedi. 
     Hakan'ın, İtalya'ya geldikleri günden bu yana kendisine ve Okan'a sonsuz ilgi göstererek destek olduğunu bildiren Emre, internetteki ''www.emrebelozoglu.net'' adresinde yaptığı açıklamada, Hakan'ın Parma'ya transferine onun adına çok sevindiklerini, ancak kendi adlarına da üzüldüklerini anlattı. 
     Emre, Hakan'ın fazla uzağa gitmediğini, yine de bu ayrılığın kendilerine çok dokunduğunu ifade ederek, şunları kaydetti 
     ''Keşke şartlar böyle gelişmeseydi ve yine aynı takımda, aynı şehirde top koşturuyor olabilseydik. İşin en ilginci, Hakan ağabeyin Parma formasını ilk kez bize karşı giyecek olması. O bizi giderek üzdü, biz de onları yenerek Hakan ağabeyi üzeceğiz. Parma'nın, bizim karşımızda hiç şansı yok. Takım olarak çok formdayız. Parma'ya karşı hocamın bana şans vereceğini düşünüyorum. Böylece hayatımda ilk kez Hakan ağabeyle rakip olacağım.'' 
     






</TEXT>
</DOC>
