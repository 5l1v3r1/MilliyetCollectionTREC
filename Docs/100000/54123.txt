<DOC>
<DOCNO> 54123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/spor/spo01.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
En iyi golcü İlhan 
</HEADLINE>
<TEXT>

Beşiktaş Teknik Direktörü Daum, İlhan Mansız’ın Türkiye’nin en iyi santrforu olduğunu söyledi, "Bunu da her maç kanıtlıyor" dedi 
     BEŞİKTAŞ Teknik Direktörü Christoph Daum, Malatyaspor maçı sonrası İlhan Mansız ile Tümer’e övgüler yağdırdı. Alman hoca, İlhan’ın Türkiye’nin en iyi santrforu olduğunu kaydetti, "Bunu da her maçta kanıtlıyor" ifadesini kullandı. Daum, Tümer’in de mükemmel oynadığını söyledi, "Devre arası kendisine çık neler yapabileceğini göster’ dedim. O da bunu başardı" dedi. 
     SAVUNMADA yine hatalar yaptıklarına dikkat çeken tecrübeli teknik adam, "Hücumu çok düşünen, çok forveti olan takımlar bu sorunu yaşıyor. Ancak bunun önlemini almak zorundayız" diye konuştu. Daum, Sertan ile ilgili olarak da "Ne zaman ne yapacağı belli değil. Ancak her takımda böyle bir oyuncunun olması gerekir" yorumunu yaptı. Alman hoca mahkemesi için bugün ülkesine gidecek. 
     
     Nihat’ın sözleşmesi geldi 
     İSPANYA’NIN Real Sociedad kulübü, daha önce prensipte anlaşma sağladığı Nihat’ın sözleşmesini dün Beşiktaş’a faksladı. Real Sociedad’dan düşünmek için süre isteyen genç futbolcunun, öncelikle Siyah - Beyazlı kulüpten alacağı olan 500 bin dolarda ısrar ettiği bildirildi. Ancak Nihat’ın bir - iki gün içinde sözleşmeye imza atarak, İspanya’ya gideceği de ileri sürüldü. Bu arada yıldız oyuncu 23 yaşına bastı ve doğum gününü maçtan önce kampta arkadaşlarıyla kutladı. 
     
     Jankauskas bilmecesi 
     TEKNİK Direktör Daum, Nihat’a karşılık Real Sociedad’dan Litvanyalı Jankauskas’ın alınmayacağını söyledi. Yöneticilerin, "5 milyon dolar artı Jankauskas geliyor" açıklamasına rağmen Alman hoca, "Bunları kim söylüyor bilmiyorum. Jankauskas’ı son haftalarda iyi oynadığı için kulübü kesinlikle bırakmaz" ifadelerini kullandı. 
     



 SPOR 

























</TEXT>
</DOC>
