<DOC>
<DOCNO> 50455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/04/ekonomi/eko07.html </URL>
<DATE> 2001/11/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi isteyenler, özel kalemde kayıtlı 
</HEADLINE>
<TEXT>

İş takibi ve kamu bankalarından kredi için başvuranların kayıtları, Bakan Derviş'in özel kaleminde tarih ve isimleriyle birlikte yazılı 
     Zülfik r DOĞAN 

     Devlet Bakanı Kemal Derviş’in milletvekillerini isyan ettiren "Hergün bankacılık sistemine aykırı olarak milletvekillerinden şirket kurtarma talepleri geliyor" sözlerinin kanıtı özel kalem müdürlüğündeki kayıtlarda bulunuyor. 
     TKB’den, Ziraat Bankası’ndan, Halkbank’tan, dolaylı olarak Vakıfbank’tan "para - kredi - işini takip ettikleri şirketlere ve bazıları kendi şirketlerine" kolaylık isteyenlerin künyeleri bu kayıtlarda gözüküyor. Konu Bakanlar Kurulu’nda da gündeme gelince "Ben ne dediğimi biliyorum. Sözlerimin arkasındayım" diyen Derviş’in Hazine Müsteşarlığı’ndaki özel kaleminde randevu isteyenler, arayanlar gün ve saatle birlikte kayıtlı. Kimin ne için aradığı da bu kayıtlarda yazılı. 
     
     Tartışma yaratan sözler 
     Bakan Derviş, 31 Ekim’de TÜSİAD ve TODAİE’nin ortaklaşa düzenlediği "Yönetişim" konferansında yaptığı konuşmada, kendisine gelen "usulsüz kredi ve şirket kurtarma" taleplerinin hepsine "Hayır" dediğini belirterek şöyle konuşmuştu 
     "Bir milletvekili telefon ediyor. İşte şöyle bir şirket var. Bu şirket zor durumda, ne olur kamu bankası yönetimine söyleyin bu şirkete yardımcı olsun. Nasıl yardımcı olsun, normal bankacılık kuralları dışında karar verilip kredi verilsin veya bir kredi yeniden yapılansın, geri ödeme daha geç olsun. Bir takım teminat eksikliklerine göz yumulsun, bu şekilde bu şirketi destekleyin. Bu meşru çerçevesinin dışına taşıp, piyasa ekonomisini temelinden sarsan bir müdahaledir." 
     
Halktan destek mesajı yağıyor      Bakan Derviş’in usulsüz kredi ve şirket kurtarma taleplerine ilişkin eleştirisine hem kabinede, hem de TBMM’de büyük tepki olurken, halktan destek geldi. 
     Milletvekilleri, Derviş’e "Kredi isteyenlerin ismini açıkla, yoksa müfterisin" diye seslenirken, konu Bakanlar Kurulu’nda da gündeme gelmişti. Başbakan Yardımcısı Mesut Yılmaz, Derviş’e "Açıklamalarınızla siyasetçileri rencide ediyorsunuz. Bu tür açıklamalardan kaçınmak gerekir" demişti. Milletvekili ve kabinedeki bu tepkilere karşın, Bakan Derviş’in Hazine’deki özel kalemine "destek ve tebrik" mesajları yağıyor. Özel kaleme, Derviş’i tebrik eden çok sayıda mektup, faks, elektronik posta mesajı ve telefon geliyor. 
     



 EKONOMİ 

















</TEXT>
</DOC>
