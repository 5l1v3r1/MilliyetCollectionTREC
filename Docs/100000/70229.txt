<DOC>
<DOCNO> 70229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko24.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Türk halkının yüzde 70'i AB'nin parçası olmak istiyor" 
</HEADLINE>
<TEXT>

     Devlet Bakanı Kemal Derviş, Türk halkının yüzde 70'inin AB'nin bir parçası olmayı istediğini belirterek, ''Bu yüzde 70, üyeliğin önündeki engelleri kaldırmak için çok büyük çaba sarfedecektir'' dedi. 
     TÜSİAD'ın evsahipliğinde yapılan 5. Avrupa-Akdeniz Özel Sektör Zirvesi'nde konuşan Derviş, İstanbul'da muhteşem bir bahar günü yaşandığını ifade ederek, ''Türkiye'de zor bir yılı geçirdik ama bu zorlukları da geride bırakmış, bahara, daha kolay bir döneme başlamış oluyoruz'' dedi. 
     Akdeniz Bölgesi ve bu bölge ülkeleri ile Avrupa ülkeleri arasındaki ilişkilerin hem dünya, hem de küresel yapı için çok önemli olacağını vurgulayan Derviş, Berlin Duvarı'nın yıkılmasıyla dünyada yepyeni bir barış döneminin başladığına dair umutların yeşermeye başladığını ve tüm dünyaya refah ve barış getireceği konusunda inanç olduğunu anlattı. 
     Derviş, 1990'ların başının da umut dolu olduğunu, hem Akdeniz hem de Ortadoğu bölgelerinde Oslo müzakerelerinin Filistin ve İsrailliler arasında ve Ortadoğu'da barışı geri getireceği konusunda büyük umutlar olduğunu dile getirerek, şöyle dedi 
     ''90'lı yıllara olumlu bir başlangıç yapılmıştı ama şimdi geri dönüp baktığımızda 90'lı yılların 2. yarısı bizlere gösterdi ki, daha önümüzde pek çok sorun var ve bunların aşılması gerekiyor. 
     Salt ekonomik açıdan bakıldığında, 90'lı yılların 1. yarısı yeni enformasyon ekonomileri, teknolojilerinin gelişmesinde bir patlama dönemi oluşturdu. ABD'de bu patlama başladı ama yine 90'lı yılların 2. yarısına baktığımızda bu gelişmeler beklenen olumluluğu gösteremedi. Nihayet 11 Eylül trajedisi üstesinden gelmemiz gereken pek çok sorun olduğunu gözler önüne sergiledi.'' Ekonomik açıdan finansal krizlerin önce 1997'de Asya ülkelerinde, ondan sonra da Latin Amerika ve Rusya'ya sıçradığını anımsatan Derviş, bütün bunların global ekonominin güçlü olmadığı, ekonominin kırılganlığının hala çok büyük tehdit ve tehlike olarak karşımızda durduğunu gösterdiğini söyledi. 
     1990'lı yılların sonundaki olumlu gelişmelere de değinen Derviş, Avrupa'daki pek çok soruna rağmen Avrupa'nın öyküsünün bir başarı öyküsü olarak 90'lı yılların 2. yarısına damgasını vurduğunu belirterek, ''AB yolunda kararlılıkla ilerledi. Tüm sorunlara rağmen ilerledi'' dedi. 
     
     Avrupa'da Euro devrimi 
     Euro'nun ortak para birimi olarak yürürlüğe girmiş olmasını muazzam bir olay olarak niteleyen Derviş, şunları kaydetti 
     ''Bunun önemini henüz hiçbirimiz tam olarak algılamış değiliz. Bundan 20-30 yıl önce kana kan, göze diş, göze göz, dişe diş birbirleriyle savaşmış olan ülkeler kendi para birimleriyle birlikte gelen egemenlikten feragat ederek daha büyük bir refah, ilerleme ve gelişme için elele vermeleri ve bu para biçimine geçmeleri devrimdir. Bu devrim sadece Avrupa için değil, bütün dünyaya örnektir. Bunun gerçekleştirilemeyeceği düşünülüyordu ve gerçekleşme olduğunda ABD de şaşırdı.'' 
     
     "Türkiye Avrupai bir ülkedir" 
     Derviş, Türkiye'nin eşsiz bir konumda olduğunu belirterek, ''Evet Türkiye Müslüman bir ülkedir ama aynı zamanda Avrupai bir ülkedir'' dedi. Tarihsel açıdan bakılması halinde Türkiye'nin rolünün bazen unutulduğunu kaydeden Derviş, Türkiye'nin aynı zamanda bir Balkan ülkesi, Güney Doğu Avrupa ülkesi olduğunu söyledi. Derviş, şöyle konuştu 
     ''Onun için Türkiye hepimizin belki de göremediğimiz kadar Avrupalılaşmış bir ülkedir. Türk halkının yüzde 70'i AB'nin bir parçası olmak istiyor. Bunu kamuoyu yoklamaları gösteriyor. Bu yüzde 70, üyeliğin önündeki engelleri kaldırmak için çok büyük çaba sarfedecektir.'' Türkiye'nin kendini AB dışında görmediğini anlatan Derviş, ''2010 yılında AB'nin içinde görüyoruz. Biz buna gerçekten inanıyoruz ve Avrupalı dostlarımız da artan sayıda buna inanmaya başlıyor'' diye konuştu. 
     AB içinde olan bir Türkiye'nin Avrupa için çok büyük bir değer olacağını, Avrupa'yı güçlendireceğini ve son derece yapıcı katkılar sağlayacağını dile getiren Derviş, sözlerini şöyle tamamladı 
     ''Güney Akdeniz'in Müslüman ülkeleri ile Avrupa arasında çok güçlü ilişkiler kurulmasını sağlayacağız. Türkiye, çift kimlikli bir olgu içinde. Bir yandan Müslüman, bir yandan Avrupalılaşmış bir ülke. Biz bu rolü yapıcı olarak oynayabiliriz. Bunu yaparken de sadece kendimize değil, komşularımıza, refah içinde ve barışcı bir Ortadoğu ve Güney Akdeniz bölgesine de katkıda bulunmuş oluruz.'' 
     






</TEXT>
</DOC>
