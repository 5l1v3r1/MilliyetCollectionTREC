<DOC>
<DOCNO> 96847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sontur11.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten açıklama ''Erken seçim kararından memnunum'' 
</HEADLINE>
<TEXT>

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Cumhurbaşkanı Ahmet Necdet Sezer'in koalisyonu oluşturan siyasal partilerin genel başkanlarının 3 Kasım'da genel seçim yapılması yönünde aldıkları kararı memnuniyetle karşıladığını'' bildirdi. 
     İldem, Çankaya Köşkü'nde düzenlediği basın bilgilendirme toplantısında, konuyla ilgili olarak şunları kaydetti 
     ''Sayın cumhurbaşkanımız, son siyasi gelişmeleri yakından izlemekte ve Anayasa'da kendisine tanınan yetkileri, görevini tarafsızlıkla yerine getirme yükümlülüğüne uygun biçimde kullanma kararlılığıyla bu gelişmeleri değerlenmektedir. 
     Sayın cumhurbaşkanımız, koalisyon ortağı siyasal partilerin genel başkanlarının 16 Temmuz günkü toplantıda genel seçimlerin 3 Kasım'da yapılması yönünde aldıkları kararı memnuniyetle karşılamıştır.'' Cumhurbaşkanlığı Dışişleri Başdanışmanı ve Özel Kalem Müdürü Tacan İldem, Çankaya Köşkü'nde düzenlenen basın bilgilendirme toplantısında Sezer'in son siyasal gelişmeleri yakından izlediğini ve Anayasada kendisine tanınan yetkileri, görevini tarafsızlıkla yerine getirme yükümlülüğüne uygun biçimde kullanma kararlılığıyla bu gelişmeleri değerlendirdiğini bildirdi. 
     İldem, Sezer'in bu çerçevede koalisyonu oluşturan siyasal partilerin genel başkanlarının 16 Temmuz günü yaptıkları toplantıda genel seçimlerin 3 Kasım'da gerçekleştirilmesi yönünde aldıkları kararı memnuniyetle karşıladığını söyledi. 
     İldem şöyle devam etti 
     ''Türkiye son haftalarda bir siyasal belirsizlik dönemi yaşamaktadır. Önemli olan halen karşı karşıya bulunulan bu belirsizliklerin giderilmesini sağlayacak ve ülkenin önünü açacak bir fırsatın yaratılmasıdır. Siyasal partilerimizin hemen tümünün gerekliliği yönünde görüş belirttikleri erken genel seçim bu yönde yararlı bir işlev verebilir. Seçim konusunun Türkiye'nin göndemine oturduğu ve yoğun biçimde tartışıldığı bir ortamda erken seçimlere gidilmesi bir yerde geri dönülmez bir süreç olarak ortayla çıkmıştır. Bunu da doğal karşılamak gerekir. Çünkü, demokrasilerde siyasal belirsizliklerin yoğunlaştığı dönemlerde bu belirsizlikleri aşabilmenin yolu halkın iradesine başvurulmasıdır. Bu nedenle, Sayın Cumhurbaşkanımız erken seçim yoluyla varolan sorunların serinkanlılıkla ve ulusumuzun sağduyusuyla aşılacağı inancını taşımaktadır.'' 
     
     YASALAR YENİLENMELİ 

     Cumhurbaşkanı Ahmet Necdet Sezer'in, Siyasi Partiler ve Seçim yasalarının yenilenmesi gerektiği görüşünde olduğu bildirildi. 
     Cumhurbaşkanlığı Dışişleri Başdanışmanı ve Özel Kalem Müdürü Tacan İldem, Çankaya Köşkü'nde düzenlenen basın bilgilendirme toplantısında, Sezer'in, zaman zaman gündeme gelen Siyasal Partiler ve Seçim yasalarında yapılması gereken değişikliklere ilişkin görüşlerini de aktardı. 
     Sezer'in bu görüşlerini TBMM'de yaptığı konuşmalarda dile getirdiğini anımsatan İldem, Anayasa'da belirtildiği gibi, siyasi partilerin, demokratik siyasal yaşamın vazgeçilmez öğeleri olduğunu vurguladı. İldem, partilerin, aynı zamanda siyasal kültürün oluşturulup geliştirilmesinde ve demokratik katılımın sağlanmasında başlıca rolü üstlenmiş durumda olduklarını ifade etti. 
     İldem, şöyle devam etti 
     ''Bu nedenle, siyasal partilerimizde demokratik kuralların işlerliğini sağlayacak bir yapılanmanın gerekliliği kaçınılmazdır. 
     Türkiye'nin demokratikleşme sürecini başarıyla sürdürmesi için Siyasal Partiler Yasası'nda parti içi demokrasiyi güvence altına alacak değişikliklerin yapılması gerekmektedir. 
     Demokrasinin temel koşullarından olan seçimler de siyasal katılımın öncelikli öğesidir. Seçim sistemleri ve yasaları ile demokrasi arasında yakın ilişki bulunmaktadır. Anayasamızda seçim yasalarının, temsilde adalet ve yönetimde istikrar ilkelerini bağdaştıracak biçimde düzenleneceği belirtilmiştir. Sayın Cumhurbaşkanımız, Seçim Yasası'nda değişikliklere gidilirken bu ilkeler uyulmasını zorunlu kılan Anayasa kuralının gözetilmesi gereğini vurgulayagelmektedir. 
     Sayın Cumhurbaşkanımız değişik vesilelerle dile getirmiş olduğu üzere seçmenleri, edilgen katılımcılar değil, seçici etkin yurttaşlar durumuna getirecek yasal düzenlemelerin yapılmasının, yasalardan kaynaklanan demokratik eksiklikleri gidereceği, katılımcı demokrasinin gerekleriyle uyumlu bir parti örgütlenmesi için altyapıyı oluşturacağı kanısındadır. 
     Sayın Cumhurbaşkanımız, bu düşüncelerin bir uzantısı olarak ilerleyen toplumumuza dar gelen, halkımızın beklentilerini karşılamaktan uzak kalan ve parlamentonun gerçekten temsili bir özelliğe sahip olmasını engelleyen bu yasaların siyasal uzlaşma temelinde yenilenmesi gerektiğine inanmaktadır. 
     Sayın Cumhurbaşkanımız, böylelikle, halkımızın kendisini yöneten siyasal kurumlara olan güveninin güçlendirilmesinin ve devlet-yurttaş ilişkilerinin sağlıklı temeller üzerinde yeniden kurulmasının sağlanabileceği görüşündedir. 
     Doğal olarak bu yasa değişikliklerinin en sağlıklı ve toplumumuzun demokratikleşme beklentilerine yanıt verecek biçimde gerçekleştirilmesinin niteliği ve zamanlaması TBMM'nin takdirine bağlı bir konudur.'' 
     
     AB YASALARI 

     Tacan İldem, Cumhurbaşkanı Sezer'in, Türkiye'nin AB'ye tam üyelik yönelimine uygun ve Kopenhag siyasal ölçütlerinin karşılanmasını sağlayacak yasal düzenlemelerin ivedilikle görüşülüp sonuçlandırılmasını amaçlayacak çalışmalar için TBMM'nin olağanüstü toplantıya çağrılmasının yararına da inandığını kaydetti. 
     İldem, şöyle devam etti 
     ''2002 yılının tam üyelik yönelimi açısından taşıdığı önem dikkate alındığında, bir bölümü esasen TBMM Genel Kurulu'nun gündeminde yer alan, kimisi de komisyonlarda görüşülmeyi bekleyen yasa tasarılarının ivedilikle sonuçlandırılmasının gerekliliği ortaya çıkmaktadır. 
     Bunlara ek kimi konularda ise partiler arasında varılacak uzlaşıyla gerekli adımların atılmasının olanaklı olduğu düşünülmektedir. 
     TBMM geçtiğimiz dönemde Anayasamızda gerçekleştirilen değişiklikleri ve uygulama yasalarını kabul ederek ortaya koyduğu tarihsel işlevle siyasal yaşamımızdaki ve toplum belleğindeki saygınlığını pekiştirmiştir. 
     Sayın Cumhurbaşkanımız, yukarıda değinilen konularda TBMM'de temsil edilen siyasal partilerimizin tümünün ülke ve toplum çıkarlarını üstün tutacak bir anlayış ve tarihsel sorumlulukla hareket edeceklerinden kuşku duymamaktadır.'' 
     
     DERVİŞ'İN İSTİFASINI NİYE ÖNLEDİ 

     Cumhurbaşkanlığı Özel Kalem Müdürü ve Dışişleri Başdanışmanı Tacan İldem, Cumhurbaşkanı Ahmet Necdet Sezer'in, Devlet Bakanı Kemal Derviş'in istifasını geri alması konusundaki girişiminin, ekonomik programın uygulanmasında arzu edilmeyen bir aksaklığı önlemeyi amaçladığını bildirdi. 
     İldem, konuyla ilgili olarak ABD Başkanı George Bush'tan alınmış bir telefonun söz konusu olmadığını belirtti. 
     Çankaya Köşkü'nde düzenlenen basın bilgilendirme toplantısında, soruları da yanıtlayan İldem, Devlet Bakanı Derviş'in istifasının önlenmesi sürecinde Bush'tan Sezer'e telefon geldiği yönündeki haber ve yorumların anımsatılması üzerine, Sezer'in geçen hafta Başbakan Ecevit ile de görüşerek, Derviş'in görevinde kalmasını sağlayacak bir girişimde bulunduğunu söyledi. 
     İldem, şöyle devam etti 
     ''Sayın Cumhurbaşkanı'nın bu girişimi, ekonomik programın uygulanmasında arzu edilmeyen bir aksaklığı önlemeyi amaçlamıştır. 
     Sayın Cumhurbaşkanımız, devletimizin başı olarak, siyasi belirsizliklerin ekonomimiz üzerinde yapacağı olumsuz etkileri en aza indirme amacıyla bu girişimi uygun görmüştür. Bunun ötesinde yapılan ya da yapılacak yorumlar, geçersiz ve temelden yoksundur. 
     Özele indirgemem gerekirse, Sayın Başkan Bush'tan bu konuda alınmış bir telefon söz konusu değildir. Esasen bir ülkenin içişlerini ilgilendiren konularda hiçbir ülkenin böyle bir girişimde bulunacağını ya da böyle bir girişimin kabul edileceğini varsaymak olanaklı değildir. Dolayısıyla bu tamamen gerçekdışı, hayal mahsulü bir haberdir.'' 
     
     BAHÇELİ'NİN SÖZLERİ 

     Bir gazetecinin, Devlet Bakanı ve Başbakan Yardımcısı Devlet Bahçeli'nin, Cumhurbaşkanı'nın bu girişimiyle tarafsızlığını kaybettiği yolundaki sözlerini hatırlatarak, bu açıklamaya Cumhurbaşkanı'nın tepkisini sorması üzerine de İldem, şöyle dedi 
     ''Ben o konuda bir yoruma girmek istemiyorum. Açıklamamızda belirttiğimiz üzere Sayın Cumhurbaşkanımız, son siyasal gelişmeleri izleyip değerlendirirken Anayasa'da kendisine tanınan yetkileri, görevini tarafsız biçimde yerine getirme yükümlülüğüne uygun biçimde kararlılığıyla hareket etmektedir. Onun ötesindeki yorumlara da herhangi bir tepkisi bulunmamaktadır.'' Bir soru üzerine Sezer'in, AB uyum yasaları konusunda herhangi bir girişimde bulunmayacağı bildiren İldem, TBMM'nin olağanüstü toplantıya çağrıldığını ve gündeminde, hem seçim tarihinin belirlenmesi, olanak bulunursa Seçim Yasası ve Siyasi Partiler Yasası'nın gözden geçirilmesi, ayrıca 2002 yılının önemi dikkate alındığında AB uyum yasalarının süratle geçirilmesinin bulunduğunu söyledi. İldem, ''Sayın Cumhurbaşkanımız'ın da TBMM'nin böyle bir çalışmasını olumlu karşıladığını açıklamamda belirttim'' diye konuştu. 
     
     ''ABD'NİN HAREKATA GİRİŞMEMESİ DİLEĞİMİZDİR'' 

     İldem, ''Irak konusunda yaptığınız açıklamadan 'olası bir Irak operasyonuna Türkiye katılabilir' anlamı çıkarabilir miyiz'' diye soran gazeteciye de İldem, şu yanıtı verdi 
     ''Hayır. ABD heyeti ile yapılan görüşmeler sonunda, sanki Türkiye'nin böyle bir harekata olur verdiği ve katkısını da sağlayacağına dair basında kimi yorumlar var. Benim belirttiğim husus, Türkiye'nin stratejik ortağı konumundaki ABD ile ikili ilişkilerin her alanda geliştirilmesinin ötesinde, aynı zamanda bölgesel konuları da sürekli izlemeyi mümkün kılan bir izleme düzeneğine sahip olduğudur. 
     Yapılan da bölgedeki gelişmelerin değerlendirilmesi biçiminde olmuştur. 
     Temennimiz ABD'nin Irak'a askeri müdahalesine yol açacak koşulların oluşmamasıdır. O açıdan da biz, Irak'a gerekli telkinleri zamanlı biçimde ve sürekli olarak iletmekteyiz. Çünkü, Irak'a düşen önemli sorumluluklar bulunmaktadır. Bunları yerine getirmesini istemekteyiz. Ancak, ABD'nin de böyle bir harekata gitmemesi bizim dileğimizdir. Öyle bir karar noktasına vardığı takdirde, elbette Türkiye öncelikle kendi ulusal çıkarlarını gözetme durumunda olacaktır.'' ABD Savunma Bakan Vekili Paul Wolfowitz'in temasları sırasında Irak'a yönelik bir operasyon konusunda net bir bilgi verip vermediğinin sorulması üzerine de İldem, ''Hayır. Operasyonun yapılmasına ilişkin kesin bir karar ABD yönetimince alınmış değildir. 
     Esasen bunu Amerikalı yetkililer de belirtmektedirler'' diye konuştu. 
     Wolfowitz'in, Saddam rejiminin devrilmesi gerektiğini söylediği belirtilerek, ''Saddam rejiminin devrilmesi Türkiye'nin ulusal çıkarlarına mıdır'' diye sorulmasına karşılık da İldem, ''Değerlendirmeleri sizinle paylaşabilme durumunda değilim. Benim size altını çizerek söylemeye çalıştığım husus Türkiye'nin, değerlendirmelerini yapma noktasına geldiğinde öncelikle ulusal çıkarlarını gözeterek kararlarını vereceği yönündedir'' dedi. 
     
     ''SEZER, İKİNCİ BİR ZİRVEYİ ÖNGÖRMÜYOR'' 

     İldem, bir başka soruyu yanıtlarken de Cumhurbaşkanı Sezer'in AB konusunda liderlerle Çankaya Köşkü'nde ikinci bir zirve yapmayı öngörmediğini belirterek, ''Basında pek çok haber çıkıyor. Hepsini de her seferinde doğrulama ya da yalanlama durumunda olamıyoruz'' diye konuştu. 
     Tacan İldem, bir gazetecinin, ''Bakan Derviş'in istifasını geri alması konusunda Türk Silahlı Kuvvetleri'nin de müdahil olduğu ve MGK Genel Sekreteri'nin aradığı belirtiliyor'' sözleri üzerine de ''Böyle bir şey yoktur. Tamamen spekülasyondur'' karşılığını verdi. 
     TBMM'deki sandalye sayısı göz önüne alınarak hükümet hakkında yapılan meşruiyet tartışmasına Sezer'in nasıl baktığının sorulması üzerine ise İldem, şunları söyledi 
     ''Şu anda görevde bir hükümet bulunmaktadır. Dolayısıyla bir hükümet görevdeyken Cumhurbaşkanı'nın buna ilişkin yorum yapması ya da yorumlarını burada sizinle paylaşmam doğru olmaz. Hükümetin görevde kalıp kalmaması tamamen TBMM'nin takdirinde olan bir husustur. Buna ilişkin değerlendirme de Cumhurbaşkanı'nca yapılamaz.'' Cumhurbaşkanlığı Özel Kalem Müdürü ve Dışişleri Başdanışmanı İldem, seçim tarihi konusundaki bir soru üzerine de ''TBMM'nin alacağı karara herkes gibi Sayın Cumhurbaşkanımız da saygılı olacaktır'' dedi. 
     





</TEXT>
</DOC>
