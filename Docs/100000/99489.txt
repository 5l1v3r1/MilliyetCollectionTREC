<DOC>
<DOCNO> 99489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/ekonomi/eko02.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşabahçe’de CHP gölgesi 
</HEADLINE>
<TEXT>

İş Bankası Yönetim Kurulu Üyesi CHP’li Bülent Tanla, Paşabahçe olayının çözümü için Türk - İş Başkanı Meral’le görüştü, konuyu İş Bankası yönetimine götürdü 
     ATİLLA ÖZSEVER 

     Kapatılması gündeme gelen Paşabahçe Cam Fabrikası’ndaki sorunla ilgili olarak CHP de devreye girdi. CHP Genel Başkan Danışmanı ve CHP kontenjanından İş Bankası’nda Yönetim Kurulu üyeliğine getirilen Bülent Tanla, önceki gün Türk - İş Başkanı Bayram Meral ile bir görüşme yaptı. Tanla, önceki gece geç saatlere kadar süren görüşmeden sonra konuyu İş Bankası yönetimine aktardı. 
     Paşabahçe Cam Fabrikası’nın hissedarı durumunda olan İş Bankası’nın 11 kişilik Yönetim Kurulu’nda 4 tane CHP temsilcisi bulunuyor. Türk - İş Başkanı Meral, Tanla ile görüşmesi sırasında emekliliğine kısa süre kalanların SSK primlerinin ödenerek emekliliğinin sağlanması, bir bölümünün başka fabrikalara nakli, geri kalan yaklaşık 500 kişinin de fabrikadaki yeni fırının devreye sokularak çalıştırılması önerilerini gündeme getirdi. 
     
     Emek Platformu’nun ziyareti 
     Daha önce de uygulanan bu çözüm paketi, Tanla tarafından İş Bankası Genel Müdürü Ersin Özince’ye aktarıldı. Gece geç saatlerde bir anlaşma sağlanmış iken, son anda İş Bankası yönetiminin bu önerilere sıcak bakmadığı öne sürüldü. 
     Öte yandan Emek Platformu başkanları dün Paşabahçe Cam Fabrikası’nda işçileri ziyaret ettiler. 11 gündür fabrikayı terketmeyen 870 işçi ise, sloganlarla platform yöneticilerine destek verdi. 
     



 EKONOMİ 
























</TEXT>
</DOC>
