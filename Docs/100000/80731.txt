<DOC>
<DOCNO> 80731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/soneko05.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı "üçün birini" savundu... "Olumlu tepkiler aldım... 
</HEADLINE>
<TEXT>

     Sabancı Holding Yönetim Kurulu Başkanı Sakıp Sabancı, Dünya Türk İşadamları 4. Kurultayı'nda söylediği ''Bir elimizde 200 milyar dolar borç var, öbür elimizde ne var Üçün biri var be...'' sözleri için ''Bir lafı ortaya koyduk. Bunun lehinde de aleyhinde de konuşulacaktır. Sağlıklı demokrasi için bu da gereklidir'' dedi. 
     Sabancı, İzmir'in Çeşme ilçesinde Dünya Türk İşadamları 4. Kurultayı'ndaki sözlerini Sabancı Topluluğu'nu düşünerek söylemediğini, kötü niyeti olmadığını kaydetti. 
     Esnafı, dar gelirliyi, zor koşullardaki öğretmeni, polisi düşünerek bu sözleri söylediğini dile getiren Sabancı, şöyle konuştu 
     ''Esnaftan ve halktan, söylediğim sözler için olumlu tepkiler aldım. Çeşme'deki Dalyan İlköğretim Okulu öğrencilerinin Amca çok güzel konuştun demeleri beni etkiledi. Çocukların bile memleket meselelerine duyarlı olması beni mutlu etti. Bir lafı ortaya koyduk. 
     Bunun lehinde de aleyhinde de konuşulacaktır. Sağlıklı demokrasi için bu da gereklidir. Hükümet kimseyle diyalog kuramıyor. Tarım kesimindeki insanlar, üniversite hocaları, meslek odaları, sendikalar, kimse memnun değil. Güzel Türkiye'yi politikacılar kadar başka kesimler de düşünüyor. Her şey politikacıların tekelinde değil.'' Sabancı, daha sonra AK Parti'den geçici olarak ihraç edilen Mehmet Gazioğlu ile Dalyan'da dolaştı. 
     





</TEXT>
</DOC>
