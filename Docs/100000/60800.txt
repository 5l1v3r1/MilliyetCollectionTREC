<DOC>
<DOCNO> 60800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/siyaset/siy01.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Mahkeme devamdan kapatma’nın önünü açtı... 
</HEADLINE>
<TEXT>
Erbakan’ın Saadet’i bozulacak 
Anayasa Mahkemesi, Fazilet Partisi’nin kapatma gerekçesinde "Deliller yetseydi, devamdan kapanırdı" işaretini de verdi. Karar SP’de şok etkisi yarattı 
     ERSAN ATAR Ankara 

     Anayasa Mahkemesi’nin FP’nin kapatılması ile ilgili gerekçeli kararı, söz ve eylemlerinde FP’nin devamı olduğu mesajını açık açık veren ve kapatılan RP’nin genel merkezine taşınmakta da bir sakınca görmeyen SP’yi, "devamdan kapatılma" konusunda ters köşeye yatırdı. 
     Anayasa Mahkemesi, FP’yi kapatırken, temelli kapatılan RP’nin devamı olduğu yönündeki iddialar nedeniyle kapatma kararı vermemişti. Mahkemenin bu kararı, "Temelli kapatılan bir partinin devamı olmak, artık kapatma nedeni sayılmayacak" şeklinde yorumlandı. 
     
     Karar tuzaklarla dolu 
     FP’nin kapatılmasından hemen sonra SP’de de bu görüş hakim oldu. Bu nedenle SP, kapatılan FP’nin devamı olduğunu hiçbir zaman inkar etmedi. 
     Mahkeme bu konuyu tartışırken, "temelli kapatılan bir partinin devamı olmak kapatma nedeni sayılmaz" ifadesini kullanmadı. Aksine sonradan kurulan partinin "tüzüğü, programı, kurucuları, yöneticileri, denetçileri ve faaliyetlerine ilişkin konularda öz yönünden kapatılan partiden farklı olmaması" halinde sonradan kurulan partinin kapatılabileceğinin işaretini şöyle verdi 
     "Kapatılan RP’nin çok sayıda milletvekilinin ve üyesinin kendilerine yakın buldukları FP’de siyasi yaşamlarını sürdürmeye karar vererek bu partiye geçmelerinin, kadroları bakımından iki parti arasında benzerliğe neden olduğu kuşkusuzdur. Ancak bu benzerlik, Anayasa ve SPY’ye göre FP’nin, kapatılan RP’nin başka bir ad altında kurulmuş olduğunun kabulü için yeterli değildir. Böyle kabul edilebilmesi için bu benzerliğin yanı sıra iki parti arasında tüzük ve programları yönünden de özdeşlik bulunması gerekir." 
     Mahkemenin "tüzük ve programların aynı olması gerekir" yerine "özdeşlik bulunması" ifadesini kullanması dikkat çekti. 
     
SP Devamdan kapatılabiliriz      Anayasa Mahkemesi’nin gerekçeli kararı SP’de de "devamdan kapatılabileceği" yönünde kuşkular uyandırdı. Hukukçu milletvekili Prof. Dr. Mustafa Kamalak, "Kararda açık noktalar var. Dün odaktan kapatan bugün devamdan kapatabilir. Çünkü Anayasa Mahkemesi maalesef hukuka göre değil şartlara göre karar veriyor. Devamdan kapatılabileceğimiz yönünde bende de bir kuşku var. Dün kurşunu soldan atan bugün sağdan atabilir" dedi. 
     



 SİYASET 













</TEXT>
</DOC>
