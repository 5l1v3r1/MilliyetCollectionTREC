<DOC>
<DOCNO> 69863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/son/sontur04.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 1325 AİDS'li var 
</HEADLINE>
<TEXT>

     Türkiye'de, 2000 yılı sonu itibariyle 1141 olan AIDS'li sayısı, geçen yıl sonunda 184 kişi artarak 1325'e 
     çıktı. 
     Sağlık Bakanlığı'nın 31 Aralık 2001 verilerine göre, ilk olarak 1985 yılında 1 hasta ve 1 taşıyıcı da görülen AIDS hastalığı, o yıldan 
     bu yana artarak devam ediyor. 
     Geçen yıl sonu itibariyle 40 yeni AIDS hastası, 144 taşıyıcı belirlenirken, 1985 yılından bu yana toplam 404 AIDS hastası, 921 taşıyıcı olmak üzere toplam 1325 AIDS vakası saptandı. 
     Erkeklerde daha fazla görülen hastalığa yakalananların 406'sını kadınlar, 919'unu ise erkekler oluşturuyor. 
     
     En çok 30-34 yaş grubunda 
     Hastalığa yakalananların yaş gruplarına göre dağılımına bakıldığında ise AIDS en çok 30-34 yaşları arasındaki erkeklerde görülüyor. 
     Verilere göre, AIDS en çok heteroseksüel cinsel ilişki yoluyla bulaşıyor. Olası bulaşma yolları incelendiğinde hastalığın 102 erkeğe homo biseksüel cinsel ilişki yoluyla, 89 erkeğe madde bağımlılığı nedeniyle bulaştığı belirlenirken, 374 erkek ve 301 kadın heteroseksüel cinsel ilişki nedeniyle bu hastalığa yakalandı. 
     AIDS'li sayısının bildirildiği illere göre, hastalık en çok İstanbul, Ankara ve İzmir'de görülüyor. 
     
     Dünyada durum 
     Birleşmiş Milletler HIV AIDS raporuna göre, AIDS dünyada bugüne kadar 56 milyon kişiye bulaştı ve bunların yüzde 95'i gelişmekte olan ülkelerde yaşıyor. 
     Bu sayının, 2005 yılında 100 milyon olacağı tahmin edilirken, aynı yıl dünyadaki her 4 yetişkinden birinin AIDS'ten öleceği öne sürülüyor. 
     Dünyada her 5 saniyede çoğunluğu 25 yaşın altındaki gençler olmak üzere bir kişinin HIV ile enfekte olduğu tahmin ediliyor. 
     Rapora göre, bugüne kadar 4.3 milyonu çocuk olmak üzere 22 milyon kişi AIDS nedeniyle hayatını kaybetti. 
     Yalnızca son bir yıl içerisinde AIDS'e yakalananların sayısı 5.3 milyona ulaştı ve 2000 yılında AIDS'ten ölenlerin sayısı 3 milyon kişi oldu. 
     Virüs her ay ortalama 440 bin kişiye bulaşıyor. 15 yaşından küçük 1.5 milyon çocuk virus taşıyor. 
     Hastalığın en çok kurban aldığı yer Afrika'da, Sahra Çölü'nün güneyinde kalan bölgelerde hastalığın bulaşma oranı yüzde 46'lara kadar çıkıyor. Afrika'nın güneyinde virüs taşıyan kişi sayısı 25.3 milyon. 
     Güney ve Güneydoğu Asya'da 6 milyon kişi HIV virüsü taşırken, bu rakamın yüzde 35'ini kadınlar oluşturuyor. Hastalık özellikle Çin'de büyük artış gösteriyor. 
     Latin Amerika ve Karayipler'de ise hastalığın bulaştığı kişi sayısı yaklaşık 1.8 milyon. 
     Salgının daha sonra ulaştığı Doğu Avrupa ve Orta Asya'da virüs taşıyan kişi sayısı şimdiden 700 bin dolayında. 
     Batı Avrupa, Kuzey Amerika, Avustralya ve Yeni Zelanda'da 1.5 milyon, Kuzey Afrika ve Orta Doğu'da 400 bin kişi virüs taşıyor. 
     Hastalık, Rusya ve Bağımsız Devletler Topluluğu'na bağlı ülkelerde hızla yayılırken, 2001 yılı sonunda Rusya ve eski Sovyet bloku ülkelerinde yaklaşık 1 milyon kişinin HIV virüsü taşıyıcısı olduğu belirtiliyor. 
     






</TEXT>
</DOC>
