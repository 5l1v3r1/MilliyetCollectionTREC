<DOC>
<DOCNO> 70397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sondun16.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan dış işlerinde çatlak... Diplomatlar bakanı eleştiriyor 
</HEADLINE>
<TEXT>

     Yunanlı diplomatlar, Yunanistan Dışişleri Bakanı Yorgo Papandreu'yu, ''dış politikayı diplomatları dışlayarak, danışmanlarıyla yürüttüğü'' gerekçesiyle eleştirdi. 
     Yunan basınına göre, Yunanistan Diplomatlar Derneği EDY Başkanı Büyükelçi Mihalis Kambanis, dün bir basın toplantısı yaparak, Dışişleri Bakanlığı'ndaki rahatsızlığı dile getirdi. 
     Papandreu'nun kurum dışından danışmanlarının bakanlık hiyerarşisini tahrip ettiğini belirten Büyükelçi Kambanis, durumun, Dışişleri Bakanı'na bazı dış gezilerde yalnızca danışmanlarının eşlik etmesi noktasına vardığını kaydetti. 
     Papandreu'nun danışmanlarının sayısını ve maaşlarını nereden aldıklarını hiç kimsenin bilmediğini kaydeden Kambanis, ''Mesele kişisel değil. Herhangi bir şahsa karşı değilim, ancak diplomatların tamamen dışlanarak dış politikanın yürütülmesi söz konusu. Bu da dış politikamızda, her yeni gelen bakanla birlikte gelen danışmanlara göre değişikler oluşmasına yol açıyor'' diye konuştu. 
     Yunanistan'ın 2003 yılındaki AB dönem başkanlığı öncesi ülkenin öncelikleri konusunda hiçbir bilgilendirme yapılmadığını da vurgulayan Kambanis, diplomatların kendi sorumluluk alanlarından uzak tutulduğundan yakındı. Kambanis, ''İlgililerin gösterdiği inanılmaz ihmal yüzünden AB dönem başkanlığına hazır değiliz'' dedi. 
     Yunanlı diplomatların AB ülkeleri içinde en az maaş alan diplomatlar olduğuna da dikkati çeken Kambanis, gelecek aylarda grev yapabileceklerini söyledi. 
     






</TEXT>
</DOC>
