<DOC>
<DOCNO> 92909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/dunya/dun02.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den mesaj var 
</HEADLINE>
<TEXT>
Kıbrıs’ta yumuşa mali yardımı al 
     GÜVEN ÖZALP Kopenhag 

     Kıbrıs konusunda çanlar her zamankinden daha yüksek sesle çalmaya başladı. Avrupa Birliği, Kıbrıs konusunda net ifadeler kullanmaktan kaçınıp diplomatik belgelerin arkasına saklanırken, Ankara’ya da, "Kıbrıs ve AGSP konusunda ılımlı davranırsan, bunun karşılığını alırsın" şeklinde sinyaller gönderiliyor. 
     AB Dönem Başkanlığı’nı 1 Temmuz’da devralacak olan Danimarka açısından da Kıbrıs "k buslar listesinde" ilk sırada yer alıyor. Danimarka bu aşamada, "Elimizi Kıbrıs üzerinden çekmeliyiz" yönünde bir yaklaşım benimseyerek, doğrudan görüşmelere şans verme eğiliminde. Ancak Kopenhag Zirvesi’ne kadar soruna çözüm bulunmazsa, uygulanacak plan hakkında kafalar oldukça karışık. 
     Teoride Kıbrıs’ın bölünmüş halde üyeliği mümkün olsa da, bu durumun pratikte yaratacağı sorunlar en önemli endişe konularından birini oluşturuyor. 
     Bu çerçevede, kapalı kapılar ardında KKTC Cumhurbaşkanı Rauf Denktaş’a "Anlaşmaya varamazsanız elinizde bir şey kalmayacak" mesajı veriliyor. Türkiye’ye de, "Kıbrıs ve AGSP konusunda ılımlı davranırsanız bunun faydasını hissedersiniz" telkininde bulunuluyor. AB bu "pazarlıkta" Türkiye’ye Kopenhag kriterleri tamamlanmadıkça tarih vermemekte kararlı, ancak yoğunlaştırılmış mali kaynaklar, özel bir ticaret anlaşması, derinleştirilmiş ve somut adımlara dayalı bir ön katılım süreci, Ankara’ya sunulacak "paketin" önemli unsurlarını oluşturuyor. 
     Danimarka diplomatik çevrelerinde, Kıbrıs konusunda "sihirli küreye" bakıldığında ortaya çıkan manzara, kasım ayında çözüm olabileceği yönünde belirginleşiyor. 
     



 DÜNYA 













</TEXT>
</DOC>
