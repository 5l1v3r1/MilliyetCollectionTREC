<DOC>
<DOCNO> 83504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/guncel/gun08.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kurtuluş kutlamaları gerekli mi 
</HEADLINE>
<TEXT>

ÇAPRAZ ATEŞ 
     SEMRA KARDEŞOĞLU İstanbul 

     ANAP Şanlıurfa Milletvekili Mehmet Güneş, dünyada bütünleşmekten ve barış içinde yaşamaktan söz edilirken kurtuluş günü kutlamalarının yersiz ve gereksiz olduğunu söyledi. Güneş, kurtuluş günü kutlamalarının bu nedenle kaldırılmasını savundu. Kurtuluş günleri gereksiz mi, tamamen kaldırılmalı mı, yoksa içeriği mi değiştirilmeli 
     
     Turhan Güven DYP Milletvekili 
Bizim için gerekli      Bir milletin kendi törelerinden, ananelerinden vazgeçmesi mümkün değildir. Yapılan olumlu şeylerin bir göstergesidir kurtuluş günleri. Milletimizin nereden nereye geldiğini göstermek açısından önemlidir. Bu ülke düşman işgaline uğramış bir ülke. Geleceğin yolu geçmişe olan saygıdan geçer. Kaldırılmaması gerekir. Etkinliklerin alanını daha da genişletmemiz yerinde olur. 
     
     Faruk Demir DSP Milletvekili 
Kitaplarda kalmamalı      Geçmişi olmayanın geleceği olmaz. Çocuklarımız zannediyor ki bu topraklar bize verildi, hiç mücadele etmeden geldik, oturduk. Tarihimiz sadece kitaplarda olmamalı. Bu tür etkinliklerle de geçmişi canlandırarak yeni kuşakların bu mücadeleyi daha iyi anlamasını sağlamalıyız. 
     
     Mehmet Ceylan MHP Milletvekili 
Hafızamızı tazeliyor      Toplumların milli gelenekleri vardır. Bunlar da milli mücadelelerle elde edilmiş geleneklerdir. Toplumun geçmişte içinde bulunduğu durumu gösteren kurtuluş günlerine karşı çıkılmasını uygun bulmuyorum. Milli meselelerin sıcaklığının korunması, milli hafızanın tazelenmesi, birlik ve beraberliğin sağlanması açısından kurtuluş günlerini önemli ve gerekli buluyorum. 
     
     Yusuf Namoğlu Beşiktaş Belediye Bşk. 
Bazı illerde abartılıyor      Bütün dünyada bu tip kutlamalar yapılıyor. Bizde de yapılmalı. Ancak devlet olarak bir karar alınıp kurtuluş günlerine yeni bir anlayış getirilebilir. Kurtuluş günleri bazı illerde abartılıyor ve bu yüzden dış dünyaya olumsuz mesaj veriliyor. 
     
     Aytaç Durak Adana B.Şehir Belediye Bşk. 
İçeriği değişmeli      Folklor nasıl genel kültürümüzün bir yansıması ise kurtuluş törenlerini de böyle görmek gerekir. Bu törenler bir şenlik havasında yapılmalı. Kan ve savaş gündeme getirilmeden, o günün anısına bir anma olmalı. Tıpkı Anzakların Çanakkale’ye gelişleri gibi. Tamamen kalkmasına karşıyım, ama yumuşatılarak yapılmasında yarar var. 
     
     Ziya Aktaş DSP Milletvekili 
Canlandırma kalkmalı      Kaldırılmasından yana değilim. Kurtuluş günleri bizden sonraki nesillere tarihimizi hatırlatmak, belleklerde kalmasını sağlamak açısından gerekli. Belki karşı çıkılacak nokta canlandırma sahneleri. Bunlar ya kaldırılmalı ya da daha düzeyli yapılmalı. Çünkü orda, belediye çalışanlarına rol veriliyor. O kişiler istemediği halde Ermeni ya da Yunan askerini canlandırıyor. Kurtuluş günlerinin kalkmasından yana değilim ama daha düzeyli olmalı. 
     



 GÜNCEL 















</TEXT>
</DOC>
