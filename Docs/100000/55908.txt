<DOC>
<DOCNO> 55908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/dunya/adun.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Arafat, temizlik harek tı baslattı 
</HEADLINE>
<TEXT>

İsrail, Arafat'a "12 saat içinde 36 üst düzey terör örgütü üyesi yakala" deyince, Hamas’ın ruhani lideri Şeyh Yasin evinde göz hapsine alındı... 
     DIŞ HABERLER SERVİSİ 

     İsrail'de geçen hafta sonu 25 kişinin ölümüyle sonuçlanan Hayfa ve Kudüs'teki intihar saldırıları, Yaser Arafat'ın Filistin özerk yönetimiyle, saldırıları üstlenen aşırı dinci Hamas terör örgütünü karşı karşıya getirdi. İsrail'in, Arafat'a militan örgütlerin liderlerinden 36 kişiyi yakalaması için 12 saat süre vermesi üzerine harekete geçen Filistin polisi, dün Hamas'ın kurucusu ve ruhani lideri Şeyh Ahmed Yasin'i Gazze'nin Sabra Mahallesi’ndeki evinde göz hapsine aldı. 
     
     1 Hamas militanı öldü 
     Bunun üzerine Hamas yandaşlarıyla çıkan çatışmada 21 yaşındaki Muhammed Selmi adlı bir militan sırtından vurularak öldü, 3 Filistinli de yaralandı. 20 Hamas militanını tutuklayan Filistin polisi özellikle örgütün askeri kanadı İzzeddin El Kassam tugayını hedef aldı. Operasyon kapsamında Şeyh Yasin'in Gazze'deki evine giren Filistin polisi, Hamas liderine göz hapsinde olduğunu bildirdi. 
     
     Gerginlik tırmanıyor 
     Bunun üzerine Yasin'in evinin çevresine toplanan 1000 kadar Hamas militanı, önce bir cami hoparlöründen Filistin polisine "Derhal uzaklaşın" çağrısı yaptı, ardından polise ve araçlarına taşlarla saldırdı. Bölgeden gelen son bilgilere göre Filistin polisi, operasyonların başlagıcından bu yana 180 aşırı dinci Hamas ve İslami Cihad militanını tutukladı. İsrail tanklarının da, dün Gazze şeridindeki özerk Filistin topraklarına girdiği öğrenildi. 
     
     Önce ders sonra çatışma 
     Filistin'deki kanlı olaylara maalesef küçücük çocuklar da alet oluyor. İşte bir ufaklık. Sırtında okul çantası, elinde siper yapmak için kum torbası... 
     
Şeyhin evi savaş alanına döndü...      Filistin polisi, dün düzenlenen çok gizli operasyonla Hamas'ın kurucusu Şeyh Yasin'in evine girdi. Savaş alanına dönen evde ele geçirilen Şeyh Yasin, göz hapsinde alındı. Bir dönem Arafat ile yakın ilişkiler içinde olan Yasin, göz hapsinde tutulacağı süre boyunca sadece yakın akrabaları tarafından ziyaret edilebilecek. Yasin'in telefon hattı da kesilecek. Felçli olduğu için tekerlekli sandalyeye bağlı olan Yasin, İsrail'deki bir hapishanede birkaç yıl kalmış, ancak 1997'de İsrail'in Ürdün'de bir Hamas liderine yönelik başarısız suikast girişiminin ardından serbest bırakılmıştı. 
     



 DÜNYA 














</TEXT>
</DOC>
