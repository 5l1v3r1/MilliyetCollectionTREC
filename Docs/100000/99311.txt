<DOC>
<DOCNO> 99311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/yazar/cetiner.html </URL>
<DATE> 2002/08/01/ </DATE>
<TIME>  </TIME>
<AUTHOR> Yılmaz ÇETİNER  </AUTHOR>
<HEADLINE>
Demirel İsmet Paşa için evet demeyince .. 
</HEADLINE>
<TEXT>

     Hürriyet muhabiri olarak B. Ankara Oteli’nde kalıyor, siyasi olayları izliyordum... Ordu yönetime el koymuş, 12 Mart 1971 muhtırasını vermişti terör, anarşi devam ediyordu... Başbakan Süleyman Demirel ve hükümeti istifa etmişti... Ama partiler, siyasetçiler hala aralarında anlaşamıyorlardı... 
     Akşamüstü otele geldim... Metin Toker telefonda 
     - Bak Yılmaz, çok büyük bir gazetecilik yapacaksın... Önce özel bir oda tut otelde, güzel mezeler ve içki hazırla... Bir de Süleyman Bey’le görüşmek istiyorum, randevuyu sen iste... Eğer o gelmezse Ahmet Topaloğlu olabilir... Savunma Bakanı 
     Hemen Süleyman Demirel’i aradım... Telefonlar mutlaka dinleniyordu ama kötü bir şey yapmıyorduk ki biz .. Dinlerlerse dinlesinler dedim, çevirdim numaraları... 
     - Beyefendi, çok önemli dedim Metin Toker sizinle görüşmek istiyor, nasıl yapalım .. 
     Demirel bir an durdu, belki de alt dudağını ısırdı her zaman yaptığı gibi... 
     - İsmet Paşa’nın bir isteği mi var acaba dedi .. Sonra ilave etti benim gelmem doğru olmaz, Ahmet, Ahmet Topaloğlu arkadaşım gelsin, şimdi ben onunla konuşurum... 
     
     Paşa 3 ay başbakan olsun 
     Otelde 214 numaralı odayı tutmuştum... İçki ve servis arabasını ellerimle hazırlamıştım... Öyle ya, tarihi bir bomba haber yazacağım .. 
     Akşamı zor ettim... Önce Metin geldi sonra Ahmet Topaloğlu... Otelde kimse farkında değil ne olduğunun ne pazarlıklar yapılacağının Metin Toker bir hayli ağır eleştirdi AP’yi, CHP’yi ve parti üst yöneticilerini... Onların ufuksuzluğu, kişisel hırsları, basiretsizlikleri nedeniyle demokrasi elden gidiyordu .. Batı’ya rezil olmuştuk, siyasi geçimsizliklerle devlet tıkanmamalı, ordu yönetime el koyacak duruma gelmemeliydi... 
     Tabii Ahmet Topaloğlu da muhalefeti suçladı, CHP’lilerin askeri tahrik ettiklerini söyledi... Ve nihayet Metin Toker, bu durumdan kurtulmanın çarelerini açıkladı "bir tek yolu var" dedi... 
     - İsmet Paşa... İsmet Paşa eğer başbakan olursa bu sorun halledilebilir... ve ilave etti Metin Toker 
     - Size yemin ederim ki, benim bu önerimden ne İsmet Paşa’nın, ne Mevhibe Hanım’ın, ne eşimin, hiç kimsenin haberi yok... Duysalar gök kubbe başıma yıkılır .. İsmet Paşa yorgun, ama ülkesi için, demokrasi için kendisine bu teklifi götürebilirim... Üç ay başbakan olur, asker kışlasına döner... Siyaset rayına oturur... İsmet Paşa CHP Genel Başkanlığı’ndan ayrılıp siyasi hayattan çekilir... 
     Ahmet Topaloğlu ısrarla sordu 
     - Paşa acaba Başbakanlık görevini kabul eder mi .. 
     Metin Toker devam etti 
     - Ailenin karşı çıkacağını bilmeme rağmen Paşa’ya böyle bir teklifi kabul ettiririz sanırım... Ama Süleyman Bey ve sizler önce evet diyeceksiniz .. 
     
     Süleyman Bey şüphelenmişti 
     Sabah 4’e kadar tartışıp konuştuk... Ahmet Topaloğlu "Bütün bunları başbakanıma anlatmalıyım. Sizi sonra ararım" dedi ayrıldık... Metin Toker de Pembe Köşk’e gitti... Topaloğlu ise Güniz Sokak’ta Süleyman Bey’e... Heyecanla Demirel’in cevabını beklerken Topaloğlu telefon etti... 
     - Süleyman Bey’le uzun uzun konuştuk, henüz erken diyor .. 
     Dayanamadım bir de ben Süleyman Bey’e sorayım dedim, aldığım cevap şöyle oldu 
     - Teşekkür ederim Yılmaz’ım... Menderes, Sarol da sevdiklerine böyle hitap ederdi Fevkalade ilginç bir teklif ama biraz daha olayların gelişmesini bekleyelim .. 
     Anladığım Süleyman Bey, işin içinde CHP oyunu, İsmet Paşa oyunu var zannetmişti Ama ne fayda, benim bomba gibi gazetecilik yapabilme olayım böylece tarihe gömülü kaldı... İşte ben de bugün ortaya çıkarttım, günümüzün politikacılarına belki ibret olur diye .. 
     







Milliyetçilik ve AB 


Irak, Kıbrıs, AB üyeliği ve seçim harcamaları 


Bodrum havası 


Derviş’i çağırdım Konuşuruz’ dedi 


Derviş’in çağrısı İstikrarlı çoğunluk 


Demirel İsmet Paşa için evet demeyince .. 


Irak legosu 


Olağan şüpheliler 


ABD, Irak’ı vurursa ekonomi çok zarar görecek 


Telaşa gerek yok... 


Tahsilat timleri işbaşında 


Mucize yok, mucize adam hiç yok 


Derviş’e baraj uyarısı 


Milliyet’in TIR’ıyla yola çıkarken 


Irak harbi bizi çok üzecek 


</TEXT>
</DOC>
