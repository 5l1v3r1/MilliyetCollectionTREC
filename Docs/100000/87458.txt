<DOC>
<DOCNO> 87458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/02/siyaset/asiy.html </URL>
<DATE> 2002/06/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli Çekilme kendi takdiri 
</HEADLINE>
<TEXT>
Ecevit’in yanındayız 
Vekalet uygun olmaz 
Başbakan’ın rahatsızlığına rağmen koordinasyon görevini yerine getirdiğini söyleyen Bahçeli, "Çekilmesini istemek yanlış" dedi 
     ÖNDER YILMAZ Turfan Çin 

     MHP Genel Başkanı ve Başbakan Yardımcısı Devlet Bahçeli, Başbakan’ın sağlık durumu konusunda ilk kez ayrıntılı açıklamalar yaparken "çekilme kararı almadığı müddetçe Başbakan Bülent Ecevit’in yanında olduğunu, ancak Anayasa gereği vekaletin söz konusu olamayacağını" söyledi. 
     Bahçeli, Turfan bölgesinde soruları yanıtlarken Başbakan’ın rahatsızlığına rağmen koordinasyon görevini yerine getirdiğini belirtti. Bahçeli "İster evinde istirahat halinde, ister hastanede, ister Başbakanlık’ta olsun, koordinasyon görevini yerine getirdiği müddetçe otorite ve yönetim boşluğundan söz etmek doğru değildir. Bir toplantıya katılmadı diye çekilmesini, istifasını istemek doğru değildir" dedi. 
     Başbakanlığa böyle bir nedenle vekalet etmesinin Anayasa gereği söz konusu olamayacağını kaydeden Bahçeli, "Sayın Başbakan görevinin başında bulunduğunu ifade ettiği sürece koalisyon hükümeti olarak üç yıldan beri devam eden beraberliğimiz sürer" diye konuştu. 
     Bahçeli, "Bütün vatandaşların üzüntü ile izlediği bu duruma seyirci kalacak mısınız Bir adım atmak gerekmiyor mu " sorusuna şu yanıtı verdi "Başbakan’ın kendi ifadelerine saygılı olmalıyız. Rahatsızlığından dolayı herhangi bir ekonomik istikrarsızlığa sebep vermeyeyim gibi bir bakış açısıyla yaklaşıyor. Herkesin çağrısına yanıt verecek olursak, Türkiye kaoslar ülkesi olur. Ecevit’in endişelerini ben de paylaşıyorum." 
     
     Anayasal prosedür 
     Ecevit’in "çekiliyorum" demesi halinde anayasal prosedürün işlerlik kazanacağını dile getiren Bahçeli, "Başbakan’ın çekilmesi demek, Bakanlar Kurulu’nun çekilmesi demektir. O andan itibaren Cumhurbaşkanı’nın ülkede yeni bir hükümetin oluşumunu başlatması lazımdır. Bunu farklı yorumlayıp Pekin’den Başbakan çekilsin diye bir demeç göndermeyin. Olasılığı ifade ediyorum. Başbakan görevde kaldığı müddetçe biz onun yanındayız" dedi. 
     
MGK kararları bir tavsiyedir’      BAHÇELİ, idamın kaldırılmasını da içeren MGK kararları için yaptığı değerlendirmede, MHP’nin çizgisi için "ilk" sayılabilecek bir açıklama da yaptı. Bahçeli, "MGK kararları hükümete tavsiye niteliğindedir. Her siyasi parti kendi görüşleri doğrultusunda Türkiye gündemini değerlendirir, açıklar. MHP’nin yaptığı da budur" dedi. Bazı generallerin, terörist Abdullah Öcalan konusunda Nazi suçlusu Rudolf Hess’e uygulanan "ağırlaştırılmış müebbet hapis" önerisine Bahçeli, "Onların kendi görüşleridir, saygı duyacağız. Biz inandığımızı söylüyoruz" yanıtını verdi. Bahçeli, idam konusunda Meclis’in kararına saygı duyacaklarını ve bu konuyu hükümet meselesi yapmayacaklarını söyledi. 
     
TÜSİAD’a sitem dolu yanıt...      BAHÇELİ, "TÜSİAD’ın gazetelere verdiği AB ilanlarını nasıl değerlendiriyorsunuz" sorusuna, sitem dolu şu yanıtı verdi "Her zaman vermiş olduğu ilanların konusu biraz da Türkiye’deki işsizliğe, yolsuzluğa, bölgeler arasındaki gelir dağılımının adaletsizliğine, ekonomik krizin aşılmasına ve üretimlerini nasıl artıracakları yolunda olursa, kuruluş amaçlarına daha uygun hareket etmiş olurlar." 
     



 SİYASET 












</TEXT>
</DOC>
