<DOC>
<DOCNO> 80815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/spor/spo01.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal sus pus 
</HEADLINE>
<TEXT>

Sahasındaki son maçında seyircisine mağlubiyetle veda eden Beşiktaş’ta tam bir hüsran yaşandı. Karşılaşma sonrası adeta ağızları bıçak açmadı 
     BEŞİKTAŞLI futbolcular, Göztepe yenilgisinden sonra adeta ağızlarına kilit vurdular. Siyah - Beyazlılar, yazılı ve görsel basının sorularını yanıtlamadılar. Birçok yöneticinin de dünkü maç yerine basketbol karşılaşmasına gittiği öğrenildi. Ayrıca dün yine demeç vermeyen Daum’un "Sezon bitsin hep birlikte pasta yiyeceğiz" sözleri, Parma’ya transfer oldu diye yorumlandı. 
     SİYAH - Beyazlı taraftarlar, geçen haftaki Gençlerbirliği maçından sonra bir taraftara kafa atan Erman’ı başlama düdüğüyle birlikte protesto ettiler. Tribündeki çoğunluk "Erman bize de kafa at" diyerek uzun süre Siyah - Beyazlı futbolcuya bağırdılar. 45 dakika sahada kalan Erman’ın, protestolar nedeniyle sinirlendiği gözlendi. Beşiktaşlı futbolcu ikinci yarı başında da yerini Necat’a bıraktı. 
     ERMAN’IN devre arasında Teknik Direktör Christoph Daum’a, "Bu şartlarda oynayamam" dediği ve takımdan çıkmak istediğini bildirdiği öğrenildi. Siyah - Beyazlı taraftarlar, yönetim tarafından 5 milyar lira para cezası verilen Erman’ın kulüple ilişiğinin kesilmesini de istediler. Taraftarlar ayrıca Pascal Nouma’nın yeniden Beşiktaş’a dönmesi için de yoğun biçimde tezahürat yaptılar. 
     
Notlar      Hüsnü Güreli yumuşadı 
     YILDIRIM Demirören dün iki saat görüştüğü II. Başkan Hüsnü Güreli’ye, daha önce sekiz milyon dolar olarak belirlenen transfer bütçesinin 15 milyon dolara çıkarılmasının şart olduğunu söyledi. Yönetim toplantısında bu isteği reddeden Güreli’nin dün bütçenin artırılmasına sıcak yaklaştığı öğrenildi. 
     
     Kaleci Asper şaşırdı 
     MAÇTAN sonra alkışlarla sahayı terk eden kaleci Asper çok şaşırdı. İsveçli file bekçisi "Bunca yıllık profesyonelim. Ben böyle bir sevgiyi hiçbir yerde görmedim. Beşiktaş’ta oynamak istiyorum, ancak kiralık geldim. Real Sociedad ile anlaşıldığı takdirde kalacağım" dedi. 
     
     Karar günü pazartesi 
     BAŞKAN Serdar Bilgili’nin yarın Daum’la bir araya gelip, Alman hoca hakkında son kararını vereceği bildirildi. Bu arada Daum’un Tümer, İlhan Mansız, Tayfur, Asper, Ahmet Dursun, Ahmet Yıldırım’ın kalmasını istediği, Ali Eren konusunda ise kararsız kaldığı öğrenildi. Tecrübeli çalıştırıcının, maliyeti 6 - 7 milyon doları bulan üç Sambacı ile de görüştüğü ifade edildi. 
     
     Engin’den rapor 
     GÜNEY Amerika’ya çıkarma yapan Menajer Sinan Engin’in, buradaki izlenimleriyle ilgili olarak sık sık kulübü arayarak, yönetim kuruluna rapor verdiği belirtildi. İki hafta süreyle temaslarını sürdürecek olan Engin, Brezilya’dan sonra Arjantin’e de geçerek çalışmalarını sürdürecek. 
     
     Tribünler boş 
     SİYAH - Beyazlı taraftarlar, ligdeki iddianın bitmesi nedeniyle dünkü maça ilgi göstermediler. İnönü Stadı’nda büyük boşluklar gözlenirken, tribünlerdeki seyircilerin bir bölümü maç bitmeden ayrıldı. 
     
Yıldızlar tribünde      Beşiktaş’ın Göztepe karşısındaki mücadelesinde birçok yıldız isim yer almadı. Cezalı İlhan Mansız, sakatlıkları süren Ronaldo ve Baya karşılaşmayı çocuklarıyla birlikte tribünden izledi. 
     



 SPOR 



































</TEXT>
</DOC>
