<DOC>
<DOCNO> 55411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/ekonomi/eko05.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Honda’yı kriz sattıracak’ 
</HEADLINE>
<TEXT>

Anadolu Honda Satış ve Pazarlama Müdürü Karaaslan, ekonomik kriz nedeniyle hisselerini Japon ortaklarına satmaya karar verdiklerini söyledi 
     ŞULE YÜCEBIYIK 

     Ekonomik kriz, Türk otomotiv sektöründeki firmaların sermaye yapısını birer birer değiştiriyor. Sabancı Grubu’nun Toyotasa’daki hisselerini Japon ortağına satıp otomotiv üretiminden çekilmesinden sonra şimdi de Anadolu Grubu, Honda’daki payını Japonlar’a satıyor. 
     
     Sektör zarar gördü’ 
     Anadolu Honda Satış ve Pazarlama Müdürü Ümit Karaarslan, bu hafta içinde Honda Motor Co.’dan üst düzey yöneticilerin Türkiye’ye geleceğini ve satış görüşmelerinin başlayacağını belirtti. Karaarslan, Anadolu Grubu’nun Anadolu Honda’da yüzde 50 olan payının ne kadarlık bölümünü devredeceğine müzakerelerde karşılıklı olarak karar verileceğini söyledi. 
     Karaarslan, Anadolu Grubu’nun neden böyle bir girişimde bulunduğu sorusuna şöyle yanıt verdi "Ekonomik kriz, devalüasyon, Japon Yeni’nin istikrarsızlığı yani Türkiye ve dünyadaki ekonomik gelişmeler sadece Anadolu Honda’ya değil tüm otomotiv şirketlerine zarar verdi. Bunların maliyeti, otomotiv sektöründeki yerli ortaklar açısından daha büyük. Hisse paylarının değişimi her iki tarafın çıkarına olacaktır." 
     
     Satış bu ay içinde 
     Karaarslan, bu ayın ilk yarısında Anadolu Honda’nın yeni sermaye yapısının belli olacağını ifade etti. Anadolu Honda’dan yapılan açıklamada da şöyle denildi "Ekonomide yaşanan gelişmeler nedeniyle, Anadolu Honda otomobil fabrikasının verimliliğinin ve kapasite kullanımının artırılması daha da önemli hale gelmiştir. Honda’dan gelecek üst düzey yöneticilerle şirketin geleceği ile ilgili diğer stratejiler görüşülecektir. Anadolu Grubu’nun konumunun yeniden belirlenmesi gündeme gelebilir." 
     



 EKONOMİ 



















</TEXT>
</DOC>
