<DOC>
<DOCNO> 92917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/30/ekonomi/eko05.html </URL>
<DATE> 2002/06/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İki aylık tatil portföyü 
</HEADLINE>
<TEXT>

Diplerdeki borsa uzun vadeli düşünenler için cazip. Dalgalanan döviz, turizm gelirleriyle dengelenebilir. Riski sevmeyen yatırımcı için paranın adresi faiz ve döviz olarak görünüyor 
     Songül HATISARU 

     Piyasalara ard arda düşen olumsuz haberler bir anda dengeleri altüst etti. Sadece yurtiçindeki değil, yurtdışındaki gelişmeler de piyasalar üzerinde etkili olmaya başladı. 
     Ünlü spekülatör Soros’un Brezilya ve Arjantin’e ilişkin açıklamaları, ABD’de patlak veren skandalların yanı sıra Latin Amerika’da yaşanan gelişmeler yabancı yatırımcıların gelişmekte olan ülkelere ilişkin yaklaşımlarını da yeniden gözden geçirmelerine neden oluyor. 
     Arjantin ve Brezilya, Türkiye’nin de içinde bulunduğu gelişmekte olan piyasalar kategorisinde. Türkiye IMF’le birlikte ciddi bir program uyguluyor. 
     Latin ABD’deki kriz derinleşirse şu anda dip seviyelerde bulunmasına karşın, borsadaki düşüş eğilimi hızlanarak devam edebilir. Ancak dipten alıp, en yüksekten satmak neredeyse olanaksız olduğundan içinde bulunduğumuz seviyeler uzun vadeli düşünen yatırımcı için uygun sayılabilir. 
     
Tansiyon sonbaharda yükselecek      Meclis 1 Ekim’e kadar sürecek tatile girdi. Kürtçe yayın, eğitim ve idam konularında koalisyon ortakları arasında uzlaşma sağlanamadı. AB için yapılması gereken işler ekim ayına havale edilmiş görünüyor. Ekim ayında, AB ile ilgili olarak DSP’nin ısrarlı olması, Meclis’te ittifak araması durumunda MHP’nin alacağı tavır çok önemli olacak. Çünkü kararlı görünen MHP koalisyon protokolüne uymuyor gerekçesiyle hükümetten ayrılmak isteyebilir. Ve tansiyon bir anda yükselebilir. 
     Tansu Çiller hükümete katılır mı, katılmazsa azınlık hükümeti mi olur Azınlık hükümeti gündeme gelirse, 2003 baharında erken seçim kaçınılmaz olur. Bunların hepsi senaryo ancak, şimdiden belli olan bir şey var ki, aralıktaki AB randevusuna yetişmemizi belirleyecek işlerin hepsi ekim ayına bırakıldığı için sonbaharda tansiyon yüksek olacak. 
     
Gözler faizde olacak      Dış konjonktür yurtiçi piyasaların aleyhine işlerken, içeride yaşananlar da yatırımcı açısından belirsizlik yarattı. Başbakan’ın mayıs başından beri devam eden rahatsızlığı, seçimin her geçen gün daha fazla ısıtılarak gündeme getirilmesi, Türkiye’nin tarihi AB randevusunu kaçıracağı endişesi piyasalarda dalgalanma yaratıyor. Yaşanan belirsizlik ortamında yatırımcıların nakitte kalması akıllıca görünüyor. 
     Koalisyon ortaklarından MHP’de dahil olmak üzere kriz ortamında erken seçim, hükümet üyelerinin hiç birisinin işine gelmeyeceği için Meclis’in de tatile girmesinin etkisiyle piyasanın yaz rehavetiyle kendi içinde dar hacimle seyretmesi bekleniyor. Yeni bir kriz yaratılmazsa bol turistli, bol dövizli bir yaz geçireceğimiz için gözler faizde olacak. 
     
Piyasa ikilem içersinde      Piyasalardaki dalgalanma güvensiz yatırımcı profilini de beraberinde getiriyor. Daha iki ay öncesinde en kötümserlerin dahi hükümetin yüzde 3 büyüme hedefinin tutturulacağına olan inancı artmışken geçen süreçte siyasi gelişmeler kaygı yarattı. Geçen hafta Ecevit’in erken seçime ilişkin sonradan düzelttiği sözleri piyasaları sendeletmeye yetti. 
     Piyasalarda uzmanlar ikilem içerisinde. Bir yandan mevcut durumun uzun süre devamının zorluğu her geçen gün biraz daha belirginleşiyor, diğer taraftan ise seçim kararı alınırsa seçim öncesinde ve seçim sonrasında ortaya çıkabilecek tablonun korkutucu yüzü ön plana çıkıyor. Ancak Başbakan Ecevit’in sağlık sorunuyla başlayan süreçte Türkiye bir yol ayrımına geldi. Piyasalar ya AB ya da çözüm olmayacağını bile bile erken seçim ister hale geldi. Ancak hükümet ne erken seçim istiyor, ne de AB konusunda uzlaşı sağlayabiliyor. Böyle olunca piyasada stres yükseliyor. Sakin seyretmesi gereken yaz aylarında dolar 1 milyon 650’leri test ediyor, faiz yüzde 75’lere vuruyor, borsa dip yapıyor. 
     



 EKONOMİ 


















</TEXT>
</DOC>
