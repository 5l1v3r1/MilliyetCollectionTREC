<DOC>
<DOCNO> 99222 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/son/sontur36.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
AB Uyum Yasa teklifinin 3. maddesi de kabul edildi... 
</HEADLINE>
<TEXT>

     TBMM Adalet Komisyonu'nda, AB uyum yasa teklifinin ''derneklere'' ilişkin üçüncü maddesi kabul edildi. 
     Kabul edilen maddeyle, Türkiye'de kurulan derneklerin yurtdışında faaliyette bulunmaları ve yurtdışında kurulu derneklerin Türkiye'deki faaliyetlerine ilişkin usul ve esaslar yeniden düzenleniyor. 
     Uluslararası alanda işbirliği yapılmasında yarar görülen hallerde uluslararası faaliyette bulunma amacı güden derneklerin kurulması, bu derneklerin yurtdışında şube açması, faaliyette bulunması Dışişleri Bakanlığı'nın görüşü alınmak suretiyle İçişleri Bakanlığı'nın önerisi üzerine, Bakanlar Kurulu'nun iznine bağlı olacak. 
     Türkiye'deki derneklerin üye olduğu veya işbirliği yaptığı yabancı dernek veya kuruluşların kanunlara veya milli menfaatlere aykırı faaliyetlerde bulunması halinde Türkiye'de kurulu bulunan derneğin, yabancı bir dernekle olan ilişkilerine yine Bakanlar Kurulu kararıyla son verilecek. 
     Dernekler, askerliğe, milli savunma ve kolluk hizmetlerine hazırlayıcı öğretim ve eğitim faaliyetlerinde bulunamayacak. Bu amaçları gerçekleştirmek üzere kamp veya talim yeri açamayacak. 
     Dernekler, gerekli görülen hallerde İçişleri Bakanlığı veya bulundukları yerin en büyük mülki amiri tarafından her zaman denetlenebilecek. Dernekler, amaç ve faaliyetleri ile ilgili olarak ''ilgili bakanlıklarca da'' denetlenebilecek. 
     Dernek kütüğü ve kayıt işlemleri, İçişleri Bakanlığı Dernekler Daire Başkanlığı ile valilikler tarafından denetlenecek. Dernekler tarafından tutulacak defterler ile ilgili usul ve esaslar İçişleri ve Maliye Bakanlıklarınca birlikte çıkartılacak yönetmelikle düzenlenecek. Bu defterlerin noterden onaylı olması zorunlu olacak. 
     Teklifin ''vakıflarla'' ilgili dördüncü maddesine geçildiği sırada Komisyon Başkanı Emin Karaa, Genel Kurul'da görüşülen ''seçim önergesi'' oylamasında bulunulması amacıyla toplantıya ara verdi. 
     





</TEXT>
</DOC>
