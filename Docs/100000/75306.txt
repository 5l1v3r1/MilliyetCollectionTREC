<DOC>
<DOCNO> 75306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/soneko06.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yaz saatine hafta sonu geçiliyor... 
</HEADLINE>
<TEXT>

     Yaz saati uygulamasına hafta sonu geçiliyor. 31 Mart Pazar günü saat 01.00'de saatler bir saat ileri alınacak. 
     Enerji tasarrufu yapılması, Avrupa ülkeleriyle saat birliğinin sağlanması, akşam saatlerinde en yüksek değerine ulaşan enerji talebinin azaltılması amacıyla yapılan yaz saati uygulaması, 27 Ekim 2002 Pazar günü saat 02.00'de, saatlerin bir saat geri alınmasıyla 
     sona erecek. 
     Bu arada yaz saati uygulaması programı çerçevesinde, geçen yıl 625 milyon kilovatsaat kwh enerji tasarrufu sağlandı. Uygulama kapsamında 1990 yılından bu yana sağlanan tasurruf ise yaklaşık 5 milyar 73.6 milyon kwh olarak gerçekleşti. 
     Enerji ve Tabii Kaynaklar Bakanlığı'nın verilerine göre, 1990 yılında 240 milyon kwh, 1991'de 270 milyon kwh, 1992'de 302 milyon kwh, 1993'de 300 milyon kwh, 1994'de 301.4 milyon kwh, 1995'de 360 milyon kwh, 1996'da 440 milyon kwh, 1997'de 501.5 milyon kwh, 1998'de 565 milyon kwh, 1999'da 568.7 milyon kwh, 2000'de 600 milyon kwh ve 
     2001'de 625 milyon kwh enerji tasarrufu elde edildi. 
     Bu yıl ise yaz saati uygulamasıyla, yaklaşık 650 milyon kwh elektrik enerjisi tasarrufu bekleniyor. Söz konusu rakam orta büyüklükte bir hidroelektrik santralın yıllık üretimine denk geliyor. 
     Yaz saati, bir başka deyişle ileri saat uygulaması, Avrupa Birliği AB ülkeleriyle birlikte her yıl Mart ayının son pazar günü başlayıp, Ekim ayının son pazar günü bitiyor. 
     






</TEXT>
</DOC>
