<DOC>
<DOCNO> 76209 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/son/soneko21.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
PTT ile Telsim arasında işbirliği... 
</HEADLINE>
<TEXT>

     PTT ile Telsim arasında imzalanan anlaşmayla, Telsim aboneleri faturalarını PTT'nin tüm şubelerine ödeyebilecek ve kontör yükleyici satın alabilecekler. 
     PTT Yönetim Kurulu Başkanı ve Genel Müdürü Murat Kaya, düzenlenen basın toplantısında yaptığı konuşmada, işbirliğinin temelinde hızlı, güvenilir ve kaliteli hizmet götürme anlayışı yattığını söyledi. 
     Kaya, Telsim ile yapılan anlaşmayla PTT'nin tahsilat ve satışlardan belli bir yüzde alacağını, özellikle kontör satışlarından iyi gelir beklediklerini kaydetti. 
     Hizmet çeşitliliği açısından özel sektördeki diğer şirketlerle de benzer anlaşmalar imzalayabileceklerine işaret eden Kaya, ''Aslında PTT bu gibi hizmetleri sunarken, bütün özel sektörle işbirliği yapmak hedefindedir'' dedi. 
     PTT Genel Müdürlüğü'nün 706 merkezde tamamlanan otomasyon ağını bu yıl 401 merkezde daha hayata geçireceklerini belirten Kaya, ucuz on-line havalesinin yapılabildiği PTT'nin 1 Mart 2002'de pilot bölgelerde dekont sistemi uygulaması başlattığını hatırlattı. 
     PTT'nin gelirlerinde bu yılın ilk çeyreğinde geçen yılın aynı dönemine göre önemli bir artış söz konusu olduğuna değinen Kaya, Avrupa Birliğ'ne AB uyum çalışmalarının devam ettiğini söyledi. 
     Kaya, elektrik ve su tahsilatlarının da PTT tarafından yapılması yönündeki altyapı çalışmalarının tamamlanmak üzere olduğunu bildirdi. 
     
     "PTT'nin dağıtım ağından faydalanmak istiyoruz" 
     Telsim Genel Müdürü Oğuz Özcü de, ödemelerle ilgili anlaşmalı oldukları bankaların Türkiye'nin her yerinde şubelerinin bulunmadığını ifade ederek, anlaşmayla PTT'nin Türkiye'nin en ücra yerlerinde kurulu ilçe ve kasabalarındaki dağıtım ağından faydalanmak istediklerini vurguladı. 
     Özcü, anlaşma çerçevesinde Telsim abonelerinin PTT'nin tüm merkez ve şubelerine faturalarını yatırabileceklerini, faturasız abonelerin de hatlarına kontör yükleyebileceklerini söyledi. 
     Anlaşmayla abonelerine daha iyi hizmet götürmeyi hedeflediklerini anlatan Özcü, ''Daha fazla abone kazanmak gibi amacımız yoktu. Ancak iyi hizmet yeni aboneleri de getirebilir'' dedi. 
     Toplantıda konuşmaların ardından, Murat Kaya ve Oğuz Özcü işbirliği anlaşmasını imzaladılar. Anlaşmaya göre, Telsim aboneleri 10 Nisan'dan itibaren PTT'nin Türkiye'deki bin 95 merkez ve 2 bin 126 şube veznelerine fatura ödeyebilecek ve kontör yükleyicilerini satın alabilecekler. 
     






</TEXT>
</DOC>
