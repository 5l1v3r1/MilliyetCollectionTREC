<DOC>
<DOCNO> 79503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/son/sontur16.html </URL>
<DATE> 2002/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabıkalı hırsız karakolda yakalandı 
</HEADLINE>
<TEXT>

     Bursa'nın çeşitli semtlerindeki ev ve işyerlerinden hırsızlık yaptığı tespit edilen ve suçtan aranan kişi, bir kavga olayından sonra, şikayetçi olarak gittiği karakolda yakalandı. 
     Alınan bilgiye göre, 23 ayrı ev ve işyerinden hırsızlık yaptığı tespit edilen ve güvenlik güçlerince aranan sabıkalı hırsız Semih K., önceki gün Muammer Sencer Karakolu'na başvurarak, karıştığı bir kavgada dayak yediğini iddia etti ve şikayetçi olduğunu söyledi. 
     Şikayetçinin başvurusunu değerlendiren güvenlik güçleri, yaptıkları kimlik tespiti çalışmasında, hırsızlık suçundan arandığını belirleyince Semih K.'yı gözaltına aldılar. 
     
     NAZAR BONCUĞU BİLE ÇALMIŞ 
     Asayiş Şube Müdürlüğü tarafından ifadesi alınan Semih K.'nın 23 ev ve işyerinden çaldığı telefon, dizüstü bilgisayar, databank, televizyon, kamera, video, fotoğraf makinelerinin yanı sıra çok sayıda giyim eşyası, sahiplerine teslim edildi. 
     Emniyet Müdürlüğü'nde basına gösterilmek üzere hazırlanan çalıntı malların arasında, nazar boncuğu, tansiyon aleti ve şemsiye gibi eşyalar dikkati çekti. 
     Zanlı, sorgulamasının tamamlanmasının ardından adliyeye sevk edildi. 
     





</TEXT>
</DOC>
