<DOC>
<DOCNO> 55583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/05/guncel/gun04.html </URL>
<DATE> 2001/12/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte polis katilleri 
</HEADLINE>
<TEXT>

Hizbullah’ın üst düzey yöneticilerinin de aralarında bulunduğu 10 kişi yakalandı 
     İSTANBUL Milliyet 

     İstanbul’da gerçekleştirilen operasyonlarda, Hizbullah terör örgütünün üst düzey yöneticilerinin de aralarında bulunduğu 10 kişi yakalandı. Küçükçekmece’de 3 polis memurunun şehit edilmesi, Esenler’de bir baba ile oğlunun öldürülmesi olaylarına karışan zanlıların, İstanbul ve Batman’da 27’ye yakın eylem gerçekleştirdikleri bildirildi. 
     
     Büyük operasyon 
     Terörle Mücadele ve İstihbarat şubeleri, Hizbullah’ın İstanbul’da art arda gerçekleştirdiği eylemler üzerine, geniş çaplı bir soruşturma başlattı. Batman Emniyet Müdürlüğü’nün işbirliğiyle gerçekleştirilen operasyonlarda, eylemci Rıfat Demir’in de aralarında bulunduğu 10 kişi gözaltına alındı. 
     Bu kişilerle birlikte, 1’i Baretta, 1’i Takarof marka, diğeri de 7.65 milimetre çapında olmak üzere 3 adet tabanca ele geçirildi. 
     Silahların balistik incelemesinde, Baretta marka tabancanın, Küçükçekmece’de, 14 Ekim günü 3 polisin şehit edilmesi, Esenler’de ise 25 Ağustos’ta Hizbullah itirafçısı bir baba ile oğlunun öldürülmesi olaylarında kullanıldıkları bildirildi. Diğer 2 tabancanın ise İstanbul’da kullanıldığı bir eyleme rastlanmadığı kaydedildi. 
     Esenler Ayvalıdere köprü altında, kırmızı ışıkta duran 34 GS 4062 plakalı otomobile açılan çarpraz ateş sonucu, Bingöllü oldukları belirtilen Şaban Elaltınteri 42 ile oğlu Mehmet Elaltınteri 22 ölmüştü. 
     Küçükçekmece’de sivil polis ekibine düzenlenen silahlı saldırı sonucu da polis memurları Köksal Bulut, Mustafa Koçak ve Mustafa Biricik şehit olmuşlardı. 
     



 GÜNCEL 




















</TEXT>
</DOC>
