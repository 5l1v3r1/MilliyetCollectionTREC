<DOC>
<DOCNO> 53730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun10.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
"Kunduz'da insani felaket olabilir" 
</HEADLINE>
<TEXT>

     İngiltere Dışişleri Bakanı Jack Straw, ''Afganistan'ın Kunduz bölgesinde insani felaket olabileceği'' uyarısında bulundu. 
     Pakistan'ın başkenti İslamabad'da Devlet Başkanı Pervez Müşerref ve Dışişleri Bakanı Abdüssettar ile görüştükten sonra basın toplantısı düzenleyen Straw, görüşmelerinde, binlerce Taliban milisinin kuşatma altında bulunduğu Kunduz'da insani felaket meydana gelebileceği uyarısında bulunduğunu belirtti. 
     Abdüssettar ile ortak toplantı yapan Straw, ''Çok zorlu ve çok vahim görünen durumdan söz ettik. Hepimiz görüyoruz ki, Kunduz'da insani bir felaket meydana gelebilir'' dedi. 
     Kunduz'da durumun çok değişken ve istikrarsız olduğuna işaret eden Straw, Kunduz bölgesinde teslim olan Taliban milislerinin durumlarıyla ilgili olarak gelen çelişkili haberleri kontrol etme olanakları bulunmadığını söyledi. 
     Straw'dan sonra söz alan Pakistanlı bakan Abdüssettar da BM gözetiminde yapılacak Afgan konferansında Afganistan'da çoğunluğu oluşturan Peştuların seslerinin daha fazla duyurulmasını istedi. 
     Abdüssettar, BM Afganistan Temsilcisi Lahdar Brahimi'nin konferansa katılacakların listesine ek yapmak için hala zamanı olduğunu ve henüz ''hiçbir şey için geç kalınmadığını'' belirterek, ülkenin değişik bölgelerinde ortaya çıkan yeni güçlerin, geniş tabanlı hükümetin oluşturulmasına katılmayı ümit ettiklerini söyledi. 
     Bakan, ılımlı Taliban unsurlarının Bonn'daki konferansta yer alıp almayacakları konusunda BM yetkililerinin herhangi bir görüşme yapmadıklarını kaydetti. 
     






</TEXT>
</DOC>
