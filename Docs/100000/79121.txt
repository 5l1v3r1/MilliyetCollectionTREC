<DOC>
<DOCNO> 79121 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/sonspo07.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali Sami Yen'de "krallık" savaşı.. 
</HEADLINE>
<TEXT>

     Lider Galatasaray'ın Ankaragücü ile 21 Nisan Pazar günü oynayacağı maç, gol krallığında iddiası olan iki oyuncu için de ayrı bir önem taşıyor. 
     Şampiyonlukta büyük avantaj yakalayan Galatasaray ile UEFA Kupası'na katılması garanti olan Ankara ekibi arasındaki maçta, 19 gollü Augustine ile 18 gollü Arif de kapışacak. 
     Attığı gollerle takımın bu sezon sürpriz golcüsü haline gelen Arif ile 69 golle ligin en golcü takımı olan Ankaragücü'nün gücüne güç katan Augustine, birbirlerini geçmek için mücadele edecek. 
     
     İlhan'ın kırmızısı işlerine yaradı 
     2001-2002 Futbol Sezonu'nun gol krallığı yarışındaki en iddialı futbolcusu olan 21 gollü Beşiktaşlı İlhan Mansız'ın, Fenerbahçe maçında gördüğü kırmızı kart, krallık mücadelesinde iki futbolcunun da işine yaradı. 
     İlhan'ın bu maçta direk olarak kırmızı kart görmesi ve en az iki maç oynayamayacak olması nedeniyle, Augustine ve Arif'in gol krallığındaki iddiası daha da arttı. 
     





</TEXT>
</DOC>
