<DOC>
<DOCNO> 54720 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko06.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yılın üçüncü çeyreğinde sanayi üretimi yüzde 10 azaldı 
</HEADLINE>
<TEXT>

     Bu yılın Temmuz, Ağustos ve Eylül aylarını kapsayan üçüncü üç aylık diliminde sanayi üretimi, geçen yılın aynı dönemine göre yüzde 10.1 oranında azaldı. 
     Sanayi üretimindeki düşüş, yılın 9 aylık döneminde ise yüzde 7.8 olarak gerçekleşti. 
     Devlet İstatistik Enstitüsü'nün DİE , ''2001 Yılı Üçüncü Dönem Sanayi Üretim Endeksi'' sonuçları açıklandı. 
     Yılın üçüncü üç aylık bölümünde sektörel bazda bakıldığında, madencilik sektöründeki üretim yüzde 8.8 oranında azalırken, imalat sanayindeki azalış yüzde 11.1 oldu. Elektrik, Gaz ve Su Sektöründe de yüzde 1.8 oranında düşüş yaşandı. 
     Kamu-özel ayırımı irdelendiğinde ise üretimdeki azalmalar kamu sektöründe madencilikte yüzde 10, özel sektörde yüzde 4.3, imalat sanayiinde kamu sektöründe yüzde 1, özel sektörde yüzde 13.2 oranında gerçekleşti. 
     Aynı dönemde Elektrik, Gaz ve Su sektöründeki üretim endeksi kamuda yüzde 4 oranında gerilerken, özel sektörde yüzde 5.1 oranında arttı. 
     
     9 ayda durum 
     Bu yılın 9 aylık dönemine ilişkin verilerine bakıldığında da, sanayi üretimi yüzde 7.8 geriledi. 
     Söz konusu dönemde, geçen yılın aynı dönemiyle kıyaslandığında madencilik sektöründe üretim yüzde 5 azalırken, üretimdeki düşüş imalat sanayiinde yüzde 8.6, elektrik, gaz ve su sektöründe de yüzde 2.1 oranında oldu. 
     






</TEXT>
</DOC>
