<DOC>
<DOCNO> 53729 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/son/sondun09.html </URL>
<DATE> 2001/11/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kamboçya'da bar ve diskotekler kapatıldı 
</HEADLINE>
<TEXT>

     Kamboçya'da, suç ve suçlularla mücadele etmek isteyen yetkililer, çareyi bar, pavyon ve diskotekleri kapatmakta buldular. 
     Başbakan Hun Sen, fuhuş batağı haline geldiği, uyuşturucu kaçakçılarının ve çetecilerin cirit attığı yerler haline geldiğini öne sürerek, bar, gece kulübü ve diskotekleri kapattırdı. Hükümetin aldığı karar, bu akşam yürürlüğe giriyor. 
     Hükümetin yasaklama kararını duyan Kamboçyalılar, son bir tek atabilmek için dün gece barlara hücum ettiler ve son biralarının yudum yudum tadını çıkardılar. 
     ''Gece hayatını söndüren'' bu uygulamanın ne kadar süreceği bilinmiyor. 
     Kamboçya barlarında sık sık silahlar konuşuyor. Hun Sen'in yeğenlerinden birinin üç hafta önce bir barda silah çekerek olaylara karışması, başbakanı öfkelendirmişti. Barların kapatılması kararında, bunun bardağı taşıran damla olduğu sanılıyor. 
     Eğlence yerlerinin kapatılmasına tepki gösteren bar sahipleri, yasaklama yüzünden binlerce kişinin işsiz kalacağını belirtiyorlar. 
     Kimliğini açıklamayan bir bar sahibi, ''Kapatmayacağım. Biz komünizmle niçin mücadele ettik ki '' diyerek karara duyduğu öfkeyi dile getirdi. 
     






</TEXT>
</DOC>
