<DOC>
<DOCNO> 61140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/spor/spo15.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Transferde son karar kulüplerin      FIFA’nın 1 Eylül 2001 tarihinde yürürlüğe giren yeni transfer talimatının Türkiye’ye uyarlanması çalışmalarında son aşamaya gelen federasyon, 15 Ocak’ta Süper Lig kulüplerinin görüşleri doğrultusunda talimata son noktayı koyacak. Toplantıda 23 yaş üstü futbolcuların serbest kalması, kadrodaki oyuncu sayısının 24 ile sınırlandırılması, yetiştirme tazminatı gibi konular gündeme getirilecek. 
     
İkinci Lig’de fikstür çekiliyor      İKİNCİ Lig B Kategorisi Yükselme ve Klasman Grubu müsabakaları fikstür çekimi bugün Ankara’da gerçekleştirilecek. Ador Altınel Oteli’nde yapılacak toplantı saat 14.00’te başlayacak. Türkiye Kupası çeyrek final kuraları ise 15 Ocak’ta çekilecek. 
     
Ramazan şoku      GAZİANTEPSPOR, Ramazan’ın tarak kemiğinin kırılması şokunu yaşıyor. Antalya kampında sakatlanan ve apar topar İzmir’e götürülen tecrübeli futbolcu dün akşam ameliyat edildi. Ramazan’ın yaklaşık 1.5 ay sahalardan uzak kalacağı bildirildi. 
     
Dünya Kupası’na maskeli koruma      2002 Dünya Kupası’na ev sahipliği yapacak Güney Kore’de hükümet, finallerin oynanacağı 10 kentte görev yapacak güvenlik birimlerine, olası bir biyokimyasal terör saldırısına karşı 100 bin gaz maskesi dağıtacak. 11 Eylül saldırıları sonrası artan güvenlik önlemleri çerçevesinde maskeler, Güney Kore ordusundan alınacak. 
     
Becker’in başı büyük dertte      TENİSİN eski Alman yıldızı Boris Becker, ülkesinde 33 milyon marklık vergi kaçakçılığı suçlamasıyla karşı karşıya kaldı. İkamet adresini Monaco göstererek vergi kaçırdığı iddia edilen Becker aleyhinde savcının ilkbahara kadar dava açması bekleniyor. Becker suçlu bulunduğu takdirde 10 yıla kadar hapis cezasına çarptırılacak. 
     
Kournikova silbaştan      KARİYERİNDE henüz hiç turnuva kazanamayan ve Yeni Zelanda’dan da eli boş dönen Anna Kournikova, Sidney’deki Adidas turnuvasına yine umutlu başladı. İlk turda İspanyol Angeles Montolio’yu 6 - 4, 6 - 2 yenen Rus tenisçi, ikinci turda ABD’li raket Serena Williams ile oynayacak. 
     
Kahn zirvede      ULUSLARARASI Futbol Tarihi ve İstatistikleri Federasyonu IFFHS , 2001 yılının en iyi kalecisi olarak Alman Oliver Kahn’ı belirledi. Bayern Münihli Kahn, 265 puanla ilk sırayı aldı. Arjantin’in Boca Juniors takımında forma giyen Oscar Eduardo Cordoba, 77 puanla ikinci, Juventus kalecisi Gianluigi Buffon da 69 puanla üçüncü oldu. 
     
Murat Ilgaz’dan bekarlığa veda      FIFA kokartlı hakemlerden Murat Ilgaz, Arzu Aygüneş ile dünya evine girdi. Önceki akşam Gazi Orduevi’nde düzenlenen törenle evlenen Ilgaz’ın nikahını Çankaya Belediye Başkanı Haydar Yılmaz kıydı. Törende genç çifti başta MHK Başkanı Bülent Yavuz olmak üzere hakem ve spor camiası yalnız bırakmadı. 
     
Siena salladı      İTALYA Birinci Basketbol Ligi’nde geçen hafta son şampiyon Kinder Bologna’yı deviren Ergin Ataman’ın takımı Montepaschi Siena, bu kez de lider Benetton Treviso’yu 83 - 73 mağlup etti. İtalya ve Euroleague’in şampiyonluk adaylarından Benetton’u yenmeyi başaran Siena, puanını 26’ya çıkararak ilk yarıyı 4. sırada bitirdi. 
     
Fiorentina’da Terim sesleri      LİGDE zor günler yaşayan Fiorentina’nın, Perugia’ya da 3 - 1 yenilmesinin ardından taraftarlar ayaklanırken, gazeteler, sanayiciler grubunun takımı satın alması halinde Fatih Terim’in tam yetkili genel direktör olarak Floransa’ya döneceğini iddia etti. Başkan Cecchi Gori, takımı ilk talibe satacağını, Teknik Direktör Mancini de istifa edeceğini açıkladı. 
     
Okan - Emre tatmin etmedi      İTALYA basını, Inter’in ligde Lazio ile golsüz berabere kaldığı maçta ilk on birde görev alan Okan ile ikinci yarıda 24 dakika oynayan Emre’den daha fazlasını bekliyor. Gazeteler, sakatlık sonrası Okan’ın yine çok koştuğunu, ancak çok hata yaparak defansı tehlikeye soktuğunu yazarken, Emre için de yerine girdiği Guly’den daha etkili oynadığını belirttiler. 
     
FIBA’dan görev      FIBA, dört Türk hakemine Koraç Kupası, Bayanlar Avrupa Ligi ve Ronchetti Kupası’nda görev verdi. Mehmet Keseratar ve Haluk Yeşiloğlu Koraç Kupası, Tolga Şahin Bayanlar Avrupa Ligi 2 ve Fatih Söylemezoğlu da Bayanlar Ronchetti Kupası’nda 9 - 10 Ocak’taki beş karşılaşmada düdük çalacaklar. 
     



 SPOR 
























</TEXT>
</DOC>
