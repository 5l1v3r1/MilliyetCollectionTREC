<DOC>
<DOCNO> 57660 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/17/son/sontur17.html </URL>
<DATE> 2001/12/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Antalya'da sel can aldı 
</HEADLINE>
<TEXT>

     Antalya'nın ilçeleri şiddetli yağış sonucu sele yenik düşerken, Kumluca'da sel sularına kapılarak kaybolan bir kadının cesedi denizde bulundu. Managat'ta sel sularına kapılan otomobildeki 5 kişiden ise hala haber alınamadı. 
     A.A muhabirlerinin bildirdiklerine göre, Kumluca İlçesi ve beldelerini 2 gündür etkileyen şiddetli yağışta, sel sularına kapılarak kaybolan Şerife Yalçın'ın 30 cesedi denizden çıkarıldı. 
     Kumluca'nın iki mahallesinde toplam 3 bin dönüm sera sular altında kalırken, Hasanağa, Balçıklı ve Akmaz köprüleri yıkıldı. Toptaş, Güzören ve İncecik köylerinin ilçe ile ulaşım bağlantısının kesildiği de bildirilen ilçede, hasar tespit çalışmaları sürüyor. 
     Öte yandan, Antalya Valiliği'nde, Vali Yardımcısı Alev Akçura başkanlığında bir kriz masası oluşturuldu. 
     Akçura, A.A muhabirine yaptığı açıklamada, Antalya Valisi Ertuğrul Dokuzoğlu'nun, Köy Hizmetleri, DSİ ve Karayolları bölge müdürleri ile birlikte sel olaylarının yaşandığı Manavgat'a gittiğini bildirdi. 
     Manavgat'ın Beşkonak Beldesi'ne bağlı Kırkkavak Köyü'ne yakınlarıyla bayramlaşmak üzere giden 5 kişilik bir ailenin bulunduğu otomobilin dönüşte sel sularına kapıldığını belirten Akçura, otomobildeki Mustafa Keleş 60 , Gülsüm Keleş 22 , Mustafa Keleş 1 , Metin Can 35 ve Ayşe Can'ın 30 hala kayıp olduğunu kaydetti. 
     Beşkonak yolunun heyelan nedeniyle kapalı olduğunu, Karabucak Köprüsü'nün dolgularının yıkılması nedeniyle ulaşıma kapandığını, su baskına uğrayan 2 evin tahliye edildiğini kaydeden Akçura, tüm belediye başkanlarının, sel olaylarına karşı tedbirli olmaları için uyarıldığını belirterek, kent merkezinde de itfaiyenin teyakkuzda olduğunu söyledi. 
     -DEVLET BAKANI ÜNLÜ SAKLIKENT'E GİDEMEDİ- Akçura, Saklıkent Kayak Merkezi'nin yolunun da heyelan nedeniyle kapalı olduğunu, bu yolda ekiplerin çalışmalarını sürdürdüklerini belirterek, kayak merkezine gitmek için yola çıkan Devlet Bakanı Fikret Ünlü'nün de yolun kapalı olması nedeniyle programını iptal ederek geri döndüğünü bildirdi. 
     Aşırı yağışlar nedeniyle dere sularının taşması sonucu, Akseki-Manavgat, Akseki-Konya yolları da ulaşıma kapandı. Antalya'dan Konya'ya giden otobüslere, Isparta güzergahını izlemeleri gerektiği bildirildi. 
     Akseki Kaymakamı İbrahim Yurdakul, dün geceden bu yana devam eden yağış ve fırtına nedeniyle Akseki-Manavgat karayolunun 5. kilometresi ile 18. kilometresinde dere sularının taştığını, karayolunda araçların, uzun konvoylar oluşturduklarını belirtti. 
     Yurdakul, yolda mahsur kalan araçların bir bölümünün jandarmanın yardımıyla kurtarıldığını, yabancı turistleri taşıyan bir tur otobüsünün de kurtarıldığını söyledi. Yurdakul, ilçede can kaybı ve yaralı olmadığını söyledi. 
     Finike İlçesi'nde de, aşırı yağışlar nedeniyle derelerin taşması sonucu İskele Mahallesi'nde birçok ev ile seraları su bastı. Dün gece yarısı saatteki hızı 60 kilometreyi bulan fırtınayla birlikte devam eden yağış, Alacadağ Köyü ve çevresindeki derelerin taşmasına neden oldu. 
     Serik İlçesi'nde Bucak, Akbaş ve Karataş köylerinde, ırmağın taşması sonucu köprüler su altında kaldı. 
     Serik bölgesinde birçok köyde sera alanlarını da su bastı. 
     






</TEXT>
</DOC>
