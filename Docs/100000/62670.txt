<DOC>
<DOCNO> 62670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/guncel/gun02.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem borçtan kurtuldu hem iş sahibi oldu 
</HEADLINE>
<TEXT>
İyilik bu kez ödül aldı 
Eşinin organlarını bağışlayan, ancak hastane faturasıyla şok olan Meryem Yurtseven’in imdadına rektör yetişti 
     SELMA KUNAR TESLİME TOSUN Antalya DHA 

     Kazada ölen eşinin organlarını bağışlayarak 6 kişiye can veren ve karşılığında 3 milyar 61 milyon 631 bin lira hastane masrafı çıkarılan Meryem Yurtseven’e, Akdeniz Üniversitesi Rektörü Prof. Dr. Yaşar Uçar destek verdi. Uçar, genç kadından bu paranın tahsil edilmeyeceğini ve kendisine üniversite bünyesinde iş verileceğini söyledi. 
     Akdeniz Üniversitesi Tıp Fakültesi Hastanesi, Antalya’da trafik kazasında ölen ve eşi tarafından organları bağışlanan pazarcı Mehmet Ali Yurtseven için 3 milyar 61 milyon 631 bin liralık fatura çıkarırken, buna bağışlanan organların alınması için yapılan ameliyat masraflarını da dahil etti. Faturayı gören Meryem Yurtseven’in, "Hiç param yok. Ben de organlarımı bağışlayayım, devletle ödeşelim" diye çaresizliğini dile getirmesi üzerine Akdeniz Üniversitesi Rektörü Uçar, harekete geçti. Uçar, "Yasal sıkıntılarımız medya tarafından yazılan haberle gündeme gelmiştir. Organ naklinde büyük atak yapan ekibimi kutluyorum. Rektör olarak bu hastadan para alınmayacağını sözlü ve yazılı olarak açıklıyorum. Müfettişler, zimmet çıkarırsa bana çıkaracak, ben ödeyeceğim ve bunu zevkle yapacağım" dedi. 
     Yoksul hastalarla ilgili olarak daha önce kendilerine tanınan yetkinin tekrar yaşama geçirilmesi gerektiğini kaydeden Uçar, "Türkiye Cumhuriyeti güçlüdür. Bu sorunu çözer. Sorunun yasalarla çözülmesi gerekir" diye konuştu. 
     Uçar, Meryem Yurtseven’e Organ Nakli Eğitim, Araştırma ve Uygulama Merkezi’nin temizlik ünitesinde iş verileceğini de bildirdi. 
     
Organ bağışında artık masraf alınmayacak      Organlarını bağışlayan yurttaşın eşinden 3 milyar istenmesi üzerine Bakanlık devreye girdi. Sağlık Bakanlığı, organ bağışında masraf alınmaması için karar aldı. Sağlık Bakanlığı Tedavi Hizmetleri’nden Naci Uz, Akdeniz Üniversitesi Tıp Fakültesi Hastanesi Başhekimi Prof. Dr. Fevzi Ersoy’u telefonla arayarak, 16 Ocak 2002 tarihinden itibaren organ bağışlayan hiçbir hastadan masraf alınmayacağı kararına varıldığını bildirdi. 
     



 GÜNCEL 
























</TEXT>
</DOC>
