<DOC>
<DOCNO> 91967 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun23.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuzey İrlanda'da çocuklar küçük yaşta nefret etmeyi öğreniyorlar 
</HEADLINE>
<TEXT>

     Kuzey İrlanda'da, 33 yıldır mezhep çatışmaları sürerken, çocukların 3 yaşındayken neredeyse konuşmayla birlikte nefret etmeyi de öğrendikleri öne sürüldü. 
     Kanal 4 televizyonu ve Dinler ve Irklararası İlişkiler Komisyonu'nun ortaklaşa yaptırdıkları ''Fark etmeyecek kadar küçükler mi '' başlıklı araştırmaya göre, ister Protestan, ister Katolik olsun birbirinden hoşlanmadıklarını ortaya koyan Kuzey İrlandalı çocuklar, henüz 3 yaşındayken polise karşı da nefret duygularını dile getiriyor. 
     6 yaşına vardıklarında çocukların 3'te 1'inin artık toplumu 
     oluşturan iki ana grubu tanımladıkları ve 6'da 1'inin de ''bölücü ve ayrımcı konuşmalar yaptıklarına'' dikkat çeken araştırmacılar, Protestan çocukların İngiliz bayrağı konusundaki tercihlerinin, İrlanda bayrağını tercih eden Katolik çocuklara göre iki kat daha ateşli olduğuna da işaret etti. 3 yaşındaki ''Katolik bebeklerin'', Katolik yürüyüşlerinden hoşlanmadıklarını söyleyen Protestan yaşıtlarının iki katı kadar, Protestanların yaptıkları geleneksel Orange Tarikatı yürüyüşlerinden nefret ettiklerini bildirdiklerine de işaret eden araştırmacılar, 5 yaşına gelen bütün Kuzey İrlandalı çocukların dinlerini ve mezhep ayrılıklarını ortaya koyan isimler, renkler ve diğer ayrım unsurlarından haberdar olduklarını kaydediyor. Araştırma, aslında yetişkinler arasında nefretin yaşandığı toplumlarda, çocukların da aynı havaya düşünülenden erken girdiklerini kanıtlamaya yetiyor. Bölgedeki 400'e yakın Protestan ve Katolik çocukla yüz yüze görüşmelerin sonucunda 3 yaş grubunda dinsel ve etnik ayrılıklardan yüzde 55 oranında haberdar oldukları ortaya çıkan Kuzey İrlandalı çocukların, 6 yaşına geldiklerinde konuyla ilgili yüzde 90 oranında bilgi sahibi oldukları vurgulanıyor. 5 yaşında bir Katolik kız çocuğunun duygularını ''Onlar Protestanlar. Kötüler, çünkü biz Katolikleri yok etmeye çalışıyorlar'' derken, aynı yaştaki bir Protestan kızın da ''Onlar maskeli insanlar, camları kırıp bizi öldürmeye çalışıyorlar'' dediğine dikkat çeken araştırmacılar, gençliğin içine küçük yaşta sokulan bu nefret yok edilmedikçe barışın uzak olasılık olarak kalmayı sürdüreceğinin altını çiziyor. 
     





</TEXT>
</DOC>
