<DOC>
<DOCNO> 89647 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/13/son/soneko23.html </URL>
<DATE> 2002/06/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş "Enflasyon oranları tam güven sağlayacak durumda değil" 
</HEADLINE>
<TEXT>

     Devlet Bakanı Kemal Derviş, enflasyon oranlarını düşürmenin yabancı yatırım açısından çok önemli bir faktör olduğunu, Türkiye'nin bu konuda çok önemli ilerlemeler kaydettiğini söyledi. 
     Derviş, ''Şu anda enflasyon oranlarında son 3-4 aydır, 20 yılın en düşük rakamlarına geldik. Ancak birkaç ay tabii sadece, henüz tam güven sağlayacak durumda değil. Yani bunun sürekli olacağı, düşüş trendinin devam edeceği yönünde yeterli güven henüz yaratılmadı. 
     Olacaktır diye düşünüyorum'' dedi. 
     Yabancı Sermaye Derneği YASED tarafından düzenlenen ''Yatırım Ortamının İyileştirilmesi ve Ekonomide Geleceğe Bakış'' konulu toplantıya katılan Derviş, demografinin uzun vadede önemli olduğuna dikkati çekti. Demografi uzmanlarının anlattıklarına göre, Türkiye'nin demografik olarak altın çağa girmek üzere olduğunu kaydeden Derviş, önümüzdeki 10-15 yıllık sürede 20-55 yaş kesiminin ağırlık kazanacağını anlattı. 
     Avrupa ve Japonya'nın demografik açıdan zayıf durumda olduğuna değinen Derviş, bunun Türkiye ile Avrupa arasındaki birbirini tamamlayacılığı da gösterdiğini kaydetti. Derviş, konuşmasını şöyle sürdürdü 
     ''Yanlış anlaşılmasın Yoğun göç olur, Türkiye Avrupa'yı gençleştirsin demek istemiyorum. Bu tamamlayıcılık unsurunu en sağlıklı şekilde geliştirebilmek için Avrupa sermayesinin ve teknolojisinin Türkiye'ye gelmesi daha önemli, Türkler'in Avrupa'ya göçetmesi değil.'' Türkiye'nin yabancı yatırımlar açısından performansını da değerlendiren Derviş, ''Rakamları hepimiz biliyoruz çok iyi değil'' diye konuştu. 
     Türkiye'nin ortalama bir performans göstermesi halinde yıllık 5-6 milyar dolar, yüksek bir performans göstermesi durumunda ise yılda 8-9 milyar dolar yabancı yatırım alması gerektiğini anlatan Derviş, bugüne kadar böyle bir akışın sağlanamadığını kaydetti. 
     Yabancı sermayenin aradığı gerekli ekonomik ortamın sağlanması halinde, tüm ekonomik tahminlerde çok muhafazakar kalınmış olacağını dile getiren Derviş, önümüzdeki 4-5 yıl ortalama bir performans gösterilmesi durumunda, büyüme ve istihdamın artacağını ve borç dinamiklerinin Türkiye'nin lehine döneceğini vurguladı. 
     Derviş, konuşmasını şöyle sürdürdü 
     ''Daha istikrarlı bir yapıya geçilmeli. 1990'lı yıllarda, 1994, 1998 ve 2001'de olmak üzere 3 kriz yaşandık. Bu yabancı sermaye 
     açısından istenilen performansın yakalanamamasında en önemli unsur, mekroekonomik istikrar bir numaralı unsur oluyor. Yüksek enflasyon oranı yüzde 60-100 arasında değiştikçe ortaya çıkan belirsizlik reel faiz oranlarını çok daha yükseltiyor. Bunun sonucunda da daha çok istikrarsızlık ortaya çıkıyor. Enflasyon oranlarını düşürmek, yabancı yatırım açısından çok önemli bir faktör. Türkiye bu konuda çok önemli ilerlemeler kaydetti. Şu anda enflasyon oranlarında son 3-4 aydır 20 yılın en düşük rakamlarına geldik. Ancak birkaç ay tabii sadece, henüz tam güven sağlayacak durumda değil. Yani bunun sürekli olacağı, düşüş trendinin devam edeceği yönünde yeterli güven henüz yaratılmadı. Olacaktır diye düşünüyorum. Ama tabii ki çalışmaya devam etmemiz lazım. Şu ana kadarki düşüşü sağlayan politikalarımızı kararlı bir şekilde devam ettirmemiz lazım.'' Hükümetin çalışmalarıyla iş ortamındaki çeşitli sorunları çözmek için harekete geçtiğini belirten Derviş, ''İlerleme kaydediyoruz. Yeni Yabancı Yatırım Kanunu, yabancı yatırımcılara yerli yatırımcılarla aynı statüyü verecek, hiçbir fark kalmayacak'' diye konuştu. Derviş, yeni çalışmanın, aynı zamanda yabancı yatırımı doğru bir şekilde tarif ettiğini ve bunun olumlu bir adım olacağını belirtirken, konuşmasına şöyle devam etti ''Sizler de değişik komitelerde, gerekli koordinasyon çalışmalarına katılacaksınız. Eşgüdüm o kadar kolay değil. Bürokrasi parçalanmış durumda olmaya devam ediyor ve bu komisyonların önündeki en önemli zorluklardan bir tanesi, bunun üstesinden gelmek ve bugüne kadar elde edebildiğimizden daha çok uyumlu çalışan bir sistem oluşturmak.'' 
     





</TEXT>
</DOC>
