<DOC>
<DOCNO> 70294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur23.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmirli bomba meraklısına internet operasyonu 
</HEADLINE>
<TEXT>

     İzmir'in Buca İlçesi'nde bir genç, evinde patlayıcı imal etmek amacıyla 2 yıldır internetten yazıştığı ABD'li kadın subayı tehdit ettiği iddiasıyla gözaltına alındı. 
     Alınan bilgiye göre, Buca Endüstri Meslek Lisesi Elektronik Bölümü mezunu olan ve bir kuru üzüm fabrikasında çalışan Turgay Çıtraz 26 , bomba imal etmek amacıyla, 2 yıldır ABD ordusunda görevli bir kadın subayla internet aracılığıyla arkadaşlık kurdu. 
     Bu arada, evinde bomba imal etmek için bombalarla ilgili gerekli bilgileri internetten sağlayan Turgay Çıtraz, elektronik malzemeleri kullanarak bazı düzenekler hazırladı. Turgay Çıtraz, ''C-4'' tipi bomba yapmak için gerekli olan kimyevi malzemelerin oran ve gramajlarını bilmemesi nedeniyle bu bilgileri ABD'li kadın subaydan isteyen ve kendisini reddeden subayı, yine internet aracılığıyla ''Bilgileri vermezsen, İzmir'deki ABD üs ve tesislerini bombalarım'' şeklinde tehdit etti. 
     İsmi açıklanmayan subayın durumu bildirdiği ABD'li askeri yetkililer, konuyu emniyet yetkililerine aktardı. 
     İzmir Emniyet Müdürlüğü'ne bağlı Terörle Mücadele Şube Müdürlüğü ekipleri de Buca'da düzenledikleri operasyonda Turgay Çıtraz'ı yakalayarak gözaltına aldı. Evde yapılan aramada, ''güneş ışığı'', ''bubi tuzaklı'' ve ''zaman ayarlı'' bombalara ait elektronik düzenek ve bazı parçalar ele geçirildi. 
     
     Bomba benim hobim 
     Sorgusunun ardından ''tehdit ve patlayıcı imal etmeye teşebbüs'' suçlamasıyla savcılığa sevk edilen Turgay Çıtraz, gazetecilere, küçüklüğünden bu yana bombaların ilgisini çektiğini ve bomba imal etmenin kendisi için bir ''hobi'' olduğunu belirtti. Sanık, ''Eğer bombayı imal etseydim, açık bir alanda patlatacaktım. Tehdit etmek de istemedim. Sadece şaka yaptım'' diye konuştu. 
     Emniyet yetkilileri, sanığın, ortaokul öğrencisiyken evinde imal etmeye çalıştığı maytabın patlaması sonucu el ve yüzünün yandığının belirlendiğini de kaydettiler. 
     






</TEXT>
</DOC>
