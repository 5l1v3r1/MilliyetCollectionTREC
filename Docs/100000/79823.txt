<DOC>
<DOCNO> 79823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/sonspo16.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de rota Bursaspor maçı... 
</HEADLINE>
<TEXT>

     Ligde Trabzonspor karşısında elde ettiği galibiyetle matematiksel olarak şampiyonluk şansını sürdüren Fenerbahçe, hafta sonu deplasmanda Bursaspor ile yapacağı maçın hazırlıklarına ara vermeden başladı. 
     Samandıra Tesisleri'nde gerçekleştirilen antrenman, teknik direktör Werner Lorant'ın ailesini görmek için Almanya'ya gitmesi nedeniyle antrenör Oğuz Çetin yönetiminde yapıldı. 
     Lorant'ın, sakatlığının tedavisi için Almanya'da bulunan kaleci Rüştü ile birlikte yarın İstanbul'a döneceği bildirildi. 
     Antrenör Oğuz Çetin, antrenmanda futbolcularına yarım saat süren hafif tempolu bir çalışma yaptırdı. 
     Revivo ve Fatih'in takımdan ayrı koşu yaptığı çalışmada Rüştü'nün yanı sıra izin alarak tesislerde, takımdan önce tek başına antrenman yapan Abdullah yer almadı. 
     Yarını izin yaparak geçirecek sarı-lacivertli futbolcular, Bursaspor maçının hazırlıklarını 24 Nisan Çarşamba gününden itibaren sürdürecekler. 
     Samandıra Tesisleri'nde 26 Nisan Cuma akşam idmanından sonra kampa girecek olan futbolcular, 27 Nisan Cumartesi günü öğlen saatlerinde karayolu ile Bursa'ya gidecek. 
     





</TEXT>
</DOC>
