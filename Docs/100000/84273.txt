<DOC>
<DOCNO> 84273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/16/spor/spo06.html </URL>
<DATE> 2002/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye hedefte 
</HEADLINE>
<TEXT>

Brezilya, Dünya Kupası’nda ilk maçta karşılaşacağı Milli Takımımız’ı tanımaya çalışıyor. Scolari, "Grubun kesin favorisi yok" diye konuştu 
     MEHMET ÇİFTÇİ - BARCELONA 

     "Üç ihtimalli" 
     DÜNYA Kupası’ndaki güçlü rakibimiz Brezilya, Kore öncesi son durağı Barcelona kampının kapılarını Milliyet’e açtı. Sambacılar, ilk sınavı verecekleri Milli Takımımız’ı çok ciddiye aldıklarını söylerken, maçı "üç ihtimalli" olarak değerlendirdiler. Teknik Direktör Luis Felipe Scolari, temkinli yaklaşarak "Grubun kesin favorisi yok. Öncelikli hedefimiz Türkiye. Ancak ilk maçta kaybeden taraf, kupaya veda edecek diye de kural yok" dedi. 
     
     İlginç mücadele’ 
     18 Mayıs’taki Katalunya özel maçına hazırlanan Brezilya yoğun şekilde çalışıyor. Emerson ve Cafu kendilerinin favori gösterilmemesine tepki gösterip, "Dünya Kupası’nda tarih boyunca Brezilya hep favori olmuştur. Yine favoriyiz. Ancak biz doğrudan kupaya değil, tek tek maçlara konsantre olmak zorundayız. İlk maçın havası başka olur. Şimdi Türkiye’yi tanımaya çalışıyoruz. İlginç bir mücadele olacak" diye konuştular. 
     
     Çin uyarısı 
     SCOLARI, "Halkımız bizden şampiyonluk bekliyor" derken, Emerson da grupta işlerin çok zor olacağını belirterek, "Çin, birilerinin canını yakabilir" uyarısında bulundu. Cafu ise Çin ve Türkiye’nin de bulunması nedeniyle finallerde en fazla ilgiyi C Grubu’nun çekeceğini ileri sürerken, "Dünya’nın gözü üzerimizde olacak" açıklamasını yaptı. Oyuncular kampta kan ve dayanıklılık testinden geçti. 
     
İlginç protesto      BREZİLYALI gazeteciler, Türk Milli Takımı’nın Çinli basın mensuplarına kapılarını kapatmasına tepki gösterdiler. Sambacılar, Çinli meslektaşlarına destek amacıyla Dünya’nın dört bir yanından gelen 100’ü aşkın gazetecinin takip ettiği kampı Türk medyasının terk etmesini istediler. 
     
Hakan’dan erken mesaiSakatlığı nedeniyle Hong Kong’ta çalışmalara başlayacağı bildirilen golcü futbolcumuz dünkü idmana katıldı 
     BELEK kampına katıldığı gün Tayfur ile çarpışan ve sakatlanan Hakan Şükür, dün yeniden takımla çalışmalara başladı. Çift kale maçında da yer alan golcü oyuncu, klas hareketleriyle dikkati çekti. Sakatlıkları süren Rüştü, Arif, Abdullah ve Okan ise takımdan ayrı idman yaptı. Rüştü, Doktor Cengiz Dinç yönetiminde hafif düz koşu yaparken, Arif, Abdullah ve Okan salonda çalıştı. 
     2002 Dünya Kupası finalleri için Antalya’da kamp kuran Milli Takım, yedi gün süren çalışmalarına bugün son noktayı koyacak. Günde iki kez antrenman yaparak, Brezilya maçına hazırlanan Ay - Yıldızlı ekibimiz, bugün İstanbul’a dönecek ve Polat Otel’de kampa girecek. A Milli Takım aday kadrosu, yarın özel uçakla Hong Kong’a gidecek ve burada iki hazırlık karşılaşması yapacak. 
     
NOTLAR      Turkcell sponsor 
     TURKCELL A Milli Futbol Takımları’nın Resmi İletişim Sponsoru’ oldu. Futbol Federasyonu ile Turkcell arasında yapılan ve 2006 yılı sonuna kadar sürecek sponsorluk anlaşması, Hilton Oteli’nde Başkanvekili Ata Aksu ve Turkcell Genel Müdürü Muzaffer Akpınar arasında imzalandı. 
     
     Yükselişe geçtik 
     FIFA Dünya klasmanında Türkiye, geçen aya göre iki sıra birden çıkarak, 654 puanla 22. sıraya yükseldi. Milli Takım, kupa öncesi son kez açıklanan listede bugüne kadarki en iyi sıraya otururken, rakiplerimizden Brezilya 2., Kosta Rika 29., Çin ise 50. durumda bulunuyor. 
     
     Biletler elde kaldı 
     DÜNYA Kupası’nın başlamasına iki hafta kala, 250 bin bilet h l satılamadı. Güney Koreli yetkililer, ülkelerindeki 32 maç için planlanan 1.5 milyon bilet satışının henüz gerçekleşmediğini açıkladı. Japonya’da ise sadece beş maçta yer kaldığı öğrenildi. 
     
     Terim nerede 
     MİLLİ Takım’ın Belek’teki kampını eski çalıştırıcılardan Mustafa Denizli’nin ziyaret etmesi Ay - Yıldızlı futbolcuları sevindirdi. Denizli’nin desteğiyle moral bulan oyuncular, "Terim hocamız nerede " sorusuna cevap aradılar. 
     
     Yıldıray’a destek 
     KAFİLE, Real Madrid - Leverkusen maçını toplu olarak izledi. Antalya valisi ve belediye başkanı ile yemek yiyen futbolcular, final maçında Bayer Leverkusen’de forma giyen takım arkadaşları Yıldıray Baştürk’e destek verdiler. 
     
     Güvenlik çemberi 
     AY - Yıldızlı ekibimizi Dünya Kupası’nda Türkiye’de beş kişi, Kore’de kaldığı süre içinde de 23 kişi koruyacak. Kore’de üç polis sürekli takımla birlikte olacak. 20 polis ise otel dışında ve antrenman sırasında kafileyi takip edecek. 
     
     Yabancılık çekmeyeceğiz 
     TÜRK - Kore dostluk derneği, ekibimize grup maçlarında müthiş bir desteğe hazırlanıyor. Türkiye’nin her maçında tam 3 bin Koreli üzerinde Türkiye’yi destekleyen yazılı tişörtler giyecek. Bunun organizasyonunu Seul’de master yapan 20 Türk öğrencisi üstlenecek. 
     
     Çin savunma yapacak’ 
     GRUPTA son maçtaki rakibimiz Çin’in Ankara Büyükelçisi Yao Yao Kuangyi sürpriz peşinde olduklarını söyledi. Basın toplantısı düzenleyen Kuangyi, "Milutunoviç’le iyi işler yapıyoruz. Ancak Türk futbolu bizden çok çok iyi. Hakan Şükür, Rüştü gibi yıldızların takımımızda olmasını çok isterdim. Görünen o ki, daha çok savunma yapacağız. Ama gol için de çaba harcayacağız" diye konuştu. 
     KUANGYI, ülkesi hakkında bilgi verdi ve "Türk futbolunu yakından izliyoruz. Galatasaray’ın UEFA şampiyonluğu bütün Çin’de takip edildi. En büyük Türkiye, en büyük Çin" dedi. Beş yıldır Türkiye’de olan Büyükelçi, "Fenerbahçeliyim, dostluk maçı için davette bulundum. Ama çok para istemelerinden korkuyorum. Çünkü Fenerbahçe çok büyük takım. Çin o kadar zengin değil" yorumunu yaptı. 
     



 SPOR 
























</TEXT>
</DOC>
