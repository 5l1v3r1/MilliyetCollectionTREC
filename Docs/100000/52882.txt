<DOC>
<DOCNO> 52882 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/spor/spo04.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
KARADENİZ DALGASIZ 1 - 1 
</HEADLINE>
<TEXT>

Sağnak yağmur altındaki maçta Çaykur Rizespor, Koray’ın füzesiyle öne geçti. İkinci yarıda Trabzonspor toparlandı, Zafer eşitliği sağladı. Taraflar birer puana razı olmak zorunda kaldı 
     Açılış Koray’dan 
     KARADENİZ’İN iki temsilcisinin Atatürk Stadı’ndaki mücaledesi her iki yarıda bulunan karşılıklı gollerle "dostça" sona erdi. Sağnak yağmur altında oynanan, balçık sahada geçen mücadelede taraflar top kontrolünde dahi güçlük çekti. İlk yarıda konuk ekip, durgun futbol ortaya koyarken, Çaykur Rizespor, 24. dakikada Koray’ın 30 metreden attığı şık golle öne geçti. 
     
     Stat ışıkları yandı 
     MAÇIN ikinci yarısında havanın yağışlı olması nedeniyle erken çöken karanlık yüzünden stadın ışıkları yakıldı. Bu devrede biraz toparlanan Bordo - Mavili ekip, Zafer’le aradığı golü buldu. 61. dakikada savunmanın hatasından yararlanan Da Silva’nın pasıyla buluşan Zafer’in sayısı skoru belirledi. Bu sonuçla Trabzon, son üç maçında 7 puan kaybetti. 
     
     Briegel üzgün 
     TRABZONSPOR Teknik Direktörü Briegel, ilk maçında üç puan alamadıkları için üzgün olduğunu söyledi. Alman hoca, "Bugünkü futbol, mücadele ağırlıklıydı. Saha şartları başka türlü oynamamıza izin vermedi. Seyirci açısından hoş olmayan bir futbol ortaya çıktı. Uzaktan yediğimiz golle mağlup duruma düştük. İkinci devrede iyi mücadele edip, beraberlik golünü bulduk. İlk maçımı üç puanla kapatmak isterdim, ama olmadı" diye konuştu. 
     
     Alacaklar ödendi 
     BORDO - Mavili futbolculara maç öncesi alacaklarının bir bölümü ödendi. Başkan Yardımcısı Ahmet Kul’un getirdiği 170 milyar lira, 80 bin dolar ve 25 bin mark bankaya yatırılırken, futbolculara da çekleri verildi. Da Silva, Aurelio ve Jarro’nun transferi nedeniyle Olaria’ya olan 315 bin dolarlık bonservis borcu da Brezilya’ya gönderildi. 
     
     Rize kurban kesti 
     BU sezon sahasında oynadığı hiçbir maçta galibiyet yüzü göremeyen Çaykur Rizespor, karşılaşma öncesinde şanssızlığına son vermek için kurban kesti. Çıkış tünelinin önünde bir inek kesen görevliler, kurbanın kanını futbolcuların alnına ve kramponlarına sürdüler. 
     



 SPOR 























</TEXT>
</DOC>
