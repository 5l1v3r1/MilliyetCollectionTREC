<DOC>
<DOCNO> 77760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sondun22.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
13,5 milyar ışık yılı uzaklıkta galaksi kümesi gözlendi 
</HEADLINE>
<TEXT>

     Avrupalı ve Amerikalı astronomlar, Dünya'dan 13.5 milyar ışık yılı uzakta oluşum halinde galaksi kümesi saptadı. 
     Şili'deki ESO Avrupa Gözlemevi'nde çalışan Fransız, Hollandalı, Alman ve Amerikan gökbilimcileri, şimdiye dek bilinen en uzak dolayısıyla en eski galaksileri keşfettiler. 
     Hollandalı Bram Venemans başkanlığındaki ekibin keşfinin ayrıntıları, yakında Astrophysical Journal'da yayımlanacak. 
     ESO uzmanları, TN J1338-1948 kod adını verdikleri ''radyogalaksi'' kümesinin keşfinin, bugün gözlemlenebilen galaksi grupları ve kümelerinin evrendeki ilk büyük yapıların nasıl oluştuğunu daha iyi anlama olanağı sağlayabileceğini belirtiyorlar. 
     ''Radyogalaksi'', galaksi sınıflandırmalarından biri. Muhtemelen tam merkezlerinde çok güçlü bir kara delik bulunduğu için çok güçlü radyo dalgası yayan galaksiler böyle tanımlanıyor. Radyogalaksilerin güçlü ışınımları, evrenin çok çok uzak noktalarına ulaşabiliyor. Bu da, bilim adamlarına ''zamanda geri giderek'' evrenin ve gökcisimlerinin oluşum süreci hakkında fikir edinme fırsatı veriyor. 
     Atacamana çölündeki Paranal tepesinde kurulu ESO teleskopu ve Fors-2 tayfölçerini kullanan gökbilimciler, TN J1338-1948'in çevresinde 28 galaksi bulunduğunu belirlediler, bunların 23'ünü ayrıntılı şekilde inceleyebildiler. 
     Uzmanlar, bu keşfin, evrenin yaşı 15 milyar kabul edilirse Büyük Patlama'dan 1.5 milyar yıl sonra galaksilerin daha büyük yapılar oluşturmak üzere toplanmaya başladığını gösterdiğini düşünüyorlar. 
     






</TEXT>
</DOC>
