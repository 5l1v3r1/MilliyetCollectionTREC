<DOC>
<DOCNO> 96394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur19.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Genç işadamlarından Yeni Oluşuma destek 
</HEADLINE>
<TEXT>

     Türk Genç İşadamları Dernekleri Konfederasyonu TUGİK Genel Başkanı Erhan Özmen, yeni oluşum ve benzeri hareketleri benimsediklerini ve desteklediklerini bildirdi. 
     Erhan Özmen düzenlediği basın toplantısında, 2001 yılında yaşanan krizin etkilerinin sürdüğünü, bu yılın ilk yarısında da Türkiye'nin istenilen performansı sergileyemediğini, kısır siyasi çekişmeler ve erken seçim söylentileriyle zaman yitirildiğini ifade etti. Türkiye'nin son 20 yılda hep erken seçime gitmek zorunda kaldığını, 57'nci hükümet döneminde de benzer bir kaderle 
     karşılaştığını kaydeden Özmen, bu tablonun nedenlerinden birininin, hizmet makamlarının arkadan gelen yeni kuşağa devredilememesi olduğunu belirtti. Nüfusun yüzde 67'sinin 30 yaşın altında olduğunu anımsatan Özmen, bu nufusun siyaset ve devlet yönetiminde yer almamasının dinanizmin devlet yönetimine yansımamasını beraberinde getirdiğini belirtti. Özmen, Türkiye'nin AB ile son 50 yıldır sürdürdüğü ilişkilerin tam üyelik görüşmeleri için takvim alabilecek noktaya getirilmesi gerektiğini söyledi. AB'ye üyelik konusunda kamuoyunda önemli bir konsensüs oluştuğu bir dönemde TBMM'nin tatile çıkmasını ve yoğunlaşan seçim tartışmalarını eleştiren Özmen, "Ankara'daki karmaşıklık bir an evvel ortadan kaldırılmalı ve kamuoyunun beklentilerini karşılayacak bir görüntü ortaya konmalıdır" dedi. Konuşmasında seçim sistemiyle ilgili düşüncelerini de ifade eden Özmen, temsil adaleti ve siyasette istikrarı gözeten sağlıklı bir seçim sistemi gerçekleştirilmeden yeni bir seçime gidilmemesi gerektiğini söledi. Avrupa basınında Türkiye'ye 100 yıl aradan sonra yeniden "Hasta Adam" yakıştırmaları yapıldığını da hatırlatan Özmen, bu tür izlenimlere yol açan görüntü ve uygulamalardan sakınılmasını ve Türkiye'nin genç nufusunun dinamik görüntüsüyle dünya düzeyinde temsil edilmesini istedi. Erhan Özmen, İsmail Cem'in başını çektiği yeni oluşumu nasıl değerlendirdiklerine ilişkin bir soruyu yanıtlarken, Türkiye'nin son 15 yıldır popülizmin temel ideoloji olduğu bir süreç yaşadığını ve milli gelirin 2000 dolar dolayına indiğini ifade etti. Buna neden olan siyasi yapının bedel ödemesi gerektiğini ve o bedelin de bugünlerde ödendiğini dile getiren Özmen, bunun olumlu bir gelişme olduğunu, yeni oluşum ve benzeri girişimleri benimseyerek desteklediklerini söyledi. 
     





</TEXT>
</DOC>
