<DOC>
<DOCNO> 51908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/12/son/sonspo08.html </URL>
<DATE> 2001/11/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyarbakırspor, Galatasaray karşılaşmasından puan bekliyor 
</HEADLINE>
<TEXT>

     Diyarbakırspor'da, cumartesi günü deplasmanda yapılacak Galatasaray maçının hazırlıkları sürüyor. 
     Kulüp genel kaptanı Şahap Akçadağ, Diyarbakırspor'u iyi günlerin beklediğini ve Galatasaray deplasmanından puan veya puanlarla dönerek takımın gücünü ispatlamak istediklerini söyledi. 
     Diyarbakırspor'un, kendi evinde liderleri devirdiğini, ancak, bu kez liderle deplasmanda karşılaşmalarının bu özelliklerini yerine getirmeyecekleri anlamına gelmeyeceğini belirten Akçadağ, her kulüpte olduğu gibi Diyarbakırspor'da da maddi sıkıntıların bulunduğunu ve bunu aşmaya çalıştıklarını kaydetti. Akçadağ, şöyle devam etti 
     ''Diyarbakırspor, yönetimiyle, futbolcusuyla ve en büyük destekçisi olan taraftarıyla birlikte bu ekonomik krizi atlatacaktır. 
     Krize rağmen Diyarbakırspor'un satacağı hiçbir futbolcusu yoktur. 
     Kulüpler, futbolcularımızın kafalarını karıştırmasınlar. Aksine, maddi sıkıntımızı az da olsa aşarsak prensipte anlaştığımız, ancak kulüpleriyle görüşmelerimizin halen devam ettiği Yimpaş Yozgatspor'dan İlyas ve Cengizhan, Gaziantepspor'dan Bülent ile Emrah'ı renklerimize bağlamaya çalışıyoruz.'' 
     
     Galibiyet primi 5'er milyar.. 

     Akçadağ, futbolculara galibiyetle ayrılmaları halinde 5'er, beraberlik halinde ise 2,5 milyar lira prim verileceğini belirtti. 
     Dünya kupası nedeniyle verilen arayı çok iyi kullandıklarını da ifade eden Akçadağ, şöyle dedi 
     ''Yapılan antremanlarda futbolcuların morallerinin yerinde olması bizleri sevindirdi. Sakatlıkları devam eden Fazlı ve Alp'ın Galatasaray maçına yetiştirilmesi için çalışmalar sürüyor. Takımda bulunan 3 Polonyalı futbolcumuz da bu maçta yer alacaklar. Takım, cuma günü İstanbul'a hareket edecek. Bursaspor'a farklı yenilen Galatasaray maçından biz de taraftarımızın desteğiyle puan çıkarabiliriz.'' - 
     






</TEXT>
</DOC>
