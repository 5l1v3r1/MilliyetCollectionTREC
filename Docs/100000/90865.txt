<DOC>
<DOCNO> 90865 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/siyaset/siy01.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit fiilen görevde 
</HEADLINE>
<TEXT>

27 Haziran’da doktorların vereceği kararı beklemeyen Başbakan Ecevit, yaptığı görüşmelerle fiilen işbaşı yaptı 
     ELÇİN ERGÜN Ankara 

     Or-An’daki ofisinden Başbakanlığa temmuzda döneceği sinyali veren Başbakan Bülent Ecevit hazırlıklarını hızlandırdı. Devlet Bakanı Kemal Derviş ve ekonomi bürokratlarının ardından Dışişleri Bakanı İsmail Cem’den brifing alan Ecevit, dün de MİT Müsteşarı Şenkal Atasagun ile görüştü. 
     Nekahet döneminin 46. gününü dolduran, bu hafta başına kadar da enfeksiyon kapma riski nedeniyle kimseyle görüşmeyen Ecevit’in kritik süreci atlattığı kaydedildi. Dün Or-An’a gelen Atasagun da, yarım saatlik görüşmenin ardından açıklama yapmadan ofisten ayrıldı. Ecevit’i 20 Mayıs’ta, Başkent Hastanesi’nde ziyaret eden Atasagun, Başbakan’la bu süreçte yüz yüze görüşen ilk kişi olmuştu. Doktorların tavsiyelerine katı bir şekilde bağlı kalan Ecevit’in aktif göreve geçip geçmeyeceğinin ise, Prof. Dr. Turgut Zileli başkanlığındaki heyetin 27 Haziran’da yapacağı genel kontrolün ardından belli olacağı ifade edildi. 
     
     Adaylar tek tek geliyor 
     Ecevit döneminin ardından DSP Genel Başkanlığı için adı geçen aday adaylarından Devlet Bakanı Şükrü Sina Gürel, dün Başbakan’ı ziyaret etti. Gürel, yaklaşık 20 dakika süren görüşmenin ardından açıklama yapmadan ayrıldı. Görüşmede, Afganistan’daki komuta devir törenine giden Gürel’in ziyaretle ilgili Ecevit’e bilgi sunduğu kaydedildi. 
     
Bugün DSP grubunu topluyor      Başbakan Bülent Ecevit, dün DSP grup başkanvekillerini arayarak hastalığı nedeniyle iki aydır toplanamayan grubunu toplamak istediğini bildirdi. Başbakan’ın bu isteğinden habersiz muhalif kanadın hazırladığı "uyarı deklarasyonu" ellerinde kalırken, son kararı ise doktorlar verecek. Ecevit’in bu kararında, DSP’nin idam cezasının kaldırılması girişiminde gelinen son noktada gelişmelere el koyma isteğinin yattığı vurgulandı. 
     



 SİYASET 














</TEXT>
</DOC>
