<DOC>
<DOCNO> 96207 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/siyaset/siy03.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte yeni oluşumun merkez bina’ adayı 
</HEADLINE>
<TEXT>

Aralarında topladıkları 150’şer milyon lirayla genel merkez arayışına giren yeni oluşumcular, bu bina üzerinde duruyor 
     SALİHA ÇOLAK Ankara 

     Yeni oluşumcular bir yandan parti programı ve tüzüğü üzerinde çalışırken, diğer yandan da genel merkez binası için arayışlarını hızlandırdı. Finansman sorunu da, "pamuk eller cebe" yöntemiyle çözüldü. Oluşumun lideri İsmail Cem, finansman konusunda, "Hüsamettin Özkan yasal yardım alınana kadar istifacıların katkılarından oluşacak bir model oluşturdu" derken, küçük yardımlardan yana olduğunu, büyük işletmelerden yardım almaya karşı olduğunu söyledi. 
     
     DSP modelini seçti 
     Cem, "DSP’nin, partililerin küçük katkılarından oluşan bütçe modeli"ni beğendiğini, yeni oluşumda da benzer bir finansman modeli oluşturulmasını istedi. Bu doğrultuda parti kurularak Hazine yardımı alınana kadar milletvekillerinden 150’şer milyon lira toplandı, bu yardımların koordinasyonunu da Özkan’ın yaptığı öğrenildi. Partinin, resmen kurulduğunda 1 trilyon lira, seçim kararı alınırsa da 3 trilyon lira Hazine yardımı alacağı kaydedildi. 
     Özkan’ın genel merkez binası için görevlendirdiği Ali Ilıksoy ve Akif Serin, uygun olabilecek birkaç binayı yerinde inceledi. Hoşdere Caddesi üzerinde bulunan süper lüks bir bina beğenilirken, "Çağdaş partiye çağdaş genel merkez yakışır" diyen oluşumcular, bina için pazarlıkları başlattı. Bina sahibinin de "yeni oluşumcuları desteklediği, bu nedenle uygun bir kirada anlaşacakları" öğrenildi. 
     
Tam donanımlı mutfağı bile var      Yeşil cam basamaklardan çıkılarak girilen binanın, genel başkanın odası için beğenilen katında tuvalet ve banyo, özel güvenlik, alarm sistemi ve klima bulunuyor. Bu bina tutulursa Cem’in mikrodalga fırın, bulaşık makinası ve buzdolabının da bulunduğu küçük bir mutfağı olacak. Odasının pencere pervazları İtalya’dan gelen yeşil granitlerden yapılan binadaki kapıların kerestesi yurtdışından getirilmiş ve kuruması için bir yıl bekletilmiş. 1800 metrekarelik kullanım alanına sahip binanın kameralı güvenlik sistemi de hazır. 
     
     



 SİYASET 

















</TEXT>
</DOC>
