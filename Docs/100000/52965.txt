<DOC>
<DOCNO> 52965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/ekonomi/eko01.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Özilhan isteksiz geldi süresi dolunca gidecek 
</HEADLINE>
<TEXT>

Anadolu Grubu Mali İşler Başkanı Mustafa Uysal, grubun sahibi Özilhan’ın TÜSİAD Başkanlığı’na istemeyerek geldiğini ve süresi dolduğunda görevi bırakacağını söyledi 
     Kadife Şahin FİNANS SOHBETLERİ 

     Anadolu Holding Mali İşler Başkanı Mustafa Uysal, Türk Sanayici ve İşadamları Derneği TÜSİAD Başkanı Tuncay Özilhan’ın başkanlığa isteksiz geldiğini ve süresi dolduğunda görevi sürdürmeyeceğini söyledi. 
     Özilhan’ın yapısı itibarıyla doğruları ifade etmekten çekinmeyen biri olduğunu ifade eden Uysal, "Tuncay Bey her zaman gerçekten söylecek sözü varsa kamuoyu önüne çıkar. TÜSİAD başkanlığı gündeme geldiğinde çok gönüllü olmamıştı. Bu görevi zorla kabul etti. Süresi dolduğunda tekrar sürdürmeyi düşünmez" dedi. 
     
     Eroinman psikolojisi 
     Anadolu Grubu’nun sahibi Özilhan’ın TÜSİAD Başkanlığını üstlendikten sonra grupla olan ilişkilerinde kopma olmadığını belirten Uysal, "Her iki görevini de dengeli bir şekilde yürütüyor" diye konuştu. 
     Milliyet’in ekonomik kriz ve Anadolu Grubu’na ilişkin sorularını yanıtlayan Uysal, devletin hastalığını kabul etmeyen ve tedaviye yanaşmayan hasta pozisyonunda olduğunu söyledi. Türkiye’nin sorunlarının temelinde büyük ölçüde bunun bulunduğunu belirten Uysal, "Dışardan gelecek olan kredi kaynağı bu yapı değişmedikçe işe yaramayacak ve sorunların çözümünde yeterli olmayacaktır" dedi. 
     Türkiye’nin 1980’lerde rekabetçi ve serbest ekonomiye geçtiğini bildiren Uysal, "Devlet, bu değişim sürecini yaşamadı, yaşamak istemedi. Özel sektör yaparsa buradan gelen kaynaklarla eski düzenimizi sürdürürüz yaklaşımında bulundu" şeklinde konuştu. 
     Devletin son noktaya gelmesi ile bankaların da birden bire çöktüğünü ifade eden Uysal, "Çünkü hastalıklı yapıda birbirini fonlayan konumdaydılar" dedi. 
     
     Devlet sıfırdan yapılanmalı 
     Türkiye’nin 1994 krizini aşmak için yapısal hiçbir tedbir almadığını, krizi eski para ve kur politikaları ile aştığını kaydeden Uysal, şunları söyledi 
     "Türkiye’nin tekrar bu olayları yaşamaması için devletin bu tür para politikaları ve dışardan gelecek kredilerle olacak diye bakmaması gerekiyor. Devlet, Ben son 20 yılda hata yaptım. Sıfırdan bir yapıya kavuşacağım’ demeli ve gereğini yapmalı. Ülkeyi bu yapay iyileşme süreçlerinden çıkarmalı. Bu biraz eroinman hastanın psikolojisine benziyor. Biraz Damarlarımdan içeri biraz IMF şarj et rahatlayayım’ hadisesi. 10 yılda sadece 60 milyar dolar fazladan reel faiz ödenmiş. Şimdi 10 milyar için çaba sarf ediyoruz." 
     
Ülke menfaatini düşünür’      TÜSİAD Başkanı Tuncay Özilhan’ın Türkiye’de yaşanmakta olan değişimlerde şirket ve kişi menfaatlerini değil ülke yararlarını öncelikli olarak göz önünde tuttuğunu kaydeden Uysal, şöyle konuştu "Ankara’dan bürokratlar belli konularda görüşlerimizi sorduklarında gidip grup değil ülke yararına görüş bildirmemizi ister." Özilhan’ın enflasyon muhasebesine de büyük önem verdiğini bildiren Uysal, TÜSİAD Başkanı’nın Türkiye’nin uygulamadan büyük yarar sağlayacağını düşündüğünü bildirdi. 
     
Dışarıda büyümeye devam edeceğiz’      Anadolu Grubu’nun 1995 yılından sonra büyüme süreci başlattığını bildiren Uysal, cirolarının yüzde 25’ini ihracat ve yurtdışı faaliyetlerden sağlamayı kararlaştırdıklarını söyledi. 
     1995’ten sonra grubun ülke ve ürün riskini çeşitlendirmeye gittiğini kaydeden Uysal, "Güneydoğu Avrupa, Orta Asya ve Rusya’da yatırım kararları aldık. İçecekte biranın yanında meşrubata da girdik. Finans kesiminde yer alma kararı alırken dışa açılma, yabancı ortaklıkları hızlandırma ve halka daha fazla açılmayı hedefledik. Yurtdışında Moskova, Romanya, Kazakistan, Azerbaycan ve Güney Rusya’da Cola ve bira yatırımları sürdü." Rusya’daki yatırımdan grubun büyük fayda gördüğünü belirten Uysal, "Şu anda Moskova’daki yatırımımızı büyütmeyi düşünüyoruz" dedi. Alternatifbank’ın Türkiye’deki gelişmelere paralel olarak büyüme süreci yaşayacağını bildiren Uysal, "Birleşme, yabancı ortaklık veya başka bir şekilde olabilir" dedi. 
     Grubun genel kültüründe yabancılarla ortaklığın önemli bir yeri olduğunu vurgulayan Uysal, otomotivde de yabancı ortaklarının desteği ile yeni pazarlara girmeyi düşündüklerini bildirdi. 
     



 EKONOMİ 

















</TEXT>
</DOC>
