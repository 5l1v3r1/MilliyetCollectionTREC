<DOC>
<DOCNO> 68005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/son/sonspo04.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Hakan Şükür Torino maçına yetişti, Emre ve Okan dil kursunda... 
</HEADLINE>
<TEXT>

     AC Parma takımında oynayan milli futbolcu Hakan Şükür'ün, hafta içinde yapılan tedaviler sonrasında yarın yapılacak Torino maçına yetiştirildiği belirtildi. 
     Sol arka ayak tendon bağlarında iltahaplanma olan Türk futbolcunun durumunun iyiye gittiği ve Torino karşısında forma giyeceği açıklandı. 
     Ligde son haftalarda aldığı galibiyetlerle düşme bölgesinden çıkan AC Parma, kendi sahasında yapacağı Torino maçını da kazanmak istiyor. 
     Teknik direktör Carmignani, ''Torino korkulu bir rakip. İyi savunma yapıyor, size az boşluk bırakıyor ve kontraataklarda önemli isimleri var. Eğer bu maçı kazanmak istiyorsak iyi ve akıllı oynamak zorundayız'' dedi. 
     Öte yandan AC Parma'nın yıldız futbolcularından Cannavaro da ''Hakan Şükür, takıma çok çabuk uyum sağladı. Bize muazzam yardımcı oluyor. Böyle bir futbolcuya ihitiyacımız vardı. Tam isabet oldu'' diye konuştu. 
     Bu arada İtalya Birinci Ligi'nin 23. haftasında FC Inter deplasmanda Verona ile karşılaşırken, Emre ve Okan, sakatlıkları dolayısıyla kadroda yer almıyor. 
     Tutto Sport Gazetesi'nin bugünkü haberinde, FC Inter'deki Türk futbolcuların İtalyancalarını iyileştirmek için okula başladıkları belirtildi. ''İtalyanca'da halen ciddi sorunları var. Emre ve Okan, İtalya maceralarına gerçekten inanıyorlar ve bu yüzden ciddi olarak çalışmaya karar verdiler. Özel okulda dil kursuna gidiyorlar'' diye yazılan haberde, Simiç'in de Türk ikiliye katıldığı ifade edildi. 
     Yarın yapılacak AC Parma-Torino ve Verona-FC Inter maçları TSİ 16.00'da başlayacak. Bu akşam yapılacak AC Milan-Atalanta Bergamo 
     karşılaşmasında ise Ümit Davala kadroda bulunmuyor. 
     






</TEXT>
</DOC>
