<DOC>
<DOCNO> 74721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo11.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Beni yıldız savaşları değil şampiyonluk ilgilendiriyor" 
</HEADLINE>
<TEXT>

     Fenerbahçe Teknik Direktörü Werner Lorant, düzenlediği basın toplantısında Futbol Federasyonu'nun, Beşiktaş'a ikinci yıldızı taktıracak kararıyla ilgili bir soruya ''Yıldız savaşlarıyla ilgilenmiyorum. Bunlar küçük işler. Beni Fenerbahçe'nin şampiyonluğu ilgilendirir'' karşılığını verdi. 
     Basın toplantısı sırasında bir gazetecinin ''Seneye kalırsanız takımda köklü değişiklikler düşünüyor musunuz '' sorusu üzerine Lorant, ''Kalırsam değil. Zaten seneye de buradayım. Kafamda çok değişiklik var. Onları şimdi söylemek istemiyorum'' dedi. 
     
     "Düşüncemi başkalarının talimatıyla değiştirmem" 
     Lorant, Gaziantepspor maçında sistemini değiştirmediğini kaydederek, ''Basının ya da başkalarının talimatıyla düşüncemi ve sistemimi değiştirmem'' dedi. 
     Alman çalıştırıcı, Gaziantepspor karşısında da Malatyaspor maçındaki gibi oynadıklarını ifade ederek, ''Bu maçta değişik olarak sadece Hakan'ın oynaması vardı. Malatyaspor maçını hatalar yaptığımız için kazanamadık. Gaziantepspor karşısında kritik bir hata sonucu gol yedik ama farklı kazandığımız için üzerinde durulmadı'' diye konuştu. 
     Lorant, uzun süredir Türkiye'de bulunduğunu ve artık kendini buralı gördüğünü kaydederek, gazete okumadığını ve okutmadığını, sadece doğru bildiğini yaptığını söyledi. 
     
     "Ters gelmek diye birşey yok" 
     Bir gazetecinin, ''Bu hafta Fenerbahçe'ye ters gelen Gençlerbirliği ile oynayacaksınız. Bu maç hakkında ne düşünüyorsunuz '' şeklindeki sorusuna Lorant, ''Benim için tüm maçlar zordur. Ben futbolda 'ters geliyor' diye bir şey kabul etmiyorum. 
     Rakibin puan cetvelindeki yeri ne olursa olsun, kazanmamız lazım. 
     Gençlerbirliği ile daha önce yapılan maçlar beni ilgilendirmez'' yanıtını verdi. 
     Gençlerbirliği maçı öncesi 9 oyuncusunun milli takımlara gitmesinin önemli olmadığını ifade eden Lorant, ''Türk oyuncularım yarın geliyor. Benim için önemli olan, tüm oyuncuların sağlam dönmeleri'' dedi. 
     Takımının oynadığı futboldan tam memnun olmadığını belirten Lorant, çok daha iyi oynamaları gerektiğini ve 6 maçta 18 puan topladıkları zaman şampiyon olacaklarına inandığını söyledi. 
     Lorant, hakemlerle ilgili bir soru üzerine de ''Sonuç üzerinde hakemlerin etkisi olduğuna inanmıyorum. Hakemler bir gün lehinize, bir gün aleyhinize kararlar verebilir. Ama kaybedenler hep takımlar olur'' diye konuştu. 
     






</TEXT>
</DOC>
