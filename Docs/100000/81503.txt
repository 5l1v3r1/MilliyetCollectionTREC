<DOC>
<DOCNO> 81503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sonspo08.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'ın transfer planı hazır... 
</HEADLINE>
<TEXT>

     Galatasaray Kulübü 2. Başkanı ve Basın Sözcüsü Ali Dürüst, transfer planlarının hazır olduğunu ve bunu gelecek haftadan itibaren uygulamaya koyacaklarını söyledi. 
     Dürüst, transfer konusunda her türlü çalışmayı yaptıklarını belirterek, ''Biz Galatasaray'da futboldan sorumlular olarak, iç ve dış transferde bütün olacakları planladık. Ödevimizi çok iyi yaptık. Teknik heyet konusunun da çözüme kavuşmasının ardından, girişimlerimize başlayacağız'' dedi. 
     Başkan Özhan Canaydın'ın 6 Mayıs Pazartesi günü teknik direktör Mircea Lucescu ile görüşeceğini bildiren Dürüst, daha sonra da gelişmelerin ışığında yönetim kurulu toplantısı yapacaklarını ve çalışmalara başlayacaklarını anlattı. 
     Ali Dürüst, transfer için gerekli kaynakları belirlediklerini de söyledi. 
     
     MURAT KONUSU 
     Galatasaray'ın ve Beşiktaş'ın gündeminde olan İstanbulsporlu Murat Erdoğan'ın durumuna da değinen Dürüst, ''Bu futbolcu bize gelmek istiyor'' dedi. 
     Dürüst, oyuncunun Beşiktaş ile sözleşme imzaladığı şeklindeki haberlerin doğru olmadığını belirterek, ''Murat bize gelmek istiyor. 
     Biz de kendisini transfer etmek istiyoruz. Transfer zamanı geldiği zaman kendisi ile anlaşırız'' diye konuştu. 
     





</TEXT>
</DOC>
