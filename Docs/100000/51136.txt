<DOC>
<DOCNO> 51136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur01.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer Tacikistan'a gitti 
</HEADLINE>
<TEXT>

     Cumhurbaşkanı Ahmet Necdet Sezer, Tacikistan ve Gürcistan'a yapacağı ziyaretlerin, uluslararası ortamı derinden etkileyen gelişmelerin yaşandığı bir dönemde gerçekleşmesi yönünden ayrı bir önem taşıdığını söyledi. 
     Cumhurbaşkanı Sezer, resmi ziyarette bulunmak üzere Tacikistan'a hareketinden önce Esenboğa Havaalanı'nda yaptığı açıklamada, Tacikistan Cumhurbaşkanı İmamali Rahmanov'un daveti üzerine 7-8 Kasım tarihlerinde Tacikistan'a, Gürcistan Devlet Başkanı Eduard Şevardnadze'nin daveti üzerine de 8-9 tarihlerinde Gürcistan'a resmi ziyaretlerde bulunmak üzere Türkiye'den ayrıldığını söyledi. Bu ziyaretlerinde kendisine, Devlet Bakanı Abdulhaluk Çay'ın eşlik edeceğini belirten Cumhurbaşkanı, Tacikistan'ın Orta Asya coğrafyası içerisinde Türkiye'nin önem verdiği ilişkileri ve işbirliğini her alanda geliştirmeye çalıştığı kardeş bir ülke olduğunu söyledi. 
     Türkiye'nin, Tacikistan'ın bağımsızlığını tanıyan ilk ülkelerden biri olduğunu hatırlatan Sezer, ''Tacikistan'ın bağımsızlığını kazanmasından bu yana geçen on yıllık sürede ilişkilerimiz olgunlaşmış ve işbirliğimizin karşılıklı yarar temelinde geliştirilmesi yönünde önemli aşama kaydedilmiştir'' dedi. 
     Cumhurbaşkanı Sezer, şunları kaydetti 
     Ülkemizden Tacikistan'a 1995 yılından beri cumhurbaşkanı düzeyinde yapılacak bu ilk ziyaret sırasında Tacikistan Cumhurbaşkanı Sayın İmamali Rahmanov ile yapacağımız görüşmelerde, bölgedeki durum hakkında görüş alışverişinde bulunacak, ikili ve çok taraflı ilişkilerimizi değerlendireceğiz. Ziyaretimizin, dost ve kardeş Tacikistan'ın bağımsızlığının onuncu yıldönümüne rastlaması bize ayrıca gurur ve sevinç vermektedir. 
     Tacikistan Cumhurbaşkanı Rahmanov ile 11 Eylül'de Amerika Birleşik Devletleri'nde gerçekleştirilen saldırılar sonrasında ortaya çıkan uluslararası durumu da ele almayı öngörmekteyim.'' Tacikistan'ın, Afganistan'da Kuzey İttifakı'nın denetimindeki topraklara ulaşımın sağlanabileceği tek ülke konumunda olduğunu ifade eden Sezer, Türkiye'nin Afganistan'a gerçekleştirdiği insani yardımların da Tacikistan üzerinden yapıldığını hatırlattı. 
     Sezer, ''Tacikistan'daki temaslarımızda Afgan halkının içinde bulunduğu sıkıntıların nasıl aşılabileceğini ele alma olanağı bulacağız. Bu bağlamda, terörizmle savaşım konusunda Tacikistan'la ikili ve bölgesel düzeyde gerçekleştirebileceğimiz işbirliğinin ayrıntılarını da görüşeceğiz'' diye konuştu. 
     -GÜRCİSTAN DEVLET BAŞKANI İLE GÖRÜŞME- Cumhurbaşkanı Sezer, görüşmede bulunacağı Gürcistan'ın hem yakın ve iyi ilişkiler içerisinde olduğu bir komşusu hem de Kafkasya bölgesinde önemli bir ülke olduğuna işaret ederek, ''Bu ziyaretim sırasında, Devlet Başkanı Sayın Şevardnadze ile tüm uluslararası ortamı etkileyen olağanüstü koşullar çerçevesinde, son gelişmeleri ve bunların bölgemize etkilerini değerlendireceğiz ve ülkelerimizi ilgilendiren diğer ikili ve bölgesel konularda görüş alışverişinde bulunacağız'' dedi. 
     Görüşmede, iki ülke arasındaki yakın ilişkilerin ve işbirliğinin siyasal, ekonomik, ticari, askeri ve güvenlik alanlarında kapsamlı ve çok yönlü olarak derinleştirilmesi olanaklarını da ele alacaklarını anlatan Sezer, şöyle devam etti 
     ''Bu bağlamda, Kafkasya bölgesinin barış ve istikrarına da katkısı büyük olacağına inandığımız Bakü-Tiflis-Ceyhan petrol ve Şahdeniz doğalgaz boru hatları tasarılarına ilişkin olarak vardığımız aşamayı ve çalışmalara hız verilmesi yönünde atılabilecek adımları birlikte değerlendireceğiz. 
     Dostumuz Gürcistan son günlerde güç bir dönemden geçmektedir. 
     Abhazya bölgesinde oluşan olaylarla gerginliğin tırmandığını görüyoruz. Bu gelişmeleri yakından izliyoruz. Sayın Şevardnadze ile bu konularda da görüş alışverişinde bulunmayı ve sorunun bir an önce barışçı yöntemlerle çözülmesi yolunda Türkiye'nin yapabileceği katkıları değerlendirmeyi öngörmekteyim.'' Sezer, uluslararası platformlarda Türkiye'nin Gürcistan'ın toprak bütünlüğü ve istikrarına verdiği önemi sürekli vurguladığını hatırlatarak, sözlerini şöyle tamamladı 
     ''Gürcistan'ın istikrarı, tüm Kafkasya bölgesinde istikrar ve bu bölgede yaşayan halkların gönenci yönünden önem taşımaktadır. 
     Gürcistan'ın siyasal istikrarını güçlendirecek adımların en kısa sürede atılacağına ve ülkede demokratik kurumlara tüm öğeleriyle işlerlik kazandırılacağına içtenlikle inanmaktayız.'' Tacikistan ve Gürcistan'a yapacağımız ziyaretlerin, uluslararası ortamı derinden etkileyen gelişmelerin yaşandığı bir dönemde gerçekleşmesi yönünden ayrı bir önem taşıdığını düşünüyoruz.'' Cumhurbaşkanı Sezer, Tacikistan ve Gürcistan'a yapacağı ziyaretlerin ardından 9 Kasım Cuma günü yurda dönecek. 
     






</TEXT>
</DOC>
