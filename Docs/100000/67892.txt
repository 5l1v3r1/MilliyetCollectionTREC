<DOC>
<DOCNO> 67892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sontur25.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Linn "Türkiye krizden çıkıyor" 
</HEADLINE>
<TEXT>

     Dünya Bankası Başkan Yardımcısı Johannes Linn, Türkiye'nin ekonomik krizden çıkmaya başladığını ve toparlanma sürecine girdiğini söyledı. 
     Dünya Bankası Avrupa ve Orta Asya Bölgesinden Sorumlu Başkan Yardımcısı Johannes Linn, Conrad Otel'de düzenlediği basın toplantısında, Ankara ve İstanbul'da yaptığı temaslarla ilgili bilgi verdi. Linn, Dünya Bankası'nın yapısal reform programını desteklediğini, gerekli mali yardımı verdiğini kaydederek, çabuk toparlanmanın ve hareketliliğin gerekli olduğunu vurguladı. 
     Linn, Proglanmış Kamu ve Mali Sektör Özel Uyum Kredisi'nin PSFSAL2 hazırlıklarının son aşamasında olduğunu belirterek, nisan ayında kadar bu krediyi yönetim kuruluna götürme konusunda hükümetle anlaştıklarını kaydetti. 
     Linn, Türkiye'yi uzun vadeli bir ortak olarak gördüklerini kaydererek, Türkiye'de katıldığı konferanslara ve toplantılara değindi. "Hükümetin çabalarını memnuniyetle karşılıyoruz" diyen Linn, Türkiye'nin şeffaflık ve iyi yönetim anlayışını da desteklediklerini kaydetti. Sivil toplum örgütlerinin ve hükümetin birlikte hareket ederek, yolsuzlukla mücadele ettiğine işaret eden Linn, şöyle konuştu 
     "Bugün İstanbul'da özel sektör temsilcileriyle tanıştım. İSO ve TOBB başkanlarıyla tanıştım. Reel sektörün ihtiyaçlarını ele aldık. Bankacılık sektörünün hızla yeniden yapılandırılması ve bürokrasinin azaltılması talepleri iletildi. Özel sektör yatırım ortamında kendisini toparlayacaktır." Linn, yarın Antalya'ya giderek bazı okulları ve çiftlikleri ziyaret edeceklerini söyledi. 
     
     Ülke krizden çıkıyor 
     Gazetecilerin sorularını da yanıtlayan Linn, desteklerinin Türkiye'deki yoksulluğun azaltılması için yeterli olup olmadığı yönündeki bir soru üzerine, krizin Türkiye'de yarattığı yoksulluğun son derece önemli bir noktada olduğunu, bu konuyla ilgili hükümetle birlikte ön cephede çalıştıklarını söyledi. Dış yardımların tek başına yoksulluk sorununun üstesinden gelemeyeceğini ifade eden Linn, mücadelede Türk halkının ve hükümetinin çabasının önemli olduğuna dikkat çekti. Son aylarda önemli gelişmelerin kaydedildiğini vurgulayan Linn, hükümetin önemli tedbirler aldığını, adımlar attığını kaydetti. 
     Linn, başka bir soru üzerine son günlerde IMF'nin de Türkiye'ye önemli katkılarda bulunduğunu söyleyerek, "Dünya Bankası ve IMF gibi her iki faktör biraraya geliyor" dedi. 
     Linn, üçüncü faktör olarak da dış gelişmeleri göstererek, ABD'ye yönelik saldırının Türkiye'deki iyi toparlanmaya kısa devre yaptığını dile getirdi. Linn, "Ülke krizden çıkıyor. 
     Toparlanma içeriği mevcut. Ama hiçbir zaman garanti olamaz" dedi. Linn, dış ve iç yatırımcıların olumlu olarak Türkiye'yi incelemesi çağrısında bulunarak, Türkiye'ye güçlü bir dış desteğin olduğunu hatırlattı. 
     Temaslarıyla ilgili bir soruya ise Linn, bütün tarafların içtenlikle programı destekledikleri yönünde izlenim edindiğini kaydetti. Hükümetle aralarında görüş farklılığına neden olan önemli bir alan olmadığını vurgulayan Linn, hızlı ve etkili uygulamanın önemine dikkat çekti. Linn, programın devam etmesi ve yasaların uygulamaya konulması gerektiğini de ifade ederek, yasaların uygulanmasını dikkatle izleyeceklerini bildirdi. 
     Linn, Türkiye'nin AB'ye üyeliğiyle ilgili bir soru üzerine de AB'ye üye olmak isteyen herhangi bir ülke adına lobi çalışması yapmadıklarını kaydetti. Üyelikle ilgili şu andaki reform programının önemli rol oynayacağını da kaydeden Johannes Linn, ekonomin de AB'ye üyelikte önemli bir faktör olduğunun altını çizdi. 
     






</TEXT>
</DOC>
