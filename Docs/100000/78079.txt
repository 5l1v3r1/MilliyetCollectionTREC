<DOC>
<DOCNO> 78079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/dunya/adun.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Yüzlerce Filistinli öldürdük 
</HEADLINE>
<TEXT>

Batı Şeria’daki Cenin mülteci kampında 250 Filistinli’nin öldürüldüğü İsrail tarafından açıklanırken Filistinliler bu sayının en az 700 olduğunu öne sürüyorlar 
     DIŞ HABERLER SERVİSİ 

     İsrail’in iki haftalık Batı Şeria işgalinde en şiddetli çatışmalara sahne olan 13 bin nüfuslu Cenin mülteci kampında en az 250 Filistinli’nin öldürüldüğü İsrail ordusu tarafından itiraf edildi. 
     Ancak 9 günlük Cenin olaylarında ölü ve yaralı sayısının çok daha yüksek olduğu ve harabeye dönen kampta büyük bir insanlık dramı yaşandığı yolunda ciddi iddialar ortaya atılıyor. Filistin kaynakları ölü sayısının en az 700 olduğunu iddia ettiler. 
     
     BM soruşturma açsın 
     Filistin özerk yönetimi ise Cenin mülteci kampındaki ’İsrail katliamı’’ konusunda bir uluslararası soruşturma komisyonu kurulmasını istedi. Filistinli yetkili Saib Erekat, ’Cenin katliamı konusunda BM’ye ivedilikle bir uluslararası soruşturma komisyonu kurması çağrısında bulunuyoruz, çünkü burası BM yönetiminde bulunan bir mülteci kampı’’ dedi. 
     Cenin bilançosu İsrail askeri makamlarını zor durumda bıraktı. Önce ordu sözcüsü Tuğgeneral Ron Kitrey "Birkaç yüz Filisinli öldü. Fakat Filistinlilerin iddia ettiği gibi bir katliamdan söz edilemez" dedi. Hemen arkasından bir başka ordu sözcüsü bir açıklama yaparak generalin sözlerini düzeltti ve Filistinli ölü sayısının yüzlerle ifade edilemeyeceğini, Kitrey’in ölü ve yaralıları tek bir rakam olarak dile getirdiğini öne sürdü. 
     Son açıklamada ise adını vermeyen bir üst düzey askeri yetkili, Filistin kayıplarının en az 250 olduğunu ve çatışmalarda 23 İsrail askerinin öldüğünü söyledi. Askerlerin çelişkili açıklamaları, İsrail’in geçekleri gizlemeye çalıştığı veya en azından Batı Şeria’daki birliklerin kontrolden çıkmaya başladığı yolunda yorumlara neden oldu. 
     
     Toplu dayak attılar 
     Cenin Belediye Başkanı Velid Ebu Muveys, İsrail askerlerinin 15 - 50 yaş arasında binlerce Filistinli erkeği gözaltına aldığını söylerken görgü tanıkları evleri yıkılan çok sayıda Filistinli’nin kadın ve çocuk dahil soyulup dövüldüklerini ve yakındaki bir ormana götürüldüklerini belirttiler. 
     Uluslararası medyada yer alan haberlerde de Cenin’de büyük bir trajedi yaşandığı dile getirildi. Amerikan The Washington Post, ABC News ve BBC gibi saygın medya organları harabeye dönen Cenin’den manzaralar aktararak masum Filistinli sivillerin maruz kaldığı terör, yıkım, yağma ve vahşi muameleleri uluslararası kamuoyuna duyurdular. 
     
4.185 tutuklu      İsrail, Batı Şeria’daki iki haftalık "Sur operasyonu" sırasında 4.185 Filistinli’nin gözaltına alındığını bildirdi. Gözaltına alınanlar arasında İsrail tarafından en çok aranan 121 militanın bulunduğunu kaydeden ordu yetkilileri, gözaltıların büyük bölümünün son 2 gün içinde Cenin ve Nablus kentlerinde gerçekleştiğini belirttiler. 
     Tuğgeneral Eyal Schlein, "Arananların çoğu ya yakalandı, ya da öldürüldü" dedi. 
     



 DÜNYA 











</TEXT>
</DOC>
