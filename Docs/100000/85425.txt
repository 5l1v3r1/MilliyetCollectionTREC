<DOC>
<DOCNO> 85425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun02.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröristlerin hedefi şimdi de Özgürlük Heykeli mi.. 
</HEADLINE>
<TEXT>

     Amerikan Federal Soruşturma Bürosu FBI doğruluğu henüz kanıtlanmamış istihbaratlara göre, New York'taki önemli anıt ve binalara terörist saldırılarda bulunulabileceği uyarısında bulundu. 
     Adalet Bakanlığı'ndan bir yetkili, New York'ta aralarında Özgürlük Heykeli'nin de olduğu önemli yapılara teröristlerin saldırıda bulunabileceği yönünde istihbarat edinildiğini FBI'ın kendilerine bildirdiğini söyledi. 
     Yetkili, terörle mücadele operasyonu kapsamında ortak çalışmalar yaptıkları FBI'ın söz konusu istihbaratı tutuklulardan aldığını ifade etti. 
     
     HEDEF YİNE NEW YORK 

     ABD yönetimi, teröristlerin er geç kitle imha silahları edineceklerini düşünüyor. Savunma Bakanı Donald Rumsfeld, Senato'da konuşurken, "Teröristlerin kitle imha silahlarına sahip terörist devletlerle ilişkili olduklarını ve bu sayede bir gün mutlaka kitle imha silahları edineceklerini kabul etmeliyiz" dedi. Rumsfeld, "Teröristler, er geç bu tür silahları edinecekler ve bunları kullanmakta bir an bile tereddüt etmeyeceklerdir" diye konuştu. Amerikalı bakan, teröristlere kitle imha silahı sağlayabilecek ülkeler olarak da Irak, İran, Suriye ve Kuzey Kore'yi saydı. Rumsfeld, kendisine ulaşan günlük raporlara göre yeni terör saldırılarının kaçınılmaz olduğunu da yineleyerek, "Sorun, yeni saldırılar olup olmayacağı değil, bunların ne zaman, nerede, nasıl olacağı..." dedi. Yine istihbaratlara göre ABD'ye yönelik yeni bir terörist saldırının hedefinde yine New York kenti olacak. 
     
     IMF'NİN POSTA MERKEZİNDE ŞARBONLU MEKTUP 

     ABD'de dün Dünya Bankası'nın Washington'daki merkezine ulaşan postada şarbona rastlanmasının ardından, Uluslararası Para Fonu'nun IMF posta merkezinde de şarbonlu mektup bulundu. Merkezi Washington'da bulunan IMF'den yapılan açıklamada, posta merkezine gelen mektuplarda yapılan testlerde bazı mektuplarda şarbon izine rastlandığı belirtilerek, sonuçların kesin olmadığı, yeni testler yapılacağı bildirildi. IMF yetkilisi Francisco Baker, Reuters'e yaptığı açıklamada, mektuplar üzerinde yapılan ilk test sonuçlarının pozitif olduğunu, buna rağmen sonuçların kesin olduğunu söylemek için erken olduğunu ve posta merkezinin mühürlendiğini söyledi. Fon binasının alt katlarında bulunan ve havalandırma sistemi de kapatılan posta merkezinden alınan mektupların diğer test sonuçlarının 48 saat içinde belli olması bekleniyor. Geçen yıl Washington, Florida ve New York'ta 5 kişi, postayla gönderilen şarbondan ölmüştü. 
     





</TEXT>
</DOC>
