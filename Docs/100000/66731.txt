<DOC>
<DOCNO> 66731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/spor/spo03.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
SERGEN tehlikede 
</HEADLINE>
<TEXT>

     MALATYASPOR maçının 30. dakikasında dizine aldığı darbe ile sakatlanan Sergen’in Fenerbahçe maçında oynamayacağı açıklandı. Carousel Acıbadem Hastanesi’nde MR’ı çekilen yıldız futbolcu hakkında bir açıklama yapan kulüp doktoru Burhan Uslu, "Çapraz bağlarının kopmuş olduğundan şüphe ediyoruz. Şu anda durumu iyi. Ancak, kesin bir şey söylemek için pazartesi gününü beklemeliyiz" diye konuştu. 
     SERGEN’İN çapraz bağlarının kopması halinde ya dizine artroskopi yapılacağı, ya da ameliyat kararı verileceği bildirildi. Ameliyat olması halinde sezonu kesinlikle kapatacak olan yıldız futbolcunun, operasyon kararı çıkarsa Amerika’ya gideceği öğrenildi. Pazartesi günü çekilecek MR filmlerinden sonra doktorlar teşhislerini koyacaklar. Maç içinde ensesinden darbe alan Ümit Karan’ın da derbide yer almasının zor olduğunu belirtildi. 
     
Perez’den savunma      KIRMIZI kart gören Perez, "Ben kesinlikle hakemi aldatmaya çalışmadım. O yapıda bir insan değilim" dedi. Pozisyonun penaltı olmadığını itiraf eden Fransız oyuncu, "Ancak rakibim topa vururken bana da çarptı. Bu yüzden düştüm. Sanıyorum hakem beni Mert’in yüzünden attı. İki maçta dört tane kayıp verdik. Bu bir tesadüf olamaz" diye konuştu. 
     
Tribünler çıldırdı      KARŞILAŞMANIN 80. dakikasında Perez’in Ünsal Çimen tarafından oyundan atılmasıyla Sarı - Kırmızılı taraftarlar çılgına döndü. Federasyona, hakemlere, Fenerbahçe Başkanı Aziz Yıldırım’a ve yorumcu Erman Toroğlu’na küfürler yağdıran Galatasaray tribünlerinin bu hareketi üzerine Çimen, uyarı anonsu yaptırdı. 
     
Bülent hastanelik      SERGEN’İN sakatlığının ardından K.Bülent’in de rakibiyle çarpışması sonrası kısa süreli bir hafıza kaybı yaşaması korku yarattı. Lucescu, bu oyuncuyu oyundan almak zorunda kalırken, Bülent’e ilk müdahale soyunma odasında yapıldı. Beyin sarsıntısı geçirdiği endişesiyle daha sonra hastaneye götürüldü. 
     
Altaylı bilmecesi      MAÇ sonrasında 2. Başkan Fatih Altaylı’nın istifa ettiği dedikodusu çıktı. Altaylı böyle bir kararı olmadığını açıklamasına rağmen "Pazartesi günü gerekli açıklamaları yapacağım" diye konuşunca, Sarı - Kırmızılı yönetimin içinde bazı kavgaların yaşandığı iddia edildi. 
     
Canaydın gururlu      GALATASARAY’IN geleceğinin tartışıldığı toplantıların ikincisi, dün "Galatasaray Karar Konferansı" adı altında gerçekleştirdi. Toplantıda eski başkanlardan Alp Yalman, Faruk Süren, eski yöneticiler Ali Dürüst ve Ateş Ünal Erzen de yer aldı. Yönetimden ise sadece Özer Saracoğlu hazır bulundu. Marttaki kongrede adaylığına kesin gözüyle bakılan Özhan Canaydın, "Listemde sürprizler olacak. Faruk Süren, Alp Yalman ve Selahattin Beyazıt gibi camianın önde gelen isimlerinin desteğini almak bana gurur veriyor" dedi. 
     



 SPOR 



























</TEXT>
</DOC>
