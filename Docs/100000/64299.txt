<DOC>
<DOCNO> 64299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/soneko03.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de Emlak Vergisi... 
</HEADLINE>
<TEXT>

     AB'de emlak vergisi işleri tamamen ulusal düzeyde ve yerel yönetimlerce yürütülürken, Belçika örneğinde tüm insanlar gibi, bütün bina ve konutların da kimlik kartları bulunuyor. 
     Bu kartlarda, evsahibi ve ev hakkında ayrıntılı bilgiler yer alıyor. Kimlik kartı olmayan evde ikamet edilemiyor, alım-satım yapılamıyor. 
     Edinilen bilgiye göre, AB'de emlak vergisine dönük hiç bir kural, yasa ve üyelere getirilen mecburiyet bulunmazken, federe ve zengin ülke olarak bilinen Belçika'nın çok karmaşık bir vergi sistemi söz konusu. Ev alım vergisi, gerçek satış değerinin yüzde 12,5'i olarak devlet tarafından, noter aracılığı ile tahsil ediliyor. 
     Evlerin kimlik kartlarında gerçek değerleri belirleniyor. Satışta bu değer düşük gösterilse dahi, alıcı vergiyi devletin belirlediği değer üzerinden ödüyor. 
     Federe yapılı Belçika'da emlak vergileri, bölgesel yönetimlerin en önemli gelirlerini oluşturuyor. Bölge, kent ve belediye ayırımı yapılıyor. Emlak vergisinin yüzde 50'si kent, yüzde 40'ı belediye ve yüzde 10'u bölge yönetimlerine aktarılıyor. 
     Belçika'da ev sahipleri, kendilerini ''vergi sisteminin kurbanları'' olarak nitelendiriyorlar. Katı emlak vergisi sitemi, genelde, bir ailenin tek ev sahibi olması halinde ''tahammül edilebilir boyut'' kazanıyor. Yazlık gibi az kullanılan konutlarda ve kiraya verilen evlerde vergi oranı önemli ölçüde artıyor. 
     Belçika genelinde, bir apartman veya ev için, evsahibi tarafından ödenen yıllık emlak vergisi 500 ila 2 bin euro arasında değişiyor. Ev sahiplerinin, her daire veya evleri için ortalama 750 euro ödedikleri belirtiliyor. 
     Emlak vergisi üzerinde, belirli koşullar çerçevesinde, önemli oranlarda indirimler yapılıyor. 
     Yüksek değeri olmayan ve düşük gelirli evsahipleri tarafından bizzat kullanılan evler için yüzde 25 ila yüzde 50 vergi indirimi uygulanıyor. 
     Çocuk sahibi vergi mükelleflerinin ödedikleri emlak vergileri, çocuk başına yüzde 10 indirim görüyor. Aile fertleri arasında sakat olan bulunduğu takdirde, sakat kişi başına yüzde 20 emlak vergisi indirimi uygulanıyor. Savaş malulleri de, yüzde 20 indirimden yararlanıyorlar. 
     Sürekli kullanılmayan evlere vergi indirimi yapılmıyor. 
     Evsahipleri, birden fazla ev için söz konusu indirimlerden yararlanamıyorlar. 
     İşveren, tüccar ve şirketlere, istihdam alanı açtıkları gerekçesiyle, belirli koşullar çerçevesinde, çeşitli oranlarda emlak vergisi indirimleri uygulanıyor. Belçikalı veya yabancı yatırımcılara da, belirli süreler için emlak vergisi indirimi olanakları sunuluyor. 
     Nüfusu 10 milyon olan Belçika'da, 600 bin kişi, sahibi olduğu evi kiraya vererek vergi ödüyor. Mülke ilişkin emlak vergisi dışında, kira gelirinin yaklaşık yüzde 15 ila 25'i, devlet tarafından gelir vergisi olarak alınıyor. 
     Belçikalı maliyeciler, emlak vergisi siteminin ''sosyal açıdan çok adil'' olduğunu, ailelerin, ''tek ev sahibi oldukları ve bu evde ikamet ettikleri takdirde'' söz konusu vergiyi yük olarak hissetmemeleri için gereken önlemlerin alındığını, emlak vergisinin ''gelir ve gider düzeyine orantılı'' tutulduğunu ifade ediyorlar. 
     Birden fazla ev sahibi olanların daha fazla emlak ve gelir vergisi ödemelerinin ise ''doğal karşılanması gerektiğini'' söylüyorlar. 
     






</TEXT>
</DOC>
