<DOC>
<DOCNO> 53909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/24/son/soneko02.html </URL>
<DATE> 2001/11/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Uluslararası piyasalarda geçen hafta nasıl geçti 
</HEADLINE>
<TEXT>

     ABD'de ulusal tatil ve hafta sonu arasında sıkışmasına rağmen, ABD Doları New York döviz borsasında Cuma günü Japon Yeni ve İngiliz Sterlini karşısında son dört ayın en yüksek düzeyine çıktı. 
     New York borsasının Cuma günü dolar 2 Ağustos'tan bu yanaki en yüksek düzeyine 124.48 yene yükselirken, sterlinin ABD Doları karşısındaki değeri 18 Temmuz'dan bu yanaki en düşük düzeyine 1.4035 dolara indi. Borsanın Cuma günkü kapanışında euro, Cuma günü 
     87.94 sentten 87.78 sente geriledi. 
     Uzmanlara göre, doların yen karşısındaki yükselişi, son zamanlardaki yukarı doğru gidişin devamı niteliğinde, ayrıca, Japonya Merkez Bankası'nın, yenin değer kaybetmesi için yabancı para birimleri cinsinden tahvil ve bonolar alımına yönelmesi de, doları güçlendirdi. 
     Bu arada, İngiltere Başbakanı Tony Blair'in konuşması öncesinde, sterlin, euro ve dolar karşısında önemli ölçüde değer kaybetti. Ancak, Blair'in konuşmasından sonra, piyasalarda, ''İngiltere'nin sterlinin Avrupa tek para birimine katılımı hususunda taviz vermez konumunda hiçbir değişiklik olmadığı'' kanısının güçlenmesiyle, sterlin kayıplarının bir kısmını geri kazandı. 
     New York borsasında dolar, 1.61 İsviçre Frangı'ndan 1.6667 franga yükselirken, 1.6005 Kanada Doları'ndan 1.5995 Kanada Doları'na geriledi. Dolar New York'ta Alman Markı, Fransız Frangı ve İtalyan Lireti karşısında değer kazandı. 
     Londra borsasında Pazartesi günü 88.04 sentten işlem gören euro, Cuma günkü kapanışta 87.77 sente geriledi. 
     Avrupa piyasasında Pazartesi günü öğleyin 1.4228 dolardan işlem gören İngiliz Sterlini, Cuma günkü kapanışta 1.4102 dolara geriledi. 
     
     Menkul kıymet borsaları 
     New York menkul kıymetler borsası Wall Street'te Dow Jones Endeksi geçen hafta 92.72 puan binde 9 oranında artışla 9,959.71 puana çıktı. 
     Nasdaq Bileşik Endeksi geçen hafta 4.62 puan binde 2 artışla 1,903.20 puana çıktı. Standard Poor's 500 Endeksi 11.69 puan yüzde 
     1 artışla 1,150.34 puana, küçük ölçekli şirketlerin hisse senetlerini 
     gösterir Russell 2000 Endeksi 7.11 puan yüzde 1.6 artışla 458.42 puana yükseldi. Tokyo menkul kıymetler borsasında Nikkei Endeksi geçen hafta 47.73 puan kazanarak 10,696.82 puana yükseldi. Londra borsasında FTSE-100 Endeksi geçen hafta sadece 2.2 puan artışla 5,293.2 puana çıktı. 
     






</TEXT>
</DOC>
