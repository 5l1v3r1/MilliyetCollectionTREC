<DOC>
<DOCNO> 59146 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sontur03.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çerkezköy'de sele karşı kriz masası 
</HEADLINE>
<TEXT>

     Kızılay'ın Afet Operasyon Merkezi AFOM Çerkezköy'deki sel felaketi üzerine kriz masası oluşturdu. 
     AFOM Müdürü Ömer Taşlı, yaptığı yazılı açıklamada, Tekirdağ'ın Çerkezköy ilçesinde devam eden yağışlar nedeniyle sel felaketinin olduğu haberinin alınmasından sonra, 24 saat faaliyet gösterecek kriz masasının oluşturulduğunu ve ilgili tüm birimlerin teyakkuza geçirildiğini bildirdi. 
     Taşlı, ''Meydana gelen afetten 200 ailenin etkilendiği ve afetzedelerin, kamu kurumlarının ve özel kuruluşların binalarına yerleştirildiği öğrenilmiştir. AFOM, teyakkuza geçen Çerkezköy, Çorlu şubelerimizle ve ilçe kriz merkezleri ile eşgüdüm halinde çalışmaya başlamıştır'' dedi. 
     Bölgeye, İstanbul Müdürlüğü ve Maltepe Deposu'ndan personel, araç ve malzeme sevk edildiğini belirten Taşlı, ilk etapta 14 personel ve 5 araçtan oluşan ekibin görevlendirildiğini kaydetti. 
     Bölgedeki Afet Lojistik Merkezi olan Büyük Karıştıran Deposu'nun 6 bin kişiye beslenme ve 5 bin kişiye barınma hizmeti verebilecek kapasitede olduğunu kaydeden Taşlı, AFOM'un, bölgedeki içme suyu ihtiyacını karşılamak için gerekli önlemleri aldığını, merkezin, bölgedeki Kızılay şubeleri, birimleri ve kriz merkezleri ile temas halinde faaliyetlerine devam ettiğini belirtti. 
     






</TEXT>
</DOC>
