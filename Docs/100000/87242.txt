<DOC>
<DOCNO> 87242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sonspo18.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray Baştürk "Brrezilya'dan korkmuyorum" 
</HEADLINE>
<TEXT>

     Alman B.Z gazetesi, Dünya Kupası finallerinde mücadele edecek A Milli Futbol Takımı'na tam sayfa ayırdı. 
     Gazeteye konuşan milli takımın kozlarından Bayer Leverkusenli Yıldıray Baştürk, 17. Dünya Kupası finallerinde Türkiye'nin grubunda karşılaşacağı Brezilya'dan korkmadığını bildirirken, Milli Takımlar teknik Direktörü Şenol Güneş, ''En azından çeyrek finale ulaşmak için mücadele edeceğiz'' dedi. 
     Ylıdıray Baştürk, güçlü ve rekabet yeteneği olan bir takıma sahip olduklarını belirterek, ''Bu Dünya Şampiyonası'nda çok şey yapabileceğimize inanıyorum. Çeyrek finale ulaşacağımıza inanıyorum. 50 yıldan sonra yeniden bir şampiyonaya katılmaktan mutluyuz. Hiç kimseden korkmamıza gerek yok'' ifadelerini kullandı. 
     Brezilya'nın tüm yıldızları ile Dünya Şampiyonası'na katıldığına dikkati çeken Baştürk, ''Tabii ki grubumuzun favorisi Brezilya, ancak iyi bir günümüze denk gelirsek Brezilyalıları öfkelendirebiliriz. Birarada sağlam durmalı ve akıllı kontra ataklar yapmalıyız'' dedi. 
     Çin tarzı futbol oynayan Güney Kore ile Ekvador maçlarında Türk Milli Takımı'nın iyi bir futbol sergilediğini belirten Baştürk, tüm maçlarda ilk onbirde oynayacağını ümit ettiğini kaydetti. 
     Alman Milli takımında önemli futbolcuların yer almadığını, bu nedenle Almanya'yı favori görmediğini de ifade eden Baştürk, ''Ancak Almanları hiçbir zaman tümüyle silmemek gerekir'' dedi. 
     B.Z gazetesi ''Süper Türkler mi - Teknik Direktör Güneş çeyrek finalden söz ediyor'' başlığı ile geniş şekilde yer verdiği haberde, Şenol Güneş'in, ''Çocuklarıma çok güveniyorum. En azından çeyrek finale ulaşmak için mücadele edeceğiz'' açıklamasını aktardı. 
     ''Kağıt üzerinde Brezilya ile birlikte grup favorisiyiz'' diyen Güneş, Hakan Şükür'ün Türk futbolunda gelmiş geçmiş en büyük futbolcu olduğunu, Rüştü ile Alpay'ın da takımı sürükleyebileceklerini belirtti. 
     





</TEXT>
</DOC>
