<DOC>
<DOCNO> 99719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/dunya/dun01.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Clinton İsrail için ölürüm 
</HEADLINE>
<TEXT>

Vietnam Savaşı’na katılmamak için askerlik yapmayan dönemin Çiçek Çocukları’ndan Bill Clinton, "Irak, İsrail’e saldırırsa elime bir silah alıp cepheye koşarım" dedi 
     DIŞ HABERLER SERVİSİ 

     Vietnam’da savaşmamak için askerden kaçan ABD eski Başkanı Bill Clinton, "Irak’ın saldırması halinde İsrail için silahlanıp savaşacağını ve gerekirse ölebileceğini" söyledi. "Irak, Ürdün Nehri’ni geçip İsrail’e girerse, hemen elime bir silah alıp cepheye koşarım. Savaşıp, ölürüm" diyen Clinton, konuşmasını dinleyen Yahudiler tarafından ayakta alkışlandı. 
     ABD eski başkanı bu hamasi nutkunu Kanada’nın Toronto kentinde adam başı 1000’er dolar ödeyip kendisini dinlemeye gelen 350 kadar Yahudi karşısında attı. Çocuklar yararına hayır toplantıları düzenleyen Toronto Hadassah - WIZO kuruluşunun organize ettiği akşam yemeğinde sözü Ortadoğu sorununa getiren Clinton, şiddet eylemlerini kınadı, "Bu soruna askeri bir çözüm yok ama terörist bir çözüm de yok" dedi. 
     Clinton, Filistin lideri Yaser Arafat’la barış olmayacağını söyleyen ve görevden ayrılmasını isteyen şimdiki Başkan George W. Bush’u eleştirerek ABD’nin Ortadoğu sorununda aktif rol alması gerektiğinin altını çizdi. Eski Başkan, en iyi çözümün Filistin devletinin kurulmasına olanak sağlayan geçici bir anlaşma olacağını vurguladı. Kendi başkanlık döneminde sunduğu barış planını kabul etmediği için Arafat’ı da hatalı bulan Clinton "Çözüm için hala umut var" diye konuştu. 
     



 DÜNYA 












</TEXT>
</DOC>
