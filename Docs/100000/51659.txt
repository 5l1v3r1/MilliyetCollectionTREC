<DOC>
<DOCNO> 51659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/guncel/gun04.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni Kudüs Karahallı 
</HEADLINE>
<TEXT>

Uşak’ın Karahallı ilçesinde yapılan kazılarda dünyanın kayıp 7. mezhebi olarak bilinen Montanizm'in kenti ve kilisesi ortaya çıkarıldı 
     Uşak'ın Karahallı ilçesinde yapılan kazı çalışmalarında, "Yeni Kudüs" olarak da adlandırılan ve İncil'de "Hıristiyan tarikatının merkezi" olarak geçen Pepouza Kenti ve Montanist Kilisesinin ortaya çıkarılmasıyla, dünyanın kayıp 7. mezhebi olarak bilinen Montanizmin de bulunduğu bildirildi. 
     Kadın - erkek eşitliği ve laikliğin katı savunucusu olarak bilinen ve ilk Hıristiyanların kurduğu mezhep olan Montanizm, dünyanın çeşitli yörelerinde 100 yıldır aranırken, Pepouza Kentinin bulunmasıyla dünyada bilinmeyen mezhep kalmadığı açıklandı. 
     Kazı sonuçlarından elde ettikleri bilgiyi, Uşak Valisi Ayhan Çevik'e ileten 100 kişilik uluslararası kazı ekibinin sorumlusu ABD'li Prof. William Tabberne ve Heidelberg Üniversitesi'nden Prof. Peter Lampe, Hıristiyanlığın merkezinin belgelerle kanıtlandığını ve İ.Ö. 165'de inşa edilen Montanist Kilisesi'nin gün ışığına çıkarıldığını açıkladı. Banaz Çayı Vadisi'nde çanak şeklindeki bir yörede gerçekleştirilen kazılarda ortaya çıkarılan kentin Pepouza olduğunu kabul eden Prof. Tabberne, antik çağ edebi kaynaklardaki bilgilerle bulguların örtüştüğünü ve böylece kayıp 7. mezhebin de bulunduğunu kaydetti. 
     
     Kazılar gizli yapıldı 
     Prof. Lampe ise Pepouza'nın sırrının çözüldüğünü belirterek, "Türk Hükümeti'nin izniyle çok gizli olarak sürdürdüğümüz kazılar sonucu Kibele kültürüne ait izleri de ortaya çıkardık. 100 yıldır aranan son mezhep de artık aydınlığa kavuşmuştur" dedi. 
     



 GÜNCEL 
















</TEXT>
</DOC>
