<DOC>
<DOCNO> 95504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sondun09.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'ın ilk internet cafesi açıldı 
</HEADLINE>
<TEXT>

     Afganistan'daki ilk internet kafenin açılışı ABD'nin Kabil büyükelçisi tarafından yapıldı. 
     Ticaret Bakanlığı'nda yapılan açılış töreninde konuşan Büyükelçi Robert P. Finn, internet bağlantılarının, Afganistan'ın penceresini dünyaya açacağını ve uluslararası iş bağlantılarını yeniden kuracağını kaydetti. 
     Finn, ''Afganistan'ın yeniden yapılanmasında yeni bir dönemin başındayız. El Kaide ve Taliban'a karşı ana mücadele kazanıldı. Ülkede güvenlik durumunun gelişmesini bekliyoruz. Güvenlikte gelişme iş hayatının gelişmesinde çok gerekli'' dedi. 
     Amerikalı işadamlarının Afganistan'da yatırım yapılması yönünde giderek artan ilgisi bulunduğunu belirten Finn, bu ay Washington'dan Afganistan'a gelecek bir grubun, petrol ve gaz alanlarında yatırım imkanlarını araştıracağını kaydetti. 
     ABD, Ticaret Bakanlığı'ndaki internet girişini sağlayacak uydu bağlantısı ve 10 bilgisayar terminali için 50 bin dolar yatırım yaptı. 
     Bakanlık yetkilileri, merkezin halka açılacağını ve ülkenin ilk internet kafesi olacağını belirtiyor. 
     





</TEXT>
</DOC>
