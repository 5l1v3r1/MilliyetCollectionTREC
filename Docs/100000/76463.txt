<DOC>
<DOCNO> 76463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sontur15.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Samimiyet sınavı... Teröre karşı iseniz iade edin 
</HEADLINE>
<TEXT>

     İran'da yakalandığı bildirilen terör örgütü PKK'nın sözde üst düzey sorumlularından Cemil Bayık ve Halil Ataç ile ilgili Diyarbakır DGM Başsavcılığı'nca da ''İade Talepnamesi'' hazırlandı. 
     Edinilen bilgiye göre, Irak'ın Kuzey kesiminden örgüt mensubu Halil Ataç ile birlikte geçtiği İran'da yakalandığı bildirilen terör örgütü sözde askeri kanat sorumlusu Cemil Bayık'ın iadesi ile ilgili çalışmalar sürüyor. 
     Adalet Bakanlığı Uluslararası Hukuk ve İlişkiler Genel Müdürlüğü'nün isteği üzerine Diyarbakır DGM Başsavcılığı'ca, örgütün sözde üst düzey sorumlusu Cemil Bayık hakkında dosya hazırlandı. 
     Bayık'ın iade edilmesi amacıyla İran'a gönderilmek üzere hazırlanan İade Talepnamesi'nde, Bayık hakkında hazırlanan 2 ayrı soruşturma evrakı bulunuyor. 
     Yetkililer, terörist Bayık hakkında 2 ayrı soruşturma evrakı bulunduğu ve hazırlık tahkikatından hakkında giyabi tutuklama kararının olduğunu belirterek, hazırlanan dosyanın Adalet Bakanlığı Uluslararası Hukuk ve Dış İlişkiler Genel Müdürlüğü'ne önümüzdeki günlerde gönderileceğini bildirdiler. 
     Bu arada, sözde askeri kanat sorumlusu Bayık ile birlikte yakalandığı bildirilen örgütün sözde üst düzey sorumlularından Halil Ataç ile ilgili de ''İade Talepnamesi'' hazırlandığını kaydeden yetkililer, ''Söz konusu şahıs ile ilgili herhangi bir talepte bulunulmadı. Ancak, bununla ilgili de talepte bulunma ihtimali üzerine dosyayı hazırladık'' dediler. 
     Ataç hakkında ise Diyarbakır 1 ve 4 no'lu DGM'lerde iki ayrı dosya bulunuyor. Ataç'ın TCK'nın 125. maddesi gereğince idam cezası istemiyle hakkında dava açıldığı ve gıyabi tutuklama kararı bulunduğu bildirildi. 
     






</TEXT>
</DOC>
