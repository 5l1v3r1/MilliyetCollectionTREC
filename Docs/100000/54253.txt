<DOC>
<DOCNO> 54253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/27/ekonomi/eko10.html </URL>
<DATE> 2001/11/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Dış Yatırım’dan rekor büyüme 
</HEADLINE>
<TEXT>

Pazar payını yüzde 200’ü üzerinde artıran Dış Yatırım, yüzde 4.1’lik paya ulaştı 
     EKONOMİ SERVİSİ 

     Yatırım bankacılığı, portföy yönetimi ve yatırım danışmanlığı alanlarında faaliyet gösteren Dış Yatırım, kasım ayı itibarıyla en çok işlem yapan aracı kurumlar arasında ikinci sıraya yükseldi. Ocakta yüzde 2’lik işlem hacmi payı ile 19’uncu sırada bulunan Dış Yatırım, pazar payını yüzde 200’ün üzerinde artırarak yüzde 4.1’e çıkardı. 
     Haziran sonunda faaliyete geçen Dış Yatırım internet sitesindeki hesap sayısı ise 14 Kasım tarihi itibarıyla yaklaşık 1.500’e yükseldi. Dış Yatırım internet sitesinde açılan hesap sayısında son üç aylık dönem içerisinde yaklaşık yüzde 350’lik bir artış yaşandı. 
     
Hedef, lider aracı kurumlardan biri olmak      Yatırım bankacılığı alanında birkaç kurumun sektörün lideri konumuna geleceğini tahmin ettiklerini belirten Dış Yatırım Genel Müdürü Hakan Turunç, şunları söyledi 
     "Dış Yatırım doğru stratejileri izleyerek bu kurumlar arasına girmeyi hedefliyor. Bu çerçevede dolar bazında özkaynak artışı sağlayan az sayıda aracı kurumdan biri de Dış Yatırım. Bu kadar kısa süre içerisinde büyüme rekorları kırarak geldiğimiz nokta mutluluk verici. Bu başarıyı Dışbank bünyesindeki elemanlar da dahil olmak üzere 100’ün altında bir kadro ile elde ettik. Son derece verimli çalışan bir ekibe sahibiz." 
     2001 yılında Dış Yatırım’ın yönettiği üç yatırım fonu da başarılı bir performans gösterdi. Kasım ayı itibarıyla Dış Yatırım A Tipi Değişken Fonu, getiri sıralamasında 161 A tipi fon arasında yedinci, A Tipi Karma Fon 21’inci, B Tipi Değişken Fon ise 119 B tipi fon arasında sekizinci sırada yer aldı. 
     
Efes Breweries ortak arıyor      Hollanda’da faaliyet gösteren Efes Breweries, ortaklık arayışına girdi. Anadolu Efes’in iştiraklerinden Efes Breweries, uluslararası bira operasyonlarının finansmanı kapsamında sermaye artışı yaparak, artan sermayenin yabancı kurumsal yatırımcılara satış olanaklarını araştırmak üzere, Global Menkul Değerler’i finansal danışmanı olarak tayin etti. 
     
Petkim’e yeni genel müdür      Petkim Genel Müdürlüğü ve Yönetim Kurulu Üyeliği’ne Yavuz Aktuğlu atandı. Petkim’in Yarımca Kompleksi Tüpraş’a devredilmeden önce bu kompleksin müdürü olan Aktuğlu, daha sonra Petkim Genel Müdür Yardımcılığı’na getirildi. Aktuğlu, Petkim Genel Müdürü Turgut Bozkurt’un Enerji Piyasası Düzenleme Kurulu Üyesi olmasıyla ise yeni görevine atandı. 
     



 EKONOMİ 



















</TEXT>
</DOC>
