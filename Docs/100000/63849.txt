<DOC>
<DOCNO> 63849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/dunya/adun.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaynanam bile battı 
</HEADLINE>
<TEXT>

ABD Başkanı Bush, kaynanasının bile Enron hisselerinden zarar ettiğini söyleyerek, şirketin batacağından kendisinin de habersiz olduğunu kanıtlamaya çalıştı 
     YASEMİN ÇONGAR Washington 

     ABD Başkanı George W. Bush, bugüne kadarki siyasi kampanyalarının finansmanında büyük rol oynayan başkan ve yöneticileriyle yakın ahbaplık ettiği Enron şirketinin batmasının, ailesini de "mağdur" duruma düşürdüğünü söyleyerek, kendini savundu. ABD Kongresi, Enron’un batış sürecindeki usulsüzlük iddiaları ile olası siyaset bağlantısını soruşturmaya yönelik özel oturumlarını başlatmaya hazırlanırken bir açıklama yapan Bush, "Beni en çok öfkelendiren, Enron’un gerçek durumunu, hissedarlarının ve çalışanlarının bilmemesi. Kendi kayınvalidem de geçen yaz Enron hissesi satın aldı ve şimdi bunun hiçbir değeri kalmadı. Eğer gerçek durumu bilseydi, ne karar alırdı bilmiyorum, ama ne olup ne bittiğini bilmediği kesin" dedi. 
     Bush’un bu sözleri, "Enron’un mali uçuruma yuvarlanma sürecinden tümüyle habersiz olduğunu kanıtlama çabası" olarak yorumlanırken, Beyaz Saray, Başkan’ın kayınvalidesi Jenna Welch’in Eylül 1999’da tanesi 40 dolar 90 sentten 200 Enron hissesi satın aldığını, şirketin iflasının açıklanmasının ardından, geçen aralıkta bu hisseleri 42 sentten satarak toplam 8 bin dolardan fazla zarar ettiğini bildirdi. 
     
     Vatan, millet’ edebiyatı 
     Öte yandan Bush, Kongre’nin Enron konusundaki soruşturma kararlılığını desteklediğini belirtirken, bir yandan da kendi yönetimini zor durumda bırakabilecek bu soruşturmanın karşısına bazı "ulusal" argümanlarla çıkmaktan geri durmadı. ABD Başkanı, "Kongre, Amerikan halkının gereksinimleri üzerinde odaklanmaktan vazgeçmemeli. Savaş halindeyiz. Memleketimizin güvenliğinden, herkesin iş bulabileceğinden emin olmak, asıl görevimizi ihmal etmemek durumundayız" dedi. 
     
     Skandalın özeti 
Kötü kokan bir iflas      ABD tarihinde iflas eden en büyük şirket olan ve ani batışına dek, ülkenin yedinci büyük şirketi sayılan, eski petrol devi Enron, dünden itibaren ABD Kongresi’nin bir numaralı konusu. İflasıyla, yüz binlerce kişiyi işinden, sigortasından ve emeklilik yatırımlarından mahrum bırakan şirketin batış sürecindeki usulsüzlük iddiaları inceleniyor. Enron yönetiminin, gerçek durumu, hissedarlardan gizledikleri, denetleyici Arthur Andersen şirketinin de bilgisi dahilinde birçok evrakın yok edildiği iddialarının yanı sıra, Bush yönetiminin de bu süreçte devrede olduğu kuşkusu var. Enron Başkanı Kenneth Lay’in geçen yıl, şirketinin sorunlarını Hazine Bakanı Paul O’Neill ile Ticaret Bakanı Don Evans’a anlatarak yardım istediği biliniyor. Ancak Beyaz Saray, iki bakanın, Bush’a bu konuda bilgi aktarmadan, Enron’a yardım etmeme kararı aldıklarını açıklamıştı. Enron, sadece Bush’a değil, aralarında Cumhuriyetçiler kadar Demokratlar’ın da bulunduğu çok sayıda Senato üyesine de, milyonlarca dolarlık kampanya bağışı aktarmış bir şirket. 
     



 DÜNYA 












</TEXT>
</DOC>
