<DOC>
<DOCNO> 55910 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/dunya/dun01a.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Duvarlar yıkılmalı 
</HEADLINE>
<TEXT>

Yunan Dışişleri Bakanı Papandreu, Kıbrıs'taki olumlu gelişmeleri "Duvarlar yıkılmalı, rekabetlere son verilmeli" sözleriyle karşıladı 
     YORGO KIRBAKİ Atina 

     Yunanistan Dışişleri Bakanı Yorgo Papandreu, Rauf Denktaş ile Glafkos Klerides'in birlikte yediği akşam yemeğinin, "Kıbrıs'ta Türklerle Rumların barış içinde birlikte yaşayabilecekleri" mesajı verdiğini söyledi. Papandreu, Kıbrıs'taki olumlu gelişmelerden son derece memnun olduğunu belirtirken, "Duvarlar yıkılmalı, rekabetlere son verilmeli" dedi. Başbakan Kostas Simitis de, "Alışılmadık bir şekilde 2 gün içinde 2 defa Kıbrıs'ta olumlu adım atıldığını" vurguladı. 
     
     Yunan manşetlerinde 
     Kıbrıs konusu uzun bir süre sonra Yunan gazetelerinin manşetlerine çıktı. Etnos gazetesi "İki saat süren tarihi yemek" derken, muhalefet yanlısı Elefteros Tipos, Klerides’i eleştirmek için "Denktaş’ın yemeğine kimliksiz gitti" dedi. Yunanlıları şaşırtan tek şey imambayıldı ile orfos balığının aynı mönüde sunulması oldu. 
     
     Amerika cesaretlendi 
     Kıbrıs'ta iyimser rüzg rların esmesi ABD'yi de cesaretlendirdi. Yunan basınına göre, ABD ile BM'nin çözüm planı, şimdilik "çekmecede..." 
     Gevşek federasyon, iki yönetimin azami ölçüde daha fazla özerkliğe sahip olmaları, 5 yıllık geçiş süresi ve bu sürede Türkiye ile Yunanistan'ın da aralarında bulunacağı çokuluslu bir askeri gücün adada konuşlanmasını içeren ABD - BM planı, muhtemelen martta taraflara sunulacak. 
     
İki lideri güldüren fıkra      Kıbrıs Rum Lideri Klerides ile önceki gece akşam yemeğinde buluşan KKTC Cumhurbaşkanı Denktaş karşılıklı fıkra anlatarak hoş bir gece geçirdiklerini, hatta "sıfır kilometre beyin" fıkrasının herkesi neşelendirdiğini söyledi. Denktaş, kimin anlattığını söylemediği fıkrayı da aktardı 
     "Beyin satan bir pazar varmış. 'En pahalısı en iyisidir' diyerek en pahalı beyni almak için gitmişler. 'Niçin bu kadar pahalı ' diye sormuş alıcı, 'Bu falan politikacının beyni' demiş satan adam. Müşteri 'Ee, bu adam bu kadar yaşadı, bu kadar da sorunlu işler yaptı, nasıl olur da bu kadar pahalı olur eskimiş beyni ' diye üsteleyince satıcı 'Çünkü o beynini hiç kullanmadı' karşılığını vermiş." 
     Görüşmenin yarattığı aşırı iyimser havaya değinen Denktaş, "Her şey oldu bitti, artık hiçbir şey kalmamıştır gibi bir hava yaratmak doğru değil" dedi. 
     
HALK NE DİYOR      ÖZGÜR EKŞİ Lefkoşa 

     Denktaş ile Klerides arasında ısınan atmosfere hem KKTC halkı hemde GKRY halkı ayak uydurmakta zorlanıyor. Cemile Nalan Serbülent, "biran evvel anlaşsınlar" diyerek görüşmeleri destekliyor. Taksi şoförü Turhan Soylu "iki ayrı bölge, iki ayrı halk olarak yaşamak yanlış. Geçmiş geçmişte kaldı" diyor. GKRY tarafında marangoz Andonis Andoniu, "Şimdi de biz halk olarak beraber yemek yiyelim" diyor. Bankacı Louisa Kyrakidou ise yemeği temkinli karşılayarak, "İyi bir fikir ama Denktaşın güvenirliği şüpheli" diye konuştu. 
     



 DÜNYA 














</TEXT>
</DOC>
