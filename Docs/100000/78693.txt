<DOC>
<DOCNO> 78693 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/soneko25.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Deppler, Bahçeli'nin konuşmasına atıfta bulundu... 
</HEADLINE>
<TEXT>

     Uluslararası Para Fonu'nun IMF Avrupa Birinci Bölge Direktörü Michael Deppler, Türkiye'de makro ekonomik göstergelerin özellikle çok iyi olduğunu vurgularken, büyüme ve dış şokları devam eden riskler arasında saydı. 
     Deppler, Washintgon'da bir grup gazeteci için düzenlediği tele-konferansta, uluslararası gazete başlıklarına dikkat edilirse, bölgesel istikrarsızlıkların dış şok yaratma potansiyelinin bulunduğunu ancak programın eskisine oranla daha dayanıklı olduğunu söyledi. 
     Michael Deppler, bankacılık rejimi ve döviz kurunun bu şoklara karşı daha hassas olduğunu belirtirken, dış şokların etkisinin yıkıcı olamayacağını kaydetti. 
     
     Bahçeli'nin konuşması... 
     Deppler, büyüme konusunda Türkiye'nin, Arjantin'in durumuna yakalanması ihtimali olup olmadığı yolundaki soruya karşılık, ''böyle bir seçenek yok'' diyerek, Başbakan Yardımcısı Devlet Bahçeli'nin iki hafta önce yaptığı bir konuşmaya dikkati çekti. 
     Michael Deppler, ''Bahçeli, iki hafta önce yaptığı konuşmada geçmişin hatalarından bahsetti. Enflasyonu kullanmak gibi popülist formüllere odaklanmanın yanlışlığını anlattı. Bizim de amacımız bu. 
     Geçmişte başarısız olmuş politikalar var. Şimdi amaç iyi bir temel kurmak ve güveni sağlamak. Geçmişteki zayıflık tüketici güveniyle ilgiliydi. Şimdi tüketici güveninin yerine gelmesiyle iyileşme sürecine de geçildi'' dedi. 
     Bir gazetecinin sorusu üzerine Deppler, hükümetin kararlılığı konusunda bir şüphe olmadığını vurguladı ve yapısal reformlar konusundaki beklentilerin IMF tarafından sürekli ifade edildiğini ve bu reformların devam etmesinin beklendiğini söyledi. 
     Başbakan Bülent Ecevit'in, hükümetin bazı kuruluşlara fazla özerklik verdiğine ilişkin sözlerinin hatırlatılması üzerine Deppler, ''Türkiye'nin bir geçiş sürecinde olduğunu unutmayın'' dedi. Deppler, yeni kurumsal yapılar oluşturulduğunu ve geçmişte de Türkiye'nin pekçok önemli değişiklik gerçekleştirdiğini belirtirken, IMF İcra Direktörleri Kurulu bu konuda çok açık olduğunu ve yapılan açıklamada, bu özerk kurulların bağımsız niteliklerinin sürmesinin büyük önem taşıdığını kaydetti. 
     Kamu sektöründe istihdam düzeyinin indirilmesi konusunda IMF'nin bir sıkıntısı olup olmadığı yönündeki soruya karşılık Deppler, ''hayır'' yanıtını verdi. Deppler, ''niyet mektubuna bakın. Kamu sektöründen zaten çok önemli sayıda kişi emekli oluyor. Niyet, zaten bunun gönüllü olarak sağlanması, zorla değil. Özelleştirme, kamu kaynaklarının etkili kullanımı, program için önemli'' diye konuştu. 
     Bir gazetecinin, Türk bankalarının, son zamanlarda açık döviz pozisyonu aldıklarını ve daha önceki krizler öncesinde benzer bir durum yaşandığını hatırlatması ve bunun risk yaratıp yaratmayacağını sorması üzerine, Deppler, ''bu bizim kesinlikle çok dikkatle izlediğimiz birşey. Çünkü bu problemin kaynaklarından biriydi. Açık pozisyonlar, sıkı bir şekilde izleniyor. Bu konuda daima daha fazla dikkat var. Ancak genel görünümün güvenli olduğunu söyleyeceğim'' ifadelerini kullandı. 
     Deppler, gelecek gözden geçirmelerin de Mayıs, Temmuz ve Ekim'de olacağını hatırlattı. 
     





</TEXT>
</DOC>
