<DOC>
<DOCNO> 73673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/sontur17.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçeli Uche'nin villasını soyanlar Pitbull'dan korkmuş 
</HEADLINE>
<TEXT>

     Fenerbahçeli futbolcu Uche'nin Dragos'taki villasından hırsızlık yapılırken gözcülüğü üstlenen Cihan Özaydın'ın da aralarında bulunduğu 5 kişinin, 10 ayrı evden hırsızlık yaptıkları iddiasıyla gözaltına alındıkları bildirildi. 
     İstanbul Asayiş Şube Müdürlüğü Hırsızlık Büro Amirliği'nden yapılan açıklamaya göre, Kartal ve Kadıköy'de bazı evlerden hırsızlık yapılmasına ilişkin yürütülen çalışmalar sonucu, Cihan Özaydın, Adem Çabaş, Murat Demir, Halil İbrahim Kaymak ve İbrahim Kara gözlem altına alındı. 
     Yakalanan bu kişilerden Cihan Özaydın'ın, Türk vatandaşlığına geçerek ''Deniz Uygar'' adını alan Uche'nin Kartal Dragos Orhangazi Caddesi 54 numarada bulunan villasına 2 Mart'ta girilerek, futbolcuya ait ''Cartier'' marka kol saati, ''Smith Wesson'' marka 9 milimetre çapındaki tabanca, altın kolye ve yüzük ile bazı kişisel eşyasının çalındığı olayda gözcülük yaptığı belirlendi. 
     Adem Çabaş'ın da, Kartal'da 4, Kadıköy'de 3, Bakırköy'de 2 evden hırsızlık ve 1 otomobil hırsızlığı olayına katıldığı anlaşıldı. 
     Bu kişilerin yakalandıkları Bağcılar'daki evde, çalıntı 3 adet av tüfeği, 1 tabanca, 1 kamera, 1 VCD ve 1 CD çalar ile 1 fotoğraf makinesi ele geçirildi. 
     Yakalanan bu kişilerden Adem Çabaş'ın, Cihan Özaydın gözcülük yaparken halen firarda olan 3 arkadaşıyla birlikte balkon veya mutfak camlarını tornavidayla zorlayarak evlere girdikleri ve içeride bulunan para, döviz, ziynet, elektronik eşya, tabanca ile av tüfeklerini aldıkları belirlendi. 
     
     Pitbullar engelledi 
     Bu arada FB'li futbolcu Uche'nin villasındaki hırsızlık olayına katılanların, villanın önünde gördükleri Mercedes marka otomobili çalmayı düşündükleri için anahtarı almak üzere ağaca çıkarak çatıdan eve girdikleri, ancak bahçede bulunan 2 adet Pitbull cinsi köpek yüzünden araca yaklaşamadıkları saptandı. 
     Bunun üzerine evde bulunan küçük, fakat değerli eşyayı almayı tercih eden hırsızların, yine aynı yoldan kaçtıkları belirlendi. 
     Polis yetkilileri, bu olayı gerçekleştiren 3 kişinin yakalanması amacıyla başlatılan çalışmaların sürdüğünü kaydettiler. 
     






</TEXT>
</DOC>
