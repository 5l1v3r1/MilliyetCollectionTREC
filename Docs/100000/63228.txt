<DOC>
<DOCNO> 63228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/spor/spo04.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon tek yürek 
</HEADLINE>
<TEXT>

Bordo - Mavili takımda Beşiktaş karşılaşması öncesi nefesler tutuldu. Briegel son uyarılarını yaptı, Başkan Özkan Sümer, "Oyuncularımıza güveniyoruz" dedi 
     TRABZONSPOR’DA Beşiktaş maçı öncesi adeta seferberlik ilan edildi. Yöneticiler, ilk yarıya Beşiktaş galibiyetiyle hızlı bir giriş yaptıklarını hatırlatıp, "Rövanşı da vermek istemiyoruz. Böylece camiadaki birlik havasını kuvvetlendiririz" diye konuştular. Başkanı Özkan Sümer ise, "Galibiyete şartlandık. Oyuncularımıza güveniyoruz. En büyük avantajımız taraftarımız" dedi. 
     SAVUNMA zaaflarından çekinen Briegel, "Hedefimiz defansı sağlam tutup, üç puanı almak " ifadelerini kullandı. Kaptan Hami, "Kazanmak istiyoruz. Hem kendimiz, hem de hocamız için bunu yapacağız. Briegel’e en büyük hediyemiz 3 puan olacak" yorumunu yaparken, basına kapalı olarak gerçekleştirilen çalışmalarda da oyuncuların oldukça hırslı oldukları öğrenildi. 
     
     Sakatlar can sıkıyor 
     BORDO - Mavili takımda eksikler Beşiktaş maçı için en büyük handikap olarak gösteriliyor. Bushi, sakatlığı nedeniyle takımla çalışamadığı için yedeğe çekilecek. Osman, Şenol ve Agustine de sakatlıktan kurtulamadıkları için 18’de yer alamayacak. Briegel’in, Jarro’yu da yedek soyundurması bekleniyor. Hami serbest adam olarak görev yapacak, Da Silva ise tek forvet oynayacak. 
     
     Güvenlik alarmı 
     DEV karşılaşma için Trabzon Emniyet Müdürlüğü de alarma geçti. Maça bin 500 civarında Beşiktaş taraftarının gelmesi beklenirken, konuk takım taraftarını taşıyan otobüsler şehir girişinde didik didik aranacak. Emniyet Müdürlüğü yetkilileri çevre il ve ilçelerden takviye kuvvet istedi. Askeri birliklerin de görev almasıyla, maçta 2 bine yakın emniyet gücü bulunacağı bildirildi. 
     



 SPOR 


























</TEXT>
</DOC>
