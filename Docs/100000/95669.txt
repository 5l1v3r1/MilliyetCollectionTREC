<DOC>
<DOCNO> 95669 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/14/son/sondun09.html </URL>
<DATE> 2002/07/14/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de şirket yolsuzlukları karmaşık bir hal alıyor 
</HEADLINE>
<TEXT>

     ABD'de Başkan George Bush'un, şirket yolsuzluklarının üzerine gitmekle görevlendirdiği ekibin başına getirdiği bakan yardımcısının, yolsuzluğa adı karışan bir kredi kartı şirketinin eski yöneticisi olduğu ortaya çıktı. 
     Şirketlerini karda göstererek hissedarları yanıltan ve ceplerini dolduran yöneticilere karşı geçen hafta harekete geçen Bush'un sunduğu eylem planı, yolsuz şirket yöneticilerinin 10 yıla kadar hapisle cezalandırılmalarını içeriyor. 
     Bush'un, yolsuz şirket yöneticilerinin üzerine gitmekle görevlendirdiği Adalet Bakan Yardımcısı Larry Thompson'ın, bu görevinden önce çalıştığı Providian Financial Corp. adlı kredi kartı şirketinde yönetici olduğu ve şirketin yolsuzluk uygulamalarına ilişkin iddiaları parayla susturduğu ortaya atıldı. Thompson ise, şirketin bu sorunlarından haberdar olmadığını iddia etti. 
     San Francisco merkezli şirketin, müşterilerinin haberi olmadan kestiği paralar ve aldatıcı satış uygulamaları yüzünden, birçok müşterisine toplam 405 milyon dolar ödeme yapmak zorunda kaldığı öne sürüldü. 
     Daha önce en güvenli yatırım ülkesi olarak bilinen ABD'deki finansal skandallar, yatırımcıların güvenini azalttı ve borsayı düşürdü. Skandallar, Cumhuriyetçi Parti yönetimini de yaralıyor. 
     Bush'un bizzat kendisinin, Texas'taki Harken petrol şirketinin başındayken, yasalara aykırı olarak düşük faizle kredi aldığı iddia ediliyor. Başkan Yardımcısı Dick Cheney hakkında da, Halliburton petrol şirketinin başındayken, şirketin karını fazla göstererek hissedarları yanıltmak suçlamasıyla, bir yasal izleme grubu tarafından dava açıldı. 
     Başkan Bush, dün yayınlanan haftalık radyo konuşmasında, iş çevrelerine, güvenin sağlanmasının, Amerikan ekonomisinin belki de en çok gereksinim duyduğu şey olduğunu söyledi. 
     





</TEXT>
</DOC>
