<DOC>
<DOCNO> 98567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/ekonomi/eko01.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
MEYVELİ GAZOZDA BÜYÜK SAVAŞ 
</HEADLINE>
<TEXT>
Coca Cola’dan Ülker’e taklit davası 
İçecek devi Coca Cola, Ülker’in piyasaya yeni sürdüğü Link adlı ürünü ile Fanta’yı taklit ettiğini iddia ederek, grup aleyhine dava açtı 
     EKONOMİ SERVİSİ 

     Dünyanın bir numaralı meşrubat devi Coca Cola, ürünlerini taklit ettiği gerekçesiyle Ülker Grubu’na dava açtı. Coca Cola Türkiye tarafından açılan davanın gerekçesi, Ülker’in, Fanta adlı meyveli içeceği birebir taklit ettiği iddiası. Fanta’nın Ülker tarafından taklit edildiği iddiası, Coca Cola’nın Türkiye Genel Distribütörü Anadolu Grubu’nu da harekete geçirdi. 
     Anadolu Grubu yetkilileri, Ülker’in Link markasıyla piyasaya çıkardığı meyve aromalı içeceğin kutusundan, logosuna ve renklerine kadar Fanta’yı taklit ettiğini ileri sürdüler. 
     Grup yetkilileri Sanayi Bakanlığı’na ilk başvurularını yaparak, Ülker’in taklit üretiminin durdurulmasını istediler. 
     
     Ülker’in de başı dertte 
     Anadolu Grubu’ndan ismini açıklamak istemeyen bir yetkili şöyle konuştu "Ülker, Link’in ambalajını Fanta ile bire bir aynı olarak yapmış. Bunun örnekleri daha önce yaşandı. Ama ne yola gideceğimizi kararlaştırmış değiliz. Bize ait görselleri kullanıyor. Bu konu üzerine çalışılıyor." Grup yetkilileri, ilgili başka mercilere başvuru için de hukukçularının çalıştıklarını belirttiler. 
     Coca Cola tarafından taklitçilik iddiasıyla hakkında dava açılan Ülker Grubu, bir süre önce Karamanlı Saray Bisküvi ile benzeri bir sorun yaşamıştı. Ülker, ürünlerini taklit ettiği gerekçesiyle Saray Bisküvi aleyhine 3 ayrı tazminat davası açmıştı. Ülker bununla da yetinmeyerek, gazetelere verdiği ilanlarla Saray Bisküvi’yi kendi ürünlerini taklit etmekle ve Ülker’e saldırarak kendi reklamını yapmaya çalışmakla suçlamıştı. 
     



 EKONOMİ 


















</TEXT>
</DOC>
