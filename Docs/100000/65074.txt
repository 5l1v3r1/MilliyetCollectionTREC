<DOC>
<DOCNO> 65074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/ekonomi/eko06a.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdilik müdahale yok’ 
</HEADLINE>
<TEXT>

Bakan Derviş’in Gerekirse kura müdahale edebilir’ dediği Merkez Bankası’ndan Korkmaya gerek yok’ mesajı geldi. Müdahale, enflasyon hedefinin riske girmesi durumunda yapılacak 
     HARUN GÜREK Ankara 

     Devlet Bakanı Kemal Derviş’in önceki gün İstanbul’da yaptığı konuşmada, kur düzeyine ilişkin kaygılı olduğunu kaydederek, kurlara müdahale edebileceğini ifade etmesi üzerine başlayan tartışmaları değerlendiren Merkez Bankası şimdilik müdahaleye gerek yok’ görüşünde. 
     Merkez Bankası kaynaklarına göre, kurlardaki düşüş, para programında yer alan müdahale gerekçesi olan "kurlardaki aşırı değer kaybı ya da değer kazanma" ölçütü içinde yakından izleniyor. Düşüş şu anda sadece dikkat çekici’ olarak değerlendiriliyor. Kurlardaki düşüşe rağmen tüketimde ve ithalatta olağanüstü bir artış da beklenmiyor. Büyüme açısından tüketimde biraz canlanma da gerekli görülüyor. 
     
     Tek ölçüt enflasyon 
     Merkez Bankası’nın kararlarını alırken artık temel ölçütünün gelecekteki enflasyon olduğunun unutulmaması gerektiğini dile getiren kaynaklar, Milliyet’e şu değerlendirmede bulundu 
     "Ocak başında Merkez Bankası’nın 2002 yılında izleyeceği para ve kur politikası kamuoyuna duyuruldu. Orada da yazıyor, Merkez Bankası, kararlarını gelecekte enflasyonda oluşacak değerler çerçevesinde alır. Benim temel politika aracım da faiz. Faizi artıracak mıyım, azaltacak mıyım, buna sadece önümüzdeki dönemde enflasyon ne olacak, program ne öngörüyor, buna bakarak karar veririm. Tabii ki, program açısından rekabet gücü önemli, ama Merkez Bankası Kanunu’nda rekabet gücü ile ihracat ile ilgili maddeler yok. Daha önce kurlar arttığında da tedirginlik oldu. Biz de defalaraca uyardık, Tedirginliğe gerek’ yok dedik. Dediğimiz de çıktı. Şimdi de korkacak bir durum yok." 
     Merkez Bankası’nı kurlardaki keskin ve ani hareketlerin rahatsız ettiğini belirten kaynaklar şöyle dedi "Kurlar yavaş yavaş artıyorsa, yavaş yavaş yükseliyorsa Merkez Bankası’nın yapacağı bir şey yok. Piyasa mekanizması için kurun dengeye doğru gidiyor olması lazım. Birincisi enflasyona bakarım, ikincisi keskin iniş çıkış var mı Bunun dışında bir şeye bakarsam, Türkiye’ye kötülük etmiş olurum, yanlış sinyaller vermiş olurum. Eğer edersem yok Hazine için yaptı’, yok ihracat için yaptı’, yok hayır enflasyon için yaptı’ tartışmaları da beraberinde gelir. Tamamen kafa karıştırır." 
     
     TGSD İstihdam tehlikede 
     Bu arada ihracatçıların kurla ilgili yakınmaları artıyor. Türkiye Giyim Sanayicileri Derneği TGSD Başkanı Güngör Keşçi, döviz kurlarında yaşanan aşırı düşüşün ihracat görüşmelerinde fiyat sorunu ortaya çıkardığını belirterek, "Rakiplerimizle aramızda yüzde 20 civarında fark oluşuyor" dedi. 
     Keşçi, ihracattaki düşüşün üretimin ve istihdamın aleyhine gelişeceği ve işsizliği artıracağı uyarısında bulundu. Kurdaki düşüşün hammadde girdilerini artırdığını kaydeden Keşci, "Ya yüzde 15 - 20’ler mertebesinde zarar edip kapasiteyi çalıştıracaksınız ya da duracaksınız. Şu anda insanlar buna karar verme sürecinde" dedi. 
     
Dolar 4 bin lira yükseldi      Devlet Bakanı Kemal Derviş’in Türk Lirası’nın aşırı değerli olmasını istemiyoruz’ açıklaması üzerine dün sabah sabah alıcılı açılarak 1 milyon 345 bin liraya dayanan dolar, Merkez Bankası’nın müdahale etmeyeceğinin anlaşılması üzerine tekrar düşüşe geçti. 
     Dolar bankalararası para piyasasında günü 1 milyon 325 - 1 milyon 333 bin lira aralığından, serbest piyasada ise 1 milyon 329 bin liradan tamamladı. Kur düne göre 4 bin lira yükseldi. 
     Alıcı olduğu kadar satıcıların da etkin olduğu piyasada dolar bankalararası piyasada günü 1 milyon 325 bin lira alış düzeyine kadar gerileyerek tamamladı. 
     Haftalardır 500 milyon dolar düzeyinde tahmin edilen döviz piyasası işlem hacmi ise dün 700 - 750 milyon dolar aralığına çıktı. Dolara 1 milyon 325 bin lira seviyesinde büyük bankaların alıcı olduğunu söyleyen bankacılar, ancak satış yönündeki bankalarla bu taleplerin dengelendiğini kaydettiler. 
     



 EKONOMİ 



















</TEXT>
</DOC>
