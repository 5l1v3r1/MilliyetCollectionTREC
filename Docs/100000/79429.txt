<DOC>
<DOCNO> 79429 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/20/yazar/uras.html </URL>
<DATE> 2002/04/20/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
ABD’de üniversiteleri "bağış" güçlendiriyor 
</HEADLINE>
<TEXT>

     ABD’de özel üniversiteler de, devlet üniversiteleri de paralı. Devlet üniversitelerinde öğrenci yılda 4 - 10 bin dolar, özel üniversitelerde 20 - 25 bin dolar ödüyor. İlke olarak her öğrenci üniversite veznesine yıllık ödeme çekini veriyor. Ama, varlıklı ailenin çocuğunun çekinin parasını ailesi ödüyor. İmkanı olmayanın çekinin karşılığını vakıf, yardım kuruluşu temin ediyor. Veya öğrenci kredi kullanıyor. Ama yıllık ödeme çekini vezneye kendi yatırıyor. Böylece bir yıllık eğitimin "faturası"nı biliyor. Öğreniyor. 
     Yüksek ücretlere rağmen öğrenciden alınan para eğitim giderlerini karşılamıyor. Devlet üniversitelerinde de, özel üniversitelerde de okulun eğitim kalitesini, hizmet imkanını bağış olarak toplanan para yükseltiyor. Bağış olarak toplanan paralar, cari harcamaya gitmiyor. Bununla "fon oluşturuluyor." Fonun geliri eğitim kalitesinin ve okul imkanlarının iyileştirilmesinde kullanılıyor. 
     
     İtibar önemli 
     ABD üniversitelerinde, özellikle özel üniversitelerde vakıf üniversitelerinde mütevelli heyetin okulun başına getirdiği kişi buna İngilizce "president", Türkçe başkan diyorlar çok önemli. Başkandan beklenen bağış rakamını büyütmesi. Artan mali imkanlarla okulun eğitim tesislerini geliştirmesi. En iyi hocaları bulup getirerek okulun itibarını yukarıya tırmandırması. Okulun itibarının tırmanışına paralel olarak başvuru sayısını artırması. Başvuruya göre kabul edilen öğrenci sayısı oranını aşağıya çekmesi. 
     
     Üniversite yatırım fonu 
     Ünlü Cornell Üniversitesi’nin Başkanı Hunter R. Rawling, yedi yıllık misyonunu tamamlayarak 2003 Haziran’ında ayrılacağını açıklarken, altı yılda neler yaptığını anlattı. 1995 yılında üniversitenin yatırım fonunda 1.42 milyar dolar varmış. Rawling, topladığı bağışlarla fonu 2.89 milyar dolara yükseltmiş. Yıllık başvuru sayısını 21.519’a çıkarmış. 1995’lerde başvuranların yüzde 34.2’si kabul edilirken, şimdi daha seçici davranılıyor, başvuranların yüzde 27.2’si üniversiteye kabul ediliyormuş. Altı yıl önce her bir öğrencinin ödediği yıllık ücret 20.603 dolar iken, şimdilerde 26.062 dolar olmuş. 
     Bir araştırmaya göre, geçen yıl üniversitelere yapılan bağışların toplamı 6 milyar dolar dolayında. En fazla bağış alan üç üniversite, 683 milyon dolar ile Harvard, 469 milyon dolar ile Stanford ve 359 milyon dolar ile Columbia üniversiteleri. 
     
     New York korkutuyor 
     Ekonomik durgunluğa rağmen, bu yıl New York dışındaki şehirlerdeki üniversitelere başvurularda artış kaydedildiği açıklandı. New York’un ünlü üniversitelerinde ise başvuru sayısı düşük. 11 Eylül olayı nedeniyle, öğrenci velilerinin çocuklarını New York’a göndermekten çekindikleri belirtiliyor. 
     New York şehri dışındaki ünlü üniversitelerden Harvard’a başvuru sayısı geçen yıla göre 500 artış ile 19.520’ye yükselmiş. Yale’e başvuruların yüzde 2.6 artış ile 15.200’e, Dartmount’a başvuruların yüzde 5 artış ile 10.191’e ulaştığı açıklandı. 
     Buna karşılık New York’un ünlü üç büyük üniversitesine başvurularda gerileme var. New York Üniversitesi’nin başvuru sayısı geçen yıla göre yüzde 3 azalma ile 29.500’de kalmış. Columbia Üniversitesi’ne yapılan başvurularda geçen yıla göre yüzde 2.4 azalma var. 16.157 öğrenci Columbia’da okumak istiyor. Barnard College’de durum daha kötü. Başvurudaki azalma oranı yüzde 10 dolayında. 
     
     10 bin Türk okuyor 
     Çok sayıda Türk genci ABD’deki üniversitelere başvuruyor. Kabul ediliyor. Bu üniversitelerde okuyor. Yıllık okul ücretini ortalama 20 bin dolar kabul etsek, buna, yurt parası, yemek parası, kitap parası, geçinme parası olarak yılda 15 bin dolar eklesek, bir öğrenci için en az 35 bin dolarlık bir fatura ortaya çıkar. 
     ABD üniversitelerinde 10 bin Türk gencinin eğitim gördüğü söyleniyor. Bu rakam doğru ise, bu gençlerin eğitim ve yaşam harcaması için Türkiye’den ABD’ye her yıl 350 milyon dolar dolayında para gidiyor demektir. 
     
     







Güneydoğu patlar mı 


İstanbul, taşra patlaması ve Bektaşi fıkrası... 


Yağma Hasan 3 


SSK ve malzeme alımları 


Gündemsizlik ve zaman 


Avrupa, Türkiye'yi gözden çıkarabilir mi, çıkaramaz mı 


Akılsız oyunu 


Zor soru Neden Erdoğan önde 


Aklı sadece eğitimde olan bir müsteşar 


"Urumçi'ye buyrun"... 


Anna öldü çünkü damarlarında aşk akıyordu 


Star olmanın yolu 


Her şafakta ölenler... 


Taliban'a övgü kaseti 


Ortak yatırım, Çin diplomasisi kadar zordur’ 


Yetki var sorumluluk yok 


Yakup Cemil'in lafı mı olur 


ABD’de üniversiteleri "bağış" güçlendiriyor 


</TEXT>
</DOC>
