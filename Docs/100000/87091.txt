<DOC>
<DOCNO> 87091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/siyaset/siy02.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İki saatten fazla oturması sakıncalı 
</HEADLINE>
<TEXT>

Ecevit "En az iki saat hareketsiz, oturur pozisyonda kalmanız çok sakıncalı" diyen konsültasyon heyetinin uyarısını haklı bulup MGK toplantısına gitmedi 
     SERPİL ÇEVİKCAN Ankara 

     Başkent Hastanesi’nde tedavisi sürerken MGK toplantısına katılacağını ilk kez Milliyet’e açıklayan Başbakan Bülent Ecevit, salı günü düzenlediği basın toplantısında da "sağlığının elvermesi halinde" Çankaya Köşkü’ne gideceğini vurgulamıştı. 
     Ecevit’in katılımına ilişkin önceki gece geç saatlere kadar resmi bir açıklama yapılmazken, toplantı saati, Başbakan’a sabah yapılacak sağlık kontrolüne de olanak sağlayacak şekilde, 09 30 yerine 13 30 olarak açıklandı. 
     Ecevit, ikinci nekahat döneminin dördüncü gününe sağlık kontrolü ile başladı. Başkent Hastanesi Nöroloji Ana Bilim Dalı Başkanı Prof. Turgut Zileli başkanlığındaki 8 kişilik konsültasyon heyetinde beyin, kardiyoloji ve göğüs hastalıkları ile fizyoterapistler yer aldı. 
     
     Öyle uygun gördüyseniz...’ 
     Doktorlar, myasteni rahatsızlığı nedeniyle Ecevit’in aldığı ilaçların yan etkilerini de denetledi. Heyetten Zileli ile beş doktor 50 dakikalık muayeneden sonra Oran’dan ayrılırken sol ayaktaki tromboflebiti tedavi eden iki doktor yaklaşık 15 dakika daha Başbakan’ın yanında kaldı. 
     Muayene öncesinde Ecevit, doktorlara, çok önem verdiği MGK toplantısına katılmayı arzu ettiğini söyledi. Ancak konsültasyon sonunda doktorlar, Ecevit’e, hem tromboflebit hem de kaburga kırığı nedeniyle zaman zaman yürüme egzersizi yapması, belli aralıklarla da uzanarak dinlenmesi gerektiğini belirterek "Uzun süre oturur durumda olmanız sakıncalı olabilir. Ayağınızı dinlendirmeniz gerekir. MGK’ya katılmayın" dediler. Ecevit de "Öyle uygun görüyorsanız gitmeyeyim" diyerek toplantıya katılmadı. 
     



 SİYASET 
















</TEXT>
</DOC>
