<DOC>
<DOCNO> 57781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sonspo07.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala İtalyan basınından şikayetçi 
</HEADLINE>
<TEXT>

     İtalya'nın AC Milan takımında futbol hayatını sürdüren lejyonerlerden Ümit Davala, İtalyan medyasından şikateyçi. 
     AS Roma maçında alınan yenilginin ardından eleştirilen yıldız futbolcu, kendisine ait olan ''www.umitdavala.com'' isimli internet sitesinde medyaya sitemde bulundu. 
     Ümit Davala, dünyanın her yerinde basın mensuplarının aynı olduğunu düşündüğünü belirterek, şöyle konuştu 
     ''Olayları olduğundan farklı bir şekilde göstermeyi, abartmayı çok seviyorlar. Doğruları, gerçekleri yazmanın yeterli olmadığını düşünüyorlar. Okuyucunun onlardan yazdıkları türden haber beklediklerine inanıyorlar. Pireyi deve yapmakta üzerlerine yok. Eğer biraz başarılı olursanız göklere çıkarıyorlar, ama hata yapmaya görün, yerin dibine sokuyorlar, ortası yok. Roma maçı sonrası, gerek İtalya basınında, gerek Türk basınında bir takım haberler çıktı. Bu haberlere göre ben takımdan ilk gönderilecek futbolcular arasında yer alıyormuşum. İstenmeyen adam ilan edilmişim. Forma şansım azalmış. 
     Takımın en zayıf halkasıymışım. Ve bunun benzeri bir sürü gerçekle ilgisi olmayan, yalan yanlış bir takım haber ve yorumlar yapıldı.'' Yazılanların ve yapılan yorumlar hiçbir şekilde gerçeği yansıtmadığını vurgulayan Ümit, ''Hiçbirinin aslı astarı yok. Evet Roma karşısında kötü oynadık ve kaybettik. Şampiyonluk yarışında da ağır bir yara aldık. Bu takım olarak hepimizi üzdü. Ama sadece bu kadar. Bu mağlubiyet hiçbir şeyin son değil. Hedef aynı amaç aynı'' dedi. 
     Ümit, Roma karşısında iyi oynamadığını, ancak yazıldığı gibi takımın en kötüsünün de kendisi olmadığını kaydederek, teknik direktörünün kendisine verdiği görevi elinden geldiğince yerine getirmeye çalıştığını söyledi. 
     Fatih Terim'in AC Milan'dan ayrıldığında da bir takım dedikodularun ortaya atıldığını ve takımdan uzaklaştırılacağının iddia edildiğini hatırlatan Ümit, ''Görüldüğü gibi sakatlıklar ve cezalar dışında sürekli olarak ilk onbirde forma şansı buldum ve Fatih hocanın torpillisi olmadığımı ispat ettim. Medyada yer alanlar da doğruyu yansıtmıyor, ben kendi kendime karar aldım ve bir müddet basını takip etmeyeceğim'' diyerek sözlerini tamamladı. 
     






</TEXT>
</DOC>
