<DOC>
<DOCNO> 80936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/son/sontur31.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İnternet bankacılığı şifrelerini öğrenen dolandırıcı yakalandı 
</HEADLINE>
<TEXT>

     Kendisini banka görevlisi olarak tanıtıp, ''Brezilya-Türkiye maçına bedava bilet kazandınız'' diyerek kandırdığı müşterilerin internette banka işlemleri için kullandığı şifreleri öğrenerek paralarını çektiği belirtilen bir kişi yakalandı. 
     Asayiş Şube Müdürlüğü'nden yapılan açıklamaya göre, Garanti Bankası'nın bazı müşterileri, kendisini banka görevlisi olarak tanıtan bir kişiye internet şifrelerini verdikten sonra hesaplarındaki paraların çekildiğini belirterek şikayette bulundular. 
     Banka tarafından da suç duyurusu yapılması üzerine polis, müşterilerden çekilen paranın hesabına yatırıldığı belirlenen Özlem Özalp adlı kişiyi gözlem altına aldı. 
     Avcılar'da bir cep telefonu bayiinde çalışan Özalp sorgusunda, işyerine müşteri olarak gelen Murat Hüseyin Barçın'ın, ödemesini internet üzerinden yapabilmesi amacıyla verdiği banka hesap numarasına zaman zaman para yatırdığını itiraf etti. 
     Avcılar'da saklandığı evde yakalanan Barçın da sorgusunda, internetten rastgele 7 rakamlı bir müşteri numarası yazarak isim ve telefon numarasını öğrendiğini, daha sonra banka görevlisi gibi bu müşteriyi aradığını anlattı. 
     Müşteriye, ''Brezilya-Türkiye maçına bedava bilet kazandığını'' söyleyerek ödülü alabilmeleri için kredi kartı bilgileri ve internet üzerinden banka işlemleri yapmak için kullandığı şifreyi vermelerini istediğini itiraf eden Barçın, bu kişilerin hesaplarından çektiği paraları ise Özlem Özalp'in hesabına aktardığını söyledi. 
     Barçın'ın, 40 müşterinin hesabından yaklaşık 100 milyar lira çektiği anlaşıldı. 
     





</TEXT>
</DOC>
