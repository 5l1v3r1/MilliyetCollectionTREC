<DOC>
<DOCNO> 62914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/yazar/gunes.html </URL>
<DATE> 2002/01/18/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Washington haberleri olumlu 
</HEADLINE>
<TEXT>

     Başbakan Ecevit'in ABD gezisinin olumlu bir havada geçtiği, hatta şimdiden bazı olumlu sonuçların alındığı anlaşılıyor. Başbakan ABD'ye giderken çantasında iki konu vardı. Bunlardan ilki Türkiye'nin ekonomik olarak daha fazla destek görmesi, diğeri de komşumuz Irak'ın kaderine ilişkin kaygılardı. Her iki konuda da ziyaretin verimli geçtiği belirtiliyor. 
     Türkiye ekonomik olarak iki ülke arasında dış ticaretin önünün açılmasını talep ediyor. Türkiye ABD'den bir hayli ithalat yapsa da, yeterince ihracat gerçekleştiremiyor. Üstelik ABD ile toplam dış ticaret Rusya ile yapılanın hayli altında. Bunun değişmesi gerekiyor. Tabii bu da ABD pazarının ihraç mallarımıza daha fazla açılmasıyla olabilir. Özetle kotalar azalmalı. 
     
Daha fazla yatırım      Basında dış borçların da gündeme getirileceği yer almıştı. Malum ABD'ye yüklü miktarda askeri dış borçlarımız bulunuyor. Bazılarının faizleri ciddi yük getiriyor. Türkiye de anapara dahil, bu borçların en azından kısmen silinmesini arzuluyor. İstemlerin hepsinin karşılanması beklenmese de, olumlu bir sinyal alınmış görünüyor. En azından ortada herhangi bir olumsuz tepki yok. Sonuçlar kesinleşmese de, Washington'un stratejik ortaklığı ekonomik açıdan genişletme arzusu olumlu mesafelerin elde edileceğini gösteriyor. 
     Türkiye'nin ekonomik açıdan daha fazla dış yardım talebi bulunmuyor. Zaten IMF aracılığıyla Amerika dış yardımı bol bol akıtıyor. Ancak yabancı sermaye konusunda ülkemizde durum pek parlak değil. Türkiye daha fazla yatırım çekmek istiyor. Ve özellikle enerji açığımızın kapanmasında yabancı yatırım arzuluyor. Ancak bu istemin ABD yönetimi tarafından eleştirildiği de belirtiliyor. Yönetişim governance konusuna Türkiye'nin gereken önemi vermemesinin ABD tarafından uyarıldığı aktarılıyor. Hatta somut olarak enerji ihaleleri konusunda kulağının çekildiği yazılıyor. 
     
Aşırı hassas zaman      Irak konusunda aslında Amerika bilinen konumunu tekrar etmiş görünüyor "Irak'ın toprak bütünlüğü konusunda biz de duyarlıyız. Ancak Saddam devrilmelidir"... Bu kadarıyla Türkiye'nin itirazı bulunmasa da yapılacak müdahalenin ekonomiye de hele hele şu aşırı hassas zamanda hasar verebileceğinin dikkate alınması gerekiyor. Hele hele uzun süren bir askeri müdahale olursa. ABD'nin yaklaşımı ise şimdilik rahatlatıcı nitelikte "Irak'a müdahale yapılırsa sadece sizin duyarlılıklarınız göze alınmakla kalmayacak, aynı zamanda sizinle beraber yapılacak." Bu elbette Saddam sonrası Irak ekonomisinden en fazla yararın paylaşılması anlamına geliyor. Kaldı ki, zaten Türkiye komşularıyla ekonomik ilişkisini geliştirmeden bölgesinde güç olamaz. 
     Gezinin kalabalık işadamı götürmenin dışında iyi kurgulandığı ve uygulandığı belli oluyor. Kuşku yok ki, 11 Eylül ABD'nin Ortadoğu ve Yakındoğu'ya ilişkin planlarını, stratejilerini değiştirdi. ABD bu bölgelerde daha aktif olması gerektiğini kavradı. Ancak bu bölgelerin tam bir keşmekeş olduğunun da farkında. İşte bu nedenle ABD güçlü ve güvenilir bir müttefik olarak Türkiye'yi kazanmaya çabalıyor. Acaba bu çabasına Avrupa Birliği'ne alınmayı da soksa, daha fazla yarar sağlamaz mı Keşke bu gezide buna da değinseydik. 
     
     







Asker ve sosyoloji 


Abdülaziz ve... 


Gezinin bilançosu 


Ecevit'in başarılı gezisi ve ABD ile yeni sayfa 


Tekere çomak 


Bush Ecevit'e öğrencileri sordu 


Washington haberleri olumlu 


ABD ile çok boyutlu ilişkiler 


Acılardan ders çıkarmayı başarmalıyız 


Yatırım fonları 


"Cüppeni yak, ama asla satma..." 


Bireysel silahsızlanma... 


Ecevit rahatlamış dönüyor 


Petrol geliri, Dubai için artık önemsiz 


ENRON, UNOCAL ve Dünya işleri 


Olmayan yasak kalktı 


</TEXT>
</DOC>
