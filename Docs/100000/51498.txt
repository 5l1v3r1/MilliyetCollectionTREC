<DOC>
<DOCNO> 51498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur12.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Ercan "İstanbul depremi 7.4'ten küçük olacaktır" 
</HEADLINE>
<TEXT>

     TMMOB Jeofizik Mühendisleri Odası Genel Başkanı Prof. Dr. Ahmet Ercan, bugünkü bilimsel verilere göre, Marmara Denizi'nde beklenen depremin büyüklüğünün daha önce söylenenin aksine 7.4'ün altına olacağını savundu. 
     Prof. Dr. Ercan, İstanbul Teknik Üniversitesi İTÜ Ayazağa Yerleşkesi Jeofizik Mühendisliği Bölümü'nde, son bir yılda yazdığı ''Yer Araştırma Yöntemleri'', ''Deprem Olacağı Bilinir mi '' ve ''Marmara'da Deprem'' adlı kitaplarını tanıttı. 
     ''Marmara'da Deprem'' adlı kitabının bölgede depremin nerede olacağını, büyüklüğünü ve hangi kentleri etkileyeceğini içerdiğini, ''Deprem Olacağı Bilinir mi '' adlı kitabının ise, bilimsel veriler ışığında güneş ve yerin hareketlerinin incelenmesiyle deprem olasılığını irdelediğini anlatan Prof. Dr. Ercan, diğer kitabının da tüm mühendisler için kılavuz niteliğinde olduğunu kaydetti. 
     Prof. Dr. Ercan, Marmara Bölgesi'nde olan depremlerin tek değil, ''demet deprem'' niteliğinde olduğunu, her bir depremde boşalan toplam yer geriliminin Hiroşima'ya atılan 45 atom bombasına denk bulunduğunu belirterek, şöyle konuştu 
     ''Bugünkü bilimsel verilere göre, Marmara'da beklenen depremin büyüklüğü, 7.4'ten daha küçük olacaktır. Gravite, manyetik ve sismolojik verilerden oluşan jeofizik bilgiler, tek parçalı kırılma olasılığını da çok çok azaltmış olup, kırılmanın ard arda en az iki depremle olacağı olasılığını güçlü kılmıştır. Artık depremin yeri ve büyüklüğü büyük oranda bellidir.'' Prof. Dr. Ercan, depremin mühendis ve mimarlarca ya da örgütlerince bir kazanç kapısı olarak görülmemesi gerektiğini de ifade ederek, ''Depremden korunmak için tek çözüm, sağlam yerde sağlam yapı yapmak ve çürük binaları yıkmaktır'' dedi. 
     






</TEXT>
</DOC>
