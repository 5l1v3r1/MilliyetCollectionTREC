<DOC>
<DOCNO> 97488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun26.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in Gazze'ye saldırısını Fransa, Çin ve Ürdün kınadı. 
</HEADLINE>
<TEXT>

     Fransa, Çin ve Ürdün, Gazze'de 15 kişinin ölümüne yol açan hava saldırısı nedeniyle İsrail'i kınadı. 
     Fransa Dışişleri Bakan Yardımcısı Bernard Valero açıklamasında, ''İsrail'in Gazze'ye yaptığı ve özellikle çocukların hayatını kaybettiği saldırıyı kınıyoruz. İsrail'in terörizme karşı kendini savunması yasal hakkıdır, ancak bu türde bir operasyon hiçbir şeyi çözüme kavuşturmaz'' dedi. 
     Çin Dışişleri bakanlığı sözcüsü Kong Kuan da, İsrail ile Filistin'i, her türlü şiddete son vermeleri çağrısında bulundu. 
     Kuan, İsrail'in Gazze'ye düzenlediği hava saldırısını sert bir şekilde kınadı ve gelişmenin kendilerini şok ettiğini ifade etti. 
     Ürdün hükümeti sözcüsü Mohammad Adwan da yaptığı açıklamada, saldırıyı kınayarak, bu operasyonu ''vahşi bir saldırganlık'' olarak niteledi. 
     Öte yandan, Lübnan'daki kamplarda bulunan binlerce Filistinli mülteci, İsrail'in Gazze'ye yaptığı saldırıyı protesto etmek amacıyla gösteri düzenledi. 
     Hamas'ın çağrısıyla Beyrut'un güneyindeki Raşidiye ve El Bas kamplarında gösteri yapan 25 bin Filistinli, ''Kudüs seni kurtarmaya geliyoruz'' ve ''Yahudiler, kadınları ve çocukları katlediyor'' şeklinde sloganlar attı. 
     





</TEXT>
</DOC>
