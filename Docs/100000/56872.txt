<DOC>
<DOCNO> 56872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur14.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Siverekliler Hazreti Muhammed'in sakalını öpme kuyruğunda 
</HEADLINE>
<TEXT>

     Şanlıurfa'nın Siverek İlçesi'nde, Hazreti Muhammed'in sakalını öpmek isteyen vatandaşlar, Ulucami'nin önünde bir kilometre uzunluğunda kuyruk oluşturdu. 
     İlçede her yıl, Kadir Gecesi'nde Ulucami'de ziyarete açılan Hazreti Muhammed'in Sakal-ı Şerif'ini öpüp dua etmek isteyen vatandaşlar, gece kuyruğa girerek saatlerce kuyrukta beklediler. Uzun bekleyiş sonucunda, Sakal-ı Şerif'i öperek dua eden Siverekliler, gözyaşlarına hakim olamadı. 
     Siverek Müftüsü Fikret Ekinci, her yıl Kadir gecesine denk gelecek şekilde Ulucami'deki Sakal-ı Şerif'i vatandaşların ziyaretine açtıklarını belirtirken, bu yılki ziyaretçi sayısında çok büyük artış olduğunu söyledi. Ekinci, vatandaşların, Sakal-ı Şerif'i ziyaret edebilmek için gece uzun kuyruklar oluşturduğuna dikkati çekti. 
     Bu arada, Sakal-ı Şerif'i ziyaret eden vatandaşlar ise soğuk havaya rağmen, ziyaretten büyük mutluluk duyduklarını bildirdiler. 
     






</TEXT>
</DOC>
