<DOC>
<DOCNO> 61833 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/11/son/sontur22.html </URL>
<DATE> 2002/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya Üniversitesi'nde öğrencilerden ''halaylı'' eylem 
</HEADLINE>
<TEXT>

     Trakya Üniversitesi'nde bir grup öğrenci, YÖK'ü ve öğrenciler hakkında idare tarafından açılan soruşturmaları protesto etti. 
     Trakya Üniversitesi Ayşekadın Yerleşkesi önünde toplanan bir grup öğrenci adına açıklama yapan Gülnaz Yıldız, ''YÖK'ün baskıcı ve antidemokratik uygulamalarına karşı, demokratik tepkilerini dile getirdiklerini'' söyledi. Üniversite öğrencileri hakkında rektörlük tarafından soruşturma açılmasını eleştiren Yıldız, şunları savundu 
     ''Sadece Trakya Üniversitesi'nde değil, Türkiye'nin tüm üniversitelerinde demokrat, ilerici, devrimci öğrencilere soruşturma açılıyor ve baskılar yapılıyor. Bizler ne medrese, ne yüksek lise, bilimsel, demokratik, özerk, anadilde eğitim veren üniversiteler istiyoruz.'' YÖK'e ve savaşa hayır diyerek ve protesto eylemi yaptıkları için 14 Kasım 2001 tarihinde üniversite yönetimi tarafından 54 öğrenci hakkında soruşturma açıldığını ifade eden Yıldız, okulda karşıt grup tarafından öğrencilere yönelik saldırılar yaşandığını öne sürdü. Açıklamanın ardından öğrencilerden bir grup ortada toplanarak ellerinde protesto pankartı taşırken, onları daire içine alan diğer grup da halay çekerek gösteri yaptı. Polisin yoğun güvenlik önlemi aldığı eylemde, öğrenciler, gösterinin bitiminde olaysız dağıldılar. 
     






</TEXT>
</DOC>
