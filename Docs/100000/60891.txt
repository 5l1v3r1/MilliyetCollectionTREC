<DOC>
<DOCNO> 60891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/sontur12.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayolları "İstanbul'da kapalı yol yok" 
</HEADLINE>
<TEXT>

     İstanbul'da kar yağışı aralıklı olarak sürerken, ilde trafiğe kapalı yol bulunmadığı bildirildi. 
     Karayolları 17. Bölge Müdür Vekili Asım Öztürk, 1. ve 2. çevre yolları, köprüler, bağlantı yolları ile TEM Otoyolu'nun Kapıkule'ye kadar olan bölümünün sorumluluk alanlarında olduğunu hatırlatarak, bu kesimlerde kar nedeniyle trafiğe kapalı yol bulunmadığını söyledi. 
     Sıkıntı yaşanan Hadımköy-Gürpınar ile Silivri-Selimpaşa arasında yapılan çalışmalar sonucunda kontrollü geçiş sağlandığını anlatan Öztürk, Selimpaşa ve Kınalı civarında kar yağışının devam etmesi nedeniyle bu bölgelere de müdahale edildiğini kaydetti. 
     Öztürk, ''Şu anda yollarda bir sıkıntı yok. TEM otobanı açıldı. 
     Yolları açık tutmaya çalışıyoruz'' dedi. 
     
     Yaya alanları temizleniyor 
     İstanbul Büyükşehir Belediyesi Ulaşım Daire Başkanı Rafet Bozdoğan da kent genelinde E-5 Karayolu da dahil olmak üzere 1300 ana arter üzerinde sabaha kadar tuzlama çalışmalarının devam ettiğini ve yollarda birikmiş kar tabakalarının da küreme araçları ile temizlendiğini söyledi. 
     Bozdoğan, ''İstanbul'da en etkili karla mücadele dün gece yapıldı. 
     Şu anda bütün yollarımız, asfalt görünür halde trafiğe açık. Bugün de tuzlama çalışmalarımız aralıksız devam ediyor. En ufak buz oluşmasına müsaade etmeyeceğiz. Pazartesi sabahına bütün yollarımız açık tutulacak'' dedi. 
     Ekiplerin bir kısmını bugün, meydanlara, hastane, okul, önemli kamu kurumları, altgeçit ve üstgeçitler gibi yayaların kullandıkları yerlere yönlendirdiklerini ifade eden Bozdoğan, bu alanlarda tuzlama ve temizleme çalışmaları gerçekleştirildiğini bildirdi. 
     Bozdoğan, bu çalışmalarda Üsküdar, Ümraniye, Kadıköy, Kartal, Pendik, Tuzla, Eminönü, Fatih, Zeytinburnu, Beyoğlu, Beşiktaş ve Şişli ilçelerine öncelik verildiğini anlattı. 
     Bu kış bütün birimlerin çok etkili çalıştığını ve yüzde 99 oranında başarılı olunduğunu kaydeden Bozdoğan, geçen Cuma günü yaşanan sıkıntının ise ''kar yağışının trafiğin en yoğun olduğu saatte başlamasından dolayı oluşan trafik sıkışıklığının kendilerinin müdahale etmesine imkan vermemesinden kaynaklandığını'' sözlerine ekledi. 
     
     Uçak seferleri gecikmeli yapılıyor 
     Bu arada, İstanbul Atatürk Havalimanı'nda, uçak seferleri gecikmeli olarak yapılıyor. 
     Havalimanı yetkilileri, kentteki hava koşullarından dolayı bugün iptal edilen uçak seferi olmadığını, ancak dün yapılamayan seferlerden kaynaklanan yoğunluk nedeniyle bugünkü uçuşların gecikmeli gerçekleştiğini bildirdiler. 
     Yetkililer, sabah saatlerinde yapılması gereken THY'nin Atina ve Kayseri seferlerinin ise bu kentlerdeki olumsuz hava koşullarından ötürü iptal edildiğini kaydettiler. 
     
     Şehir hatları 
     Türkiye Denizcilik İşletmeleri'ne bağlı Şehir Hatları İşletmesi yetkilileri de İstanbul'da bugün iptal edilen vapur seferi bulunmadığını, ancak yolcusu az olan seferlerin gecikmeli olarak yapıldığını söylediler. 
     Yetkililer, Gelibolu-Lapseki, Kabatepe-Gökçeada ve Gökçeada-Çanakkale feribot seferlerinin ise elverişsiz hava koşulları nedeniyle iptal edildiğini bildirdiler. 
     
     Yarın kar yağışı beklenmiyor 
     Meteoroloji Bölge Müdürlüğü yetkilileri, İstanbul'da kar yağışının bugün aralıklı olarak devam edeceğini ve gece de don olayı beklendiğini belirttiler. 
     Yetkililer, İstanbul'da yarın, havanın parçalı bulutlu olacağını ifade ederek, Salı günü ise tekrar kar yağışı beklendiğini kaydettiler. 
     






</TEXT>
</DOC>
