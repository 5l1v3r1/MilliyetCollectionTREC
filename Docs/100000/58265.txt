<DOC>
<DOCNO> 58265 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/yazar/sazak.html </URL>
<DATE> 2001/12/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Arjantin'de sosyal patlama 
</HEADLINE>
<TEXT>

     Süpermarketlere saldıran yoksul insanlar, başkent caddelerinde polisle çatışan öfkeli topluluklar 1970'lerden bu yana IMF reçeteleriyle kurtulmaya çalışan ülke ekonomileri açısından "Latin Amerika klasiği" oluşturuyor. 
     Evita müzikalinin ünlü parçası yeniden çalınır gibi 
     "Benim için ağlama Arjantin " 
     1990'ların ortasında yüzde 1000'lerde dolaşan enflasyonu tek haneli rakamlara düşürdüğü için "Arjantin mucizesi"nin gerçekleştirildiği ülkede bugün "sosyal patlama" yaşanıyor. 
     Arjantin ekonomisi ağır borç yüküne dayanamayarak, iflasını ilan etti. 
     2001 yılı başından itibaren her an gerçekleşmesi beklenen "kötü senaryo"nun hayata geçmesinde "dipsiz kuyu" haline gelen ekonomiye IMF'nin dış yardımı kesmesinin etken olduğu gözleniyor. Arjantin yönetimi şimdi "moratoryum" ilanıyla, iflas koşullarında ekonomisini yeniden yapılandırmaya çalışırken asıl, toplumsal patlamanın siyasal faturasıyla baş etmeye, demokratik rejimi yaşatmaya çalışacak. Ne yazık ki Latin Amerika'da 1980'lerde ülke ekonomilerindeki bozulmayla eş zamanlı olarak demokrasi sicilini de etkileyen olumsuzluklar yaşandığı bir gerçek. Arjantin'de dün 30 gün süreyle "olağanüstü hal" ilan edildi. 
     Bunalıma dönüşen krizden nasıl çıkılacağı meçhul. 
     Arjantin'deki yağmaların Türkiye'de de pek çok çevrenin "yüreğini ağzına getirdiği" kesin. 2001 Şubat'ında patlayan ekonomik krizin ilk aylarında iki ülkenin "ekonomik kaderi" birbirine bağlanmış gibiydi. 
     11 Eylül'de ABD'nin uğradığı saldırının Afganistan ve Irak nedeniyle Türkiye'ye jeostratejik açıdan yüklediği "yeni rol" ve fırsatlar IMF'nin 10 milyar dolarlık ek yardımla bir şans daha tanımasına yol açtı. 
     Kendimizi hiç aldatmayalım, dalgalı kur ve yapısal reformların katkısına rağmen 11 Eylül süreci olmasa, "dış ve iç borcunu çevirmekte zaafa düşen Türkiye ekonomisi" de Arjantin gibi iflasa sürüklenecekti. 
     Akıntıya kapılmış giderken uzatılan bir dala tutunarak, boğulmaktan kurtulduk. 
     Şimdi soluk alırken Arjantin derslerini doğru okumalıyız. 
     Türkiye'nin 112 milyar dolar dış borcu var, iç borç tutarı ise 109 katrilyon. İç borcun yüzde 37'si 30 milyar dolara yakın döviz cinsinden. 2002'de 5 milyar dolar IMF'ye, 2 milyar dolar Dünya Bankası'na geri ödeme yapılacak. Dolayısıyla 10 milyar dolarlık IMF ek yardımına "havadan gelen para" diye bakıp tatlı rüyalar görmek aldatıcıdır. 
     Üretim, tüketim ve istihdam olmayınca ülkedeki çarklar "gazino ekonomisi" gibi sadece faiz, kur, borsa dalgalanmalarına dayanırsa Arjantin türü krizler - dilemesek de - günün birinde Türkiye'nin kapısını da çalabilir. 
     Dünyanın en verimli besi çiftliklerine sahip olan "Arjantin bifteğini" ABD'den Avrupa'ya ihraç eden Arjantin'de yoksul halk, marketlerdeki etleri, sütleri yağmalıyor. 
     Sana ağlarken Arjantin... 
     Türkiye'nin direkten döndüğünü görüyoruz. 
     
     







Edebiyat tarihi 


Sıra ezanda... 


Türkiye ve Arjantin 


Utanma Arjantinli 


Bir ibret belgesi 


Bulaşma Ama kabak Cavallo'nun başına patladı 


Arjantin Türkiye gibi olamadı 


Ezberleri hep birlikte bozalım 


Bir casusun son kullanma tarihi ne zaman dolar 


Çorap deyip geçmeyin... 


Arjantin'de sosyal patlama 


Zekat yerine vergi, saydam devletle bayram 


Hastalık sebebiyle solcu 


Türkiye başka Arjantin başka 


</TEXT>
</DOC>
