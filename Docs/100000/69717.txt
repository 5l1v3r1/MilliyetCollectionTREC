<DOC>
<DOCNO> 69717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/27/siyaset/asiy.html </URL>
<DATE> 2002/02/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan Ecevit’in üç aydır nöroloji tedavisi gördüğü ortaya çıktı... 
</HEADLINE>
<TEXT>
Ecevit sapasağlam 
Myastenia teşhisi konulan Ecevit’e başarılı bir tedavi uygulandığı belirtildi. Sinir uçlarıyla kasların birleştiği kavşaklarda irtibat zayıflığı olarak görülen hastalığın tedavisinde olumlu sonuç alındığı ve korkulacak bir yönü olmadığı açıklandı 
     SERPİL ÇEVİKCAN 

     Başbakan Bülent Ecevit’in sağlığında son dönemde dikkat çeken iyileşmenin yaklaşık 3 aydır gördüğü nöroloji tedavisinden kaynaklandığı anlaşıldı. Ecevit’te bir süre önce sinir uçlarıyla kasların birleştiği kavşaklarda irtibat zayıflığı olarak bilinen "myastenia" miyasteni hastalığının teşhisinin konulduğu ve üç aydır başarılı bir tedavi uygulandığı öğrenildi. 
     Ecevit’in rahatsızlığının korkulacak bir yönü olmadığı ve bu hastalığın hangi yaşta olursa olsun akli melekelerde olumsuz gelişmelere yol açmadığı belirtildi. 
     Ecevit’in rahatsızlığının beyin fonksiyonlarına olumsuz bir etkisinin olmadığı, sadece irtibatsızlık hallerinde kas hareketlerinde düzensizlikler meydana geldiği ancak, bu düzensizliğin ilaçla giderilebildiği belirtildi. Ecevit’in son zamanlarda sağlığında görülen düzelme ve kilosundaki gözle görülür artışın, sinir uçlarıyla kasların birleştiği kavşakları düzenleyen ilacın bir tür kortizon içermesinden kaynaklandığı da ifade edildi. 
     Ecevit’in yaklaşık 3 ay önce başlayan ilaç tedavisinden bu yana hareketlerinde düzelme kaydedildiği ve tedaviden olumlu sonuç alındığının doktorlarınca saptandığı öğrenildi. 
     
     Harvard’lı hoca 
     Ecevit’in tedavisinin, uzun süredir sağlık durumunu izleyen doktoru Arif Abacı tarafından koordine edildiği, son tedavisinde ise doktor Abacı’nın Harvard Üniversitesi Tıp Fakültesi’nde de ders veren dünyaca ünlü nörolog Prof. Dr. Turgut Zileli ve yine dünyaca ünlü nörolog Prof. Dr. Okay Sarıbaş’la birlikte çalıştığı öğrenildi. 
     Ecevit’in rahatsızlığını tedavi etmekte olan doktorların söz konusu rahatsızlığın endişe verici bir yönü olmadığı ve yaşamsal bir sorun yaratmayacak nitelikte, tedavisi kolay bir rahatsızlık olarak tanımladıkları bildirildi. Uygulanan ilaç tedavisiyle rahatsızlığın tümüyle giderilebileceği, tedavinin Ecevit’in çalışmalarını etkilemeyeceği de vurgulandı. 
     
Liderler, Türkiye’nin komutanlığını tartıştı      ANKARA Milliyet 

     Başbakan Bülent Ecevit, başkanlığında dün akşam gerçekleşen liderler zirvesinde Afganistan konuşuldu. Başbakan yardımcıları Devlet Bahçeli, Mesut Yılmaz ile Hüsamettin Özkan’ın yanı sıra Dışişleri Bakanı İsmail Cem ve Milli Savunma Bakanı Sabahattin Çakmakoğlu’nun da katıldığı zirvede Afganistan’daki askeri gücün komutanlığını tartışıldı. 
     Ecevit, Afganistan’da güvenliğin sağlanabilmesi için komuta görevinin, İngiltere’nin görev süresi sona erdikten sonra Türkiye’ye devredilmesi yönünde başta ABD, İngiltere ve Fransa olmak üzere yoğun isteklerde bulunulduğunu belirterek, "Afganistan’daki geçici yönetimin başkanı Karzai de bu konudaki temennileri iletiyor. Toplantımızda bunları değerlendirdik" dedi. "Mali destek konusunun değerlendirilip değerlendirilmediğine" ilişkin soruya Ecevit, "Bu sadece mali bir konu değil. Çok kapsamlı bir sorun. Ne gibi olanaklar ve koşullar söz konusu olacak bunları ayrıntılarıyla bilmemiz gerekiyor" yanıtını verdi. 
     



 SİYASET 













</TEXT>
</DOC>
