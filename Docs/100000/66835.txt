<DOC>
<DOCNO> 66835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/ekonomi/eko05.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Borsayı büyükler düşürdü 
</HEADLINE>
<TEXT>

Borsadaki volatil hareketlere neden olan İMKB 30 hisselerinde büyükler satışa geçince İMKB 100 Endeksi son bir ayda yüzde 25’lik değer kaybı ile dibe çakıldı 
     Songül HATISARU 

     İtanbul Borsası’nda beklentilerin sona ermesi ve Irak’a yönelik olası bir müdahale tedirginliği düşüşü hızlandırdı. Zararına pozisyon kapatılması borsayı bir anda diplere çekti. İMKB 30 hisseleri büyük aracıların satışları ile son bir ayda yüzde 0.95 ile yüzde 39.55 arasında değer yitirince İMKB 100 Endeksi yüzde 25 değer kaybetti. Satış dalgasının yaşandığı borsada, Başbakan Ecevit’in Irak lideri Saddam Hüseyin’e gönderdiği mektup krizi tırmandırdı. 
     
     Pozisyonlar kapatıldı 
     Hafta başında tedirgin olan ve satışa geçen büyükler zararına pozisyon kapattı. Borsa uzmanları düşüşü, Irak tedirginliği nedeniyle hisse satıp dolar pozisyonu alan yatırımcıların hızlandırdığını dile getiriyorlar. Piyasa değerlerine göre hisselerin son derece iskontolu olduğunu kaydeden uzmanlar, şirketlerin olması gereken değerin beşte birinde olduğunu dile getiriyorlar. 
     Bankacılık yasasından sonra bankaların sermaye artırımına gidip gitmeyecekleri, ortaklarından rüçhan hakkı bedeli isteyip istemeyecekleri, sermaye artışları sonucunda makbuz verilip verilmeyeceği de bankalardaki satış dalgasının nedeni olarak açıklanıyor. 
     İMKB 100 Endeksi 8 Ocak’ta 15.071 seviyesini görmüş ve bu seviyeden gerilemeye başlamıştı. 12.000’li seviyelere gerilemesine rağmen bu seviyeden gelen tepki alımları ile yönünü yukarı çeviren İMKB 100 Endeksi 13.500’ü test edip aşmayı başaramayınca yeniden gerilemeye başladı. Düşüşte payı yüksek olan hisselerin başında yüzde 39.55 değer kaybı ile Petrol Ofisi geliyor. Petrol Ofisi’ni yüzde 34.62 ile Turkcell, yüzde 33.33 ile Anadolu Efes, yüzde 33.33 ile Arçelik ve yüzde 31.54 ile Tansaş izliyor. Uzmanlar, temeli sağlam olan ancak düşüşten fazla etkilenen hisselerin olası bir çıkışta daha hızlı hareket ettiğini hatırlatıyorlar. Bu nedenle bu seviyelerde portföy oluşturmak isteyenlerin neredeyse dip seviyelerine ulaşmış İMKB 30 hisselerini yakından takip etmelerinde fayda var. 
     



 EKONOMİ 




















</TEXT>
</DOC>
