<DOC>
<DOCNO> 61434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sonspo07.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Revivo "Fenerbahçeli olmaktan çok mutluyum" 
</HEADLINE>
<TEXT>

     Fenerbahçe'nin İsrailli futbolcusu Haim Revivo, sarı-lacivertli takımda forma giymekten mutluluk duyduğunu belirterek, ''Fenerbahçe, daha önce forma giydiğim tüm kulüplerden daha büyük'' dedi. 
     Revivo, Fenerbahçe'nin resmi internet sitesi ''www.fenerbahce.org''daki söyleşisinde, ailesiyle birlikte İstanbul'da çok mutlu olduğunu ve Türkiye'de uzun yıllar kalmayı çok istediğini söyledi. 
     Türk insanının, ülkesinin insanlarına çok benzediğini, son derece sevecen ve arkadaş canlısı olduğunu ifade eden Revivo, bu nedenle Türkiye'de hiç zorluk çekmediğini anlattı. 
     Sarı-lacivertli taraftara da övgüler yağdıran İsrailli oyuncu, en iyi taraftarın Fenerbahçe'de olduğunu kaydederek, ''Biz taraftarımızın başının, göğsünün dik olmasını isteriz. Hiçbir zaman başının öne eğilmesini istemeyiz. Bu taraftar şampiyonluğu hak ediyor. 
     Üzerimizdeki sorumluluğu da biliyoruz'' diye konuştu. 
     Taraftarlar arasında meydana gelen olaylara üzüldüğünü de belirten Revivo, maça gelen sporseverlerin, bir aileleri olduğunu unutmamalarını ve olaylara karışmamalarını istedi. 
     
     "Yarışta iddialıyız" 
     Revivo, Birinci Süper Lig'deki şampiyonluk yarışında Fenerbahçe'nin en az öteki rakipleri kadar iddiası bulunduğunu söyledi. 
     Galatasaray ve Beşiktaş'ın iyi takımlar olduğunu kaydeden Revivo, ''Ama biz de çok iyi bir takımız. Galatasaray geçen sezon bizden öndeydi, onları geçip şampiyon olduk. Gücümüze yeniden ulaşırsak, bu sezon da şampiyon oluruz'' dedi. 
     Sakatlığı sürecince, takımdaki kötü gidişi durdurabilmek için üzerine düşeni yapamamaktan dolayı büyük sıkıntı çektiğini anlatan Revivo, yeniden eski gücüne kavuşmaktan mutlu olduğunu, önümüzdeki günlerde daha da iyi olacağını bildirdi. 
     
     Her hocanın bir yöntemi var 
     Revivo, yeni teknik direktör Werner Lorant hakkındaki görüşlerini belirtirken de, ''Anladığım kadarıyla iyi bir hoca'' dedi. 
     ''Her hocanın bir yöntemi vardır'' diyen Revivo, profesyonel futbolcular olduklarını ve kendilerine ne denilirse en iyisini yapmak durumunda olduklarını söyledi. 
     
     Sevinç taklasına devam 
     Maçlarda gollerin ardından attığı taklalara 9 yaşında başladığını ifade eden Revivo, ''Takla atmasını iyi bilirim. Yeter ki gol atayım. 
     Sakatlanmak sorun değil'' dedi. 
     Revivo, Türkiye'nin Dünya Kupası finallerindeki şansı konusunda da grupta Türkiye'den daha güçlü bir ekip olarak Brezilya'nın gösterilebileceğini, ancak onların da eski formlarından uzak olduğunu söyledi. 
     Revivo, Dünya Kupası maçları sırasında iyi bir Türkiye taraftarı olacağını da sözlerine ekledi. 
     






</TEXT>
</DOC>
