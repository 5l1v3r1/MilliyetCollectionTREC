<DOC>
<DOCNO> 89043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sonspo13.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman basını ''Türkler erken sevindi'' 
</HEADLINE>
<TEXT>

     17. Dünya Kupası finallerinde A Milli Takım'ın dün Kosta Rika ile yaptığı maç Alman basınında geniş yer aldı. 
     Berliner Kurier gazetesi, ''Türkler erken sevindi-Sadece 1-1'' başlığıyla verdiği haberde, Yıldıray Baştürk'ün bu maçta iyi oynamadığı yorumunu yaptı. 
     Teknik direktör Şenol Güneş'in ''pes etmeye'' niyeti olmadığı belirtilen haberde, Güneş'in, ''Grubumuzdaki son maçımızda Çin'i iyi bir sonuçla yenerek hedefimize ulaşabiliriz'' sözleri aktarıldı. 
     B.Z gazetesinin ''Türk Şoku'' başlığıyla verdiği haberde ise Türk Milli Takımı'na şimdi Brezilya'nın yardım etmesi gerektiği ifade edildi. 
     Gazetenin diğer bir sayfasında da ''Şimdi Türkler titriyor'' başlığıyla verilen haberde, Türkiye'nin de Kosta Rika'nın da hala 2. tura geçme şansı bulunduğu hatırlatıldı. 
     Bild gazetesi de haberi ''Küçük Kosta Rika 2. tura geçme hayali kuruyor'' başlığıyla verdi. 
     
</TEXT>
</DOC>
