<DOC>
<DOCNO> 89994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/yazar/cemal.html </URL>
<DATE> 2002/06/15/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Bir duayen, Metin Toker için... 
</HEADLINE>
<TEXT>

     Makulü normalde aramak Bizim meslekte patenti, Metin Toker’de olan bir deyim. Sağduyunun, eski deyişle aklıselimin sesini dinlemek diye çevrilebilir. 
     Metin Abi, bu deyimi Türk siyasetinin saçmaladığı zamanlar hınzırca, ince bir alayla, taşı gediğine oturturcasına kullanır. 
     Şu günlerde yine saçmalıyor siyaset kurumu. İktidarla muhalefet ne yazık ki el birliğiyle Türkiye’nin gündemini kilitlemeye başladı. 
     Çözüm üretmiyor siyasetimiz. 
     Gene sorun biriktiriyor. 
     Malum ayak oyunları, kısır manevralar, dar parti çıkarları... Çapsızlığı sırıtıyor sahnedeki birçok siyasi liderin. Sağduyunun sesine kulak vermeye çalışanlar etkisizleşiyor. 
     Makulü normalde arayan yok gibi. 
     Onun için Metin Abi’yi arıyorum. 
     Şimdi yazıyor olsa, siyasal yaşamın gitgide kısır döngüye kapıldığı bir dönemde mutlaka yol gösterici olurdu. 
     Ayrıca, "Hasan " diye iki heceyi fena halde vurgulayarak arada bir Ankara’dan gelen telefon fırçaları’nı da özlediğimi söyleyebilirim. 
     Eksikliğini hissediyorum. 
     İki haftadır yazamıyor. 
     Çünkü Ankara’da, Güven Hastanesi’nde tedavi görüyor. 
     59 yıldır kalemi elinden hiç düşmemiş bir meslek erbabı için gerçekten uzun bir süredir iki hafta. Yazmayı, gazeteciliği bir hayat tarzına dönüştürmüş insanların kalem bırakması güçtür. 
     
     Geçen gün bir başka meslek büyüğüm Altan Öymen’le Metin Toker’i konuştuk. Sohbet sırasında bazı notlar aldım. 
     Özetle şunları söyledi Öymen 
     "Metin Toker bugün bizim meslekte görevini sürdürenlerin en kıdemlisidir. 1943 yılında başladığı gazeteciliğini, yazarlığını - şu son iki hafta hariç - hiç ara vermeksizin devam ettiriyor. 
     Bu 59 yıl içinde hapiste yattığı zamanlar da oldu. Ama o zaman bile gazeteciliğini sürdürmekten geri kalmadı. Sahibi ve yöneticisi olduğu Akis’in bir kısım imzasız yazılarını yazmaya ve cezaevinden mektup halinde çıkarıp olayları ve yorumları yansıtmaya devam etti. 
     Akis, Türk basınında bugün de ihtiyaç olan bir siyasi dergiydi. Doğrucu’luğuyla ünlüydü. 1950’lerde Menderes iktidarına muhalefet ediyordu ama, kimsenin gözünün yaşına bakmaksızın. Gerektiğinde kayınpederi İsmet Paşa’nın başkanlığındaki muhalefet partisini de eleştirirdi. 
     Akis’teki eleştirilerden gazeteler ve gazeteciler de nasibini alırdı. İsterlerse Metin Toker gibi iktidara karşı olsunlar, onun objektif kaleminin yargılarından kurtulamazlardı. 
     Metin Toker, olaylara ve insanlara objektif olarak bakmaya her zaman devam etti. Olumlu gördüğü şeylerin olumluluğunu ya da olumsuz gördüklerinin olumsuzluğunu belirtmekten hiç geri kalmadı. Ne bana kızarlar’ veya bana gücenirler’ kaygısı, ne de bana yağcı derler’ kompleksi... Objektifliğini zedeleyebilecek hiçbir duyguya kapılmadı. 
     SHP Genel Başkanı Erdal İnönü kayınbiraderiydi. Dostlukları da iyiydi. Ama onu en sert cümlelerle eleştirdiği de olmuştur, güzel cümlelerle övdüğü de... 
     Fakat onu eleştirdiğinde kimse Metin Toker’e, Demek ki kayınbiraderine kızmış’ diyememiştir. Övdüğünde de kimse Tabii, kayınbiraderi...’ diyememiştir. 
     Çünkü olayları izler ve değerlendirirken duygularına kapılmamak, onun onyıllar boyunca benimsemiş olduğu meslek ilkelerinden biridir. 
     Meslektaşları olarak hepimiz diliyoruz ki, bir an önce sağlığına kavuşsun, biz de onun sağduyulu yazılarına kavuşalım." 
     Altan Öymen böyle diyor. 
     
     Metin Toker, biz gazeteci milletinin gerçek duayenidir. Kendisini bir an önce aramıza bekliyoruz. Yokluğunu daha fazla hissettirmesin. 
     Ayrıca unutmasın. 
     Gelecek yıla yetiştirmek için çalıştığı meslekte 60 yıl kitabını hep birlikte kutlayacağız. 
     Bir şey daha var 
     Yirmi yıldır yaptığımız IPI gezilerini daha sürdüreceğiz. 
     Acil şifalar diliyorum, Metin Abi. 
     
     







Hukukçuya saygı 


Ulusal hamaset ve mistik cinsellik... 


Barajistan... 


İzgi’nin önerisi 


Bir duayen, Metin Toker için... 


Hadi uyan Metin Abi 


Sınavdan önceki 24 saat .. 


Dikleşmeden dik durmak... 


Bizi birleştiren sadece zafer değildi... 


Bu coşkuya ihtiyacımız vardı... 


Takım ruhu olmayınca 


Dünya Bayındır Sigorta’yı ben batırmışım 


Bankalar zararda ama vergi verecek 


Futbolda genel kurul maçı 2 


</TEXT>
</DOC>
