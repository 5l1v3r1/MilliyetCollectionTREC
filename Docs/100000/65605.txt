<DOC>
<DOCNO> 65605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/03/dunya/adun.html </URL>
<DATE> 2002/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sivaslı Murat’ın hazin hik yesi 
</HEADLINE>
<TEXT>

Ter - Petrosyan döneminde Ermenistan Dışişleri’nin Türkiye masası şefiydi, Koçaryan gelince tasfiye edildi, aç kalmamak için pazarcılık yaptı, sonunda da Türk casusu’ diye tutuklandı 
     CENK BAŞLAMIŞ Moskova 

     Ermenistan’ın en ünlü Türkiye uzmanı Murat Bocalyan’ın casuslukla suçlanması, yakın çevresi tarafından inandırıcı bulunmadı. 
     Ermenistan Ulusal Güvenlik Bakanlığı KGB , Türkiye adına casusluk yaptığı gerekçesiyle bir Ermeni vatandaşının 26 Ocak’ta tutuklandığını duyurdu, ancak adını açıklamadı. Azg gazetesi ise, tutuklanan kişinin eski Başkan Levon Ter - Petrosyan döneminde üst düzey görevler alan Bocalyan olduğunu yazdı. Haberi doğrulayan Ludmilla Bocalyan, eşine iftira atıldığını söyledi. Avukatı Ruben Balabanyan ise, Bocalyan’la cuma günü görüştüğünü ve kendisini iyi durumda gördüğünü belirtirken, müvekkilinin suçlamalarla ilgili tepkisini açıklamadı. 
     
     Türkiye yolunda tutuklandı 
     Türk gizli servisi adına Ermenistan’la ilgili askeri, siyasi ve ekonomik bilgiler topladığı öne sürülen Bocalyan, suçlu bulunursa idam cezasına çarptırılabilecek. Balabanyan, mahkemeye çıkarılmadan Bocalyan’ı suçlu ilan eden Ulusal Güvenlik Bakanlığı’nın müvekkilinin haklarını çiğnediğini söyledi. 
     Geçim sıkıntısı çeken ve son zamanlarda pazarcılık yapan Bocalyan’ın mal almak üzere Türkiye’ye giden bir otobüse bindiği sırada tutuklandığı anlaşıldı. Yakın bir arkadaşı, Bocalyan’ın para kazanabilmek amacıyla zamanının büyük bölümünü Erivan’daki pazarda geçirdiğini anlatarak, "Orada nasıl gizli bilgi toplayabilirdi ki’’ diye casusluk suçlamasına tepki gösterdi. 
     İlköğrenimini Sivas’ta gören 52 yaşındaki Bocalyan, 1960’lı yılların ortalarında ailesiyle Ermenistan’a göç etti. Erivan Devlet Üniversitesi’nden mezun olduktan sonra Moskova’da Türkoloji okudu, doktorasını Tanzimat üzerine yaptı. Ermenistan’ın 1991’de bağımsızlığını kazanmasının ardından Dışişleri’nde oluşturulan Türkiye masasının başına getirildi. Dönemin lideri Petrosyan’ın danışmanlığını ve tercümanlığını yapan, kendisiyle birçok kez Türkiye’ye giden Bocalyan, Ermeni milliyetçisi olmasına karşın Türkiye ile iyi ilişkiler kurulması için çalıştı. 
     
     Danışmanlıktan pastaneciliğe 
     Petrosyan’ın devrilmesiyle iktidara Robert Koçaryan’ın gelmesinin ardından, ülkenin en önde gelen Türkiye uzmanı olmasına karşın Bocalyan, "Petrosyan’ın adamı" diye azledildi. 1990’ların ikinci yarısında Bocalyan bir yandan gazetelere siyasi yorumlar yazdı, diğer yandan da para kazanabilmek amacıyla ticari faaliyetle uğraştı. Bocalyan, çevirmenlik yaparak para kazanmaya çalıştı. Yaşamını sürdürebilmek için bir ara pastanecilik yapan Bocalyan, Türk - Ermeni İş Konseyi’nde görev aldı, ayrıca Türk medyasına çalıştı. 
     



 DÜNYA 










</TEXT>
</DOC>
