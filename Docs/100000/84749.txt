<DOC>
<DOCNO> 84749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun13.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanların çoğu ABD Başkanı Bush'u yeteneksiz buluyor 
</HEADLINE>
<TEXT>

     Almanların çoğunun, ABD Başkanı George Bush'u yeteneksiz bulduğu bildirildi. 
     Der Spiegel dergisinin, Alman halkının Bush ve Amerikalılarla ilgili görüşlerini belirlemek amacıyla yaptığı anket, Almanların yüzde 50'sinin Bush'u yeteneksiz bulduğunu ortaya koydu. Alman halkının 
     yüzde 31'i bu konuda bir görüşü olmadığını belirtirken, sadece yüzde 19'u Bush'u yetenekli bir Başkan olarak gördüğünü bildirdi. İspanyollar'da Bush'a duyulan güven yüzde 14 ile daha az iken, Bush'a en fazla güven duyanların ise yüzde 46 oranıyla İtalyanlar olduğu kaydedildi. Alman halkının yüzde 63'ü, ''11 Eylül saldırıları kime yönelikti '' şeklindeki bir soruya da ''Sadece ABD'ye'' şeklinde yanıt verdi. Halkın yüzde 20'si saldırıların ''batılı ülkelere'' yönelik olduğu görüşünü savunurken, yüzde 17'si de bu konuda bir görüşü olmadığıni ifade etti. Almanya-ABD ilişkileri ile ilgili olarak da, Alman halkının yüzde 73'ü ABD'nin daha üstün bir rol oynadığını söylerken, yüzde 26'sı ikili ilişkilerin günümüzde ''eşit ortaklık'' çerçevesinde sürdürüldüğü görüşünü savundu. ''ABD diğer ülkelerin içişlerine çok fazla karışıyor mu '' şeklindeki bir soruyu da Alman halkının yüzde 76'sı ''evet'', yüzde 22'si ise ''hayır'' şeklinde yanıtladı. Araştırma sonuçlarına göre, Alman halkının yüzde 65'i, ABD'nin kriz bölgelerindeki çabalarını sadece kendi çıkarları için yaptığını düşünüyor. Bunun aksini düşünenlerin oranı ise yüzde 31. ABD'nin dünyadaki barışın güvencesi olduğuna inanların oranı ise yüzde 50, buna inanmayanların oranı yüzde 48. Amerikan toplumuna ilişkin sorularda da, Almanlar'ın yüzde 90'ı Amerikalılar'ın milliyetçi duygularının ağır bastığını söyledi. Amerikalılar'da milliyetçilik duygularının az olduğu savunanların oranı ise sadece yüzde 5. Almanlar'ın yüzde 34'ü Amerikalılar'ın barışsever olduğuna inanırken, yüzde 47'si saldırgan olduğu görüşünü savundu. Amerikalılar'ın hoşgörülü olduğuna inananların oranı yüzde 50 iken, bunun aksine inananların oranı yüzde 28. Almanlar'ın yüzde 65'i Amerikalılar'ın ileri görüşlü olduğunu ifade ederken, yüzde 18'i de Amerikalılar'ı tutucu olarak gördüğünü belirtti. Amerikalılar'ın tembel olduğuna inananların oranı ise sadece yüzde 7. Alman halkının yüzde 75'i de Amerikalılar'ın çalışkan olduğuna inanıyor. 
     





</TEXT>
</DOC>
