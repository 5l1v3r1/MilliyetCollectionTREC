<DOC>
<DOCNO> 78384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/guncel/gun01.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Dua yetmez, çalışmalı’ 
</HEADLINE>
<TEXT>

Yeni Şafak gazetesi yazarı Resul Tosun, Filistinlileri kurtarmak için iman ve ibadetin yetmeyeceğini, sünnetullaha uyulması gerektiğini yazdı 
     İSTANBUL Milliyet 

     İsrail’in Filistin’de düzenlediği operasyona Yeni Şafak Gazetesi yazarı Resul Tosun’dan farklı bir yorum geldi. Filistinlileri içinde bulunduğu durumdan kurtarmak için sadece duanın yeterli olmayacağını belirten Tosun, şunları kaydetti 
     "... Kur’an bize öğretir ki Allah yapılan duaları mutlaka kabul eder, kendisine açılan elleri boş çevirmez. Fakat aynı Kur’an bize yine bildirir ki, başımıza ne gelirse ellerimizle kazandığımızın karşılığıdır. Yine aynı Kur’an bize öğretir ki Sünnetullah asla değişmez. Biz müminlerin sorunu da işte buradadır. İman, ibadet ile Sünnetullah’ı birbirine karıştırırız. Sadece iman ve ibadetle her sorunu çözeceğimizi zannederiz. Eğer bu halimizle ve bu şartlarda ABD bombaları Irak üzerinde etkisiz kalsaydı ya da İsrail tankları taşlarla ve sopalarla durdurulsaydı bu netice Sünnetullah’a uygun düşmezdi. Adil de olmazdı. ABD’nin dünyanın emeğini verip silah ve taktik geliştirirken, sırtüstü yatan Irak ve benzeri güçlere mağlup olması ilahi adalete denk düşmezdi.... 
     İsraillisi de Amerikalısı da, Sırp’ı, Fransız’ı, Alman’ı, Çinlisi, Japon’u da Allah’ın kullarıdır. Ve Allah Kuran’da Sünnetullah’ın değişmeyeceğini, dini inancı ne olursa olsun hangi kul bu Sünnetullah’a riayet ederse onun başarılı olacağını, uymayanın da başarısız olacağını bize haber vermiştir... Biz Sünnetullah’ı ihmal ettiğimiz için geriyiz ve mağlubuz. Dualarımız da merdud. Allah bize ceza veriyor. Hepsi bu." 
     



 GÜNCEL 










</TEXT>
</DOC>
