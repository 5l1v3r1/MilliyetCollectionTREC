<DOC>
<DOCNO> 62064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/son/soneko01.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fonlar, bono ve tahville barıştı... 
</HEADLINE>
<TEXT>

     A ve B tipi yatırım fonlarının elinde bulunan tahvil ve bono miktarı son 17 ayın en yüksek seviyesine çıkarken, fonlar uzun bir aradan sonra deyim yerindeyse bono ve tahville ''barıştı''. 
     Yatırım fonlarının portföyleri içinde tahvil ve bonoların oranı toplam pörtföyün yüzde 26.7'sine kadar çıktı. 
     Sermaye Piyasası Kurulu SPK verilerine göre, 2001 Kasım sonu itibariyle fonlar, portföylerinin yüzde 7.4'ünü devlet tahviline ayırırken, portföyleri içinde bir önceki aya göre tahvillerin payını yüzde 102.7 oranında artırdı. 
     
     Bono son 32 ayın zirvesinde 
     Yatırım fonlarının bonolara ayırdığı pay ise son 32 ayın zirvesine çıkarak yüzde 19.3'ü buldu. Fonlar en son 1999 yılının Mart ayında portföylerinde bu oranın üzerinde bonoya yer vermişlerdi. 
     Tahvil ve bonolar birlikte ele alındığında ise ikisinin fon portföyleri içindeki payı yüzde 26.7'ye çıktı. 
     Bu oran, 2000 yılı Haziran ayından bu yana fonların portföylerinde yer verdikleri en yüksek oran olarak göze çarpıyor. 
     Buna paralel ters repo miktarı da, son 1 yılın en düşük seviyesine indi. Fonlar ters repoya, portföylerinin yüzde 67.2'sini ayırdı. 
     Öte yandan A ve B tipi fonların portföy değeri de, bir önceki aya göre yüzde 7.2 oranında artarak 4 katrilyon 517 trilyon liraya çıktı. 
     Yılbaşına göre ise fonların 11 aydaki değer artışı ise yüzde 133.2 olarak hesaplandı. Yılbaşında fonların portföy değeri 1 katrilyon 937 trilyon lira düzeyindeydi. 
     






</TEXT>
</DOC>
