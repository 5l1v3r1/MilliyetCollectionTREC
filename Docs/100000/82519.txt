<DOC>
<DOCNO> 82519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/siyaset/siy02.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit telefonla idare etti 
</HEADLINE>
<TEXT>

Geceyi sancısız geçiren Başbakan Ecevit’in bağırsak fonksiyonları normale döndü 
     ELÇİN ERGÜN Ankara 

     Bağırsak enfeksiyonu rahatsızlığı nedeniyle geçtiğimiz cumartesi gecesi Başkent Üniversitesi Hastanesi’nde yatmak zorunda kalan Başbakan Bülent Ecevit, evindeki ilk gecesini çok rahat geçirdi. 
     Ecevit çiftinin ziyaretçi kabul etmediği gecede Başbakan’ın herhangi bir "sancı" sorunu yaşamadığı ve bağırsak fonksiyonlarının son derece normal olduğu kaydedildi. Ecevit’in muhtemelen yarın ya da perşembe günü evinden çıkarak Başbakanlığa geleceği ve rutin çalışma programına başlayacağı belirtildi. Çalışmalarını evinde sürdüren Ecevit, dün sabah saatlerinde Başbakan Yardımcısı Hüsamettin Özkan ile telefon görüşmesi yaparak yürütülmesi gereken işleri programladı. Ecevit, Özkan’la gün boyu görüştü. 
     
     Sezer’e teşekkür 
     Ecevit, rahatsızlığı sırasında gösterdikleri ilgi dolayısıyla Cumhurbaşkanı Ahmet Necdet Sezer, KKTC Cumhurbaşkanı Rauf Denktaş ve TBMM Başkanı Ömer İzgi’yi telefonla arayarak teşekkürlerini iletti. 
     Ecevit çiftinin evine çok sayıda çiçek de gönderildi. Moldova Başbakanı Vasile Tarle’nin Türkiye’ye yapmayı planladığı 8 Mayıs’taki ziyaretin ertelendiği bildirildi. Tarle’nin önümüzdeki günlerde belirlenecek bir tarihte ziyaretinin gerçekleşeceği kaydedildi. 
     



 SİYASET 
















</TEXT>
</DOC>
