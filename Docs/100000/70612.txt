<DOC>
<DOCNO> 70612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/ekonomi/eko02.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyonda şubat sürprizi 
</HEADLINE>
<TEXT>

Şubatta enflasyon beklenenin altında çıktı. Toptan eşya fiyatları yüzde 2.6, tüketici fiyatları yüzde 1.8 yükseldi. Gelecek ayki enflasyon hakkında fikir veren çekirdek enflasyon ise yüzde 0.7 oldu 
     EKONOMİ SERVİSİ 

     Devlet İstatistik Enstitüsü DİE , bu yılın şubat ayında, bir önceki aya göre toptan eşya fiyatlarının yüzde 2.6, tüketici fiyatlarının yüzde 1.8 oranında arttığını açıkladı. 
     DİE’den yapılan açıklamaya göre, şubat ayında yıllık enflasyon ise toptan eşyada yüzde 91.8, tüketici fiyatlarında yüzde 73.1 olarak belirlendi. 
     Buna göre yıllık enflasyon, geçen yılın aynı dönemine göre, toptan eşya fiyatının 65.3 puan, tüketici fiyatında ise 39.7 puan üstünde gerçekleşti. Bir önceki yıl enflasyon, toptan eşyada yüzde 26.5, tüketici fiyatlarında yüzde 33.4 olmuştu. 
     
     Aylık enflasyon 
     DİE’den yapılan açıklamaya göre, şubat ayında, bir önceki aya göre, toptan eşya fiyatları yüzde 2.6, tüketici fiyatları ise yüzde 1.8 oranında arttı. 
     Bir önceki yıl şubat ayında, toptan eşya fiyatlarındaki artış yine yüzde 2.6, tüketici fiyatlarındaki artış ise yüzde 1.8 olmuştu. Buna göre, aylık bazda enflasyon oranları, 2001 yılı Şubat ayı ile aynı oranda gerçekleşti. 
     Bu yıl ocak - şubat döneminde enflasyon oranları toptan eşyada yüzde 6.8, tüketici fiyatlarında ise yüzde 7.2 oldu. Geçen yıl bu rakamlar sırasıyla yüzde 5.0 ve yüzde 4.4 olarak gerçekleşmişti. 
     Öte yandan, şubat itibariyle 12 aylık ortalamalara göre yıllık enflasyon, toptan eşyada yüzde 72.1, tüketici fiyatlarında ise yüzde 60.7 olarak hesaplandı. 2001 yılı şubat ayında, 12 aylık ortalamalara göre yıllık enflasyon, toptan eşyada yüzde 44.5, tüketici fiyatlarında da yüzde 48.9 olmuştu. 
     
     Artışlar özel sektörden 
     Toptan eşya fiyatlarında şubat ayında görülen yüzde 2.6’lık artışta, devletin payı 0.1, özel sektörün payı da 2.5 puan oldu. 
     Bu arada çekirdek enflasyon olarak nitelenen imalat sanayinde özel sektördeki fiyat artışı yüzde 0.7 olarak hesaplandı. 
     DİE’den apılan açıklamaya göre, toptan eşyada fiyat artışları devlet sektöründe yüzde 0.5, özel sektörde yüzde 3.3 oldu. 
     Şubat ayında, sektörel bazda en yüksek fiyat artışı yüzde 8.9 ile tarım, avcılık, ormancılık ve balıkçılık sektöründe gerçekleşirken, imalat sanayi sektöründe yüzde 0.6, madencilik ve taşocakçılığında da fiyatlar yüzde 2.9 oranında arttı. Sözkonusu ay, elektrik, gaz ve su sektöründe fiyatlar yüzde 0.1 oranında geriledi. 
     
Rakamlar umut verici’      Devlet Bakanı Kemal Derviş, şubat ayı enflasyon verilerinin, 2002 yılı için yüzde 35’lik enflasyon hedefinin, gerçekçi ve gerçekleşebilir’ olduğu yolunda, güçlü bir işaret olduğunu bildirdi. 
     Bakan Derviş, dün yaptığı yazılı açıklamada, şubat ayına ilişkin enflasyon verileri ekonomi yönetiminin öngörüleri ile tutarlılık arzettiğini bildirdi. Derviş, açıklamasında şunları kaydetti 
     "2002 yılı için yüzde 35’lik enflasyon hedefinin, yüzde 3’lük büyüme hedefi ile birarada gerçekleştirilebilmesi için, ekonomik politikaların program çerçevesinde kararlılıkla ve artan bir eşgüdüm içinde uygulanması gerekmektedir. 
     Ülkemizdeki tüm sosyal ve ekonomik kesimlerin, bütün fiyat ve gelir beklentilerini, somut verilerle de desteklenmeye başlayan bu hedeflere uyumlu bir şekilde oluşturmaları, özellikle büyüme konusundaki öngörülere çok daha hızlı ulaşılmasına yardımcı olacaktır." 
     
Domates zam şampiyonu      Şubat ayının zam şampiyonu domates oldu. Geçtiğimiz ay domates fiyatı yüzde 48.5 oranında artarken, pantolon fiyatı yüzde 6.5 oranında geriledi. 
     Geçen ay portakal fiyatı yüzde 28.6, elma fiyatı yüzde 24.1, kıvırcık fiyatı yüzde 14.2, şans oyunları masrafları yüzde 11.1, yumurta fiyatları yüzde 10.1 ve bir bardak çay fiyatı da yüzde 7.3 oranında arttı. Şubat ayında, otobüs ücreti yüzde 6.1, odun ücreti yüzde 5.6, bisküvi ücreti yüzde 4.4, kağıt mendil fiyatı yüzde 4, ev temizlik sabunları fiyatı yüzde 3.5, tuvalet kağıdı yüzde 3.1, sıcak yemekler yüzde 2.3, kağıtlı şeker yüzde 2.2 ve beyaz peynir yüzde 2.1 oranında artış gösterdi. 
     
     Hurşit Güneş’in enflasyon yorumu 
     Satılmayan mala zam yapılamaz 
     Enflasyon verileri gerçekten ilk bakışta sevindirici. Ancak unutmayalım ki, beraberinde çok ciddi bir durgunluk yaşıyoruz. Tüketici fiyatlarının yüzde 2’nin altında çıkması bunun en önemli göstergesi. Toptan eşya fiyatlarının ise yüzde 2,6 çıkması gıda ürünlerindeki aşırı fiyat artışından kaynaklanıyor. Yoğun kış şartları olmasaydı, fiyatlar daha da düşük çıkacaktı. Nitekim, özel imalat sanayi fiyat endeksi çok düşük çıktı. Öyle anlaşılıyor ki, enflasyonda düşüş trendi sürecek. Ancak bunun nedenleri doğru algılamalı. Bir süredir devam eden nominal revalüasyon, yani TL’nin değer kazanması ile yüksek reel faizler hayli yüksek etkili oluyor. Bu da düşük büyüme ve ihracatta teklemeye neden oluyor. Bu durumda mart ayı ihracat ile enflasyon verileri programın çok önemli eşikleri haline gelmiş bulunuyor. 
     



 EKONOMİ 













</TEXT>
</DOC>
