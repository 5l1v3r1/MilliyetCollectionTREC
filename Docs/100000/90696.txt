<DOC>
<DOCNO> 90696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun04.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Brezilyalı mafya babası Stinger füzesi alma peşinde 
</HEADLINE>
<TEXT>

     Brezilya'nın en büyük uyuşturucu mafya babası olan ve halen cezaevinde bulunan Fernandinho Beira-Mar'ın, El Kaide militanlarından Amerikan yapımı Stinger füzesi alabilmek için görüşmeler yaptığı bildirildi. 
     Bu yöndeki bilgi, Beira-Mar'ın ortağı ''Chapolim'' lakaplı Marinho dos Santos ile Sao Paulo'daki bir komisyoncu arasında, mafya çetesinin Afganistan ile doğrudan temas yoluyla yerden havaya fırlatılan füze alma peşinde olduğu yönündeki cep telefonu görüşmeleri kayıtlarından edinildi. 
     Rio de Janeiro eyaleti savcıları tarafından dün gazetecilere açıklanan görüşme kayıtlarında, Usame Bin Ladin'in El Kaide örgütüne atıfta bulunuluyor. 
     Görüşme, Rubinho adlı komisyoncunun, ''Merhaba Chapolim. Ben, Sao Paulo'dan Rubinho. New York'taki binayı yerlebir eden adamlar, bizim teçhizatımızla birlikte hazırlar...'' sözleriyle başlıyor ve görüşmenin ilerleyen bölümlerinden birinde Chapolim, Rubinho'ya, ''El Kaide'nin orada kullandığı Stinger'ı biliyor musun '' şeklinde soru soruyor, Rubinho da, ''evet biliyorum'' yanıtını veriyor. 
     Beira-Mar'ın füzeyle ne yapmak isteyebileceği konusunda herhangi bir bilgi verilmezken, Kolombiya'daki yetkililer, mafya babasının, Kolombiya Silahlı Devrim Güçleri FARC ile silah-kokain değiş tokuşu yaptığını belirtiyor. 
     Beira-Mar, geçen yılın nisan ayında Kolombiya'da tutuklanmış ve ardından Brezilya'ya iade edilmişti. 
     





</TEXT>
</DOC>
