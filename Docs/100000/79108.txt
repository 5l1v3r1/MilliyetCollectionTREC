<DOC>
<DOCNO> 79108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/18/son/soneko18.html </URL>
<DATE> 2002/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF Başkanı "Arjantin acı ilacı içmek zorunda.." 
</HEADLINE>
<TEXT>

     Uluslararası Para Fonu IMF İcra Direktörü Horst Köhler, Arjantin'in yeniden kendi ayakları üzerinde durabilmesi için işten çıkarmalar ve sert reformlar dahil, acı ekonomik ilacı içmek zorunda olduğunu, ancak, IMF'nin yardıma hazır olduğunu bildirdi. 
     Köhler, ABD Ulusal Basın Klübül'ndeki konuşmasından sonra gazetecilerin sorularını yanıtlarken, Arjantin'den merkeze dönecek IMF heyetinin hükümetle müzakerelerle ilerleme kaydettiğini belirtip, ''Arjantin'in toparlanacağından ve Kanada'ya benzer ekonomik potansiyelini gerçekleştireceğinden muhakkak eminim'' dedi. 
     IMF'nin Arjantin'e yardımı istediğini ve bundan hiç şüphe duyulmaması gerektiğini vurgulayan Köhler, ''fakat, gerçekle yüz yüze gelmeliyiz, işten çıkarmalar olacak, başka seçenek yok'' diye konuştu. 
     Köhler, Arjantin ile IMF'nin bir program üzerinde anlaşmaları halinde, çalışanların bir süre sonra bunun faydasını göreceklerini söyledi. 
     Köhler, IMF'nin Arjantin'e çok büyük miktarlarda para vereceği beklentisine girilmesini önlemek için ''para basabilecek bir kurum yok'' dedi. 
     Yeni anlaşma için Arjantin'i kendine özgü bazı sorunların halledilip, yerel yönetimlerin bütçelerini gerçekten kısmaları gerektiğini belirten Köhler, eyaletlerin çözümün bir parçası olması halinde, IMF'nin destek vereceğini kaydetti. Köhler, ''mali disiplinin başka çaresi yok'' dedi. 
     Buna karşılık, yabancı mali analistler, eyaletlerin, yerel yönetimlerin bütçelerini IMF'nin istediği üzere yüzde 60 kısmalarını, onlar için intihar olacağından pek mümkün görmüyor. Yerel yönetimlerde bütçe tasarrufu demek devletin birçok alanda esas işveren olduğundan çok sayıda kişinin işsiz kalması demek. 
     





</TEXT>
</DOC>
