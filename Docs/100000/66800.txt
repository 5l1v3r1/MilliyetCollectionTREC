<DOC>
<DOCNO> 66800 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sonspo09.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbulspor, Beşiktaş maçına hazır... 
</HEADLINE>
<TEXT>

     Birinci Süper Futbol Ligi'nde yarın Beşiktaş ile karşılaşacak İstanbulspor, hazırlıklarını tamamladı. 
     Sezona oldukça iyi bir başlangıç yapan, ancak ikinci yarının ilk 4 maçında 2 yenilgi, 2 beraberlik alarak, galibiyete adeta hasret kalan sarı-siyahlılar ayrıca bu süre içinde rakip fileleri hiç havalandıramadı. 
     Hafta içinde Türkiye Kupası'nda kendi sahasında Adanaspor'a yenilerek veda eden İstanbulspor, Beşiktaş karşısında alacağı sonuçla, kötü gidişine son vermek amacında. 
     Sarı-siyahlılarda, sakatlığı geçen, ancak maç ve idman eksiği olan Bekir ile, kupa maçında kırmızı kart gören kaleci Haluk, Beşiktaş'a karşı forma giyemeyecek. 
     Green Park Otel'de kampa giren İstanbulspor'un, Beşiktaş karşısına, Zdravkov, İlker, Niyazi, Saffet, Petkov, Saidou, Selçuk, Murat, Güven, Mehmet ve Cenk muhtemel 11'i ile çıkması bekleniyor. 
     Güngören Belediye Stadı'nda saat 12.30'da başlayacak ve hakem Orhan Erdemir'in yöneteceği karşılaşma Digitürk Lig TV'den naklen yayınlanacak. 
     






</TEXT>
</DOC>
