<DOC>
<DOCNO> 53348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/spor/yozer.html </URL>
<DATE> 2001/11/21/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Profesyoneller 
</HEADLINE>
<TEXT>

     Bu rakip ne Lazio, ne Nantes, ne de PSV idi. Belki de son yıllarda bu sahaya gelen en bela takımdı. Neresinden bakarsan bak, hepsi yıldız, hepsi profesyonel. Sanki bu işin ilmini yapmışlar. Başlarında da Capello gibi bir tilki. Bu takımla baş etmek için öldüresiye mücadele etmek gerekir. Galatasaray da bunu yaptı. Roma önünde ne gerekiyorsa onu sahada uyguladı. Neredeyse maçı da alıyordu. Bir anlık Mondragon gafleti bize pahalıya patladı. Tek kelime ile yazık oldu... Oysa üç puan ne şeker olacaktı. Ama olmadı. 
     Lucescu’nun, Roma taktiği son saniyelere kadar işledi. Sahanın her yerinde yapılan pres Roma’nın top kontrolünü ve oyun kurmasını zorlaştırdı. Galatasaray’ın tatlı sert futbolu Romalı profesyonelleri bir ara adeta yıldırdı. Hele bir de Lucescu, Totti’yi asma kilitle sahaya hapsedince Romalılar suyu kesilen balık gibi oldular. Lucescu, maç öncesi Totti mi, Sergen mi demişti. Ama yanıldı. Ayhan vardı. Öyle bir oynadı ki, belki de hayatının en güzel futbolunu sergiledi. Böylesine bir yürek, ciğer ve adale gücü taşımadı Ayhan bugüne kadar... Goldeki mükemmel sihirbazlığı Perez’in bombayı patlatmasına neden oldu. Ben en çok onun için üzüldüm. Eğer bu maç 1-0 bitseydi, Ayhan Spartaküs olacaktı. 
     Neydi dün Galatasaray’ı iki puan vermeye iten nedenler Bir kere ikinci yarı erken savunmaya geçtiler. Rakip atakları kendi yarı alanlarında kabul ettiler. Batistuta - Totti derken diğerlerini unuttular. Sergen en kritik anlarda final paslarını iyi kullanamadı. Oyuna ağırlığını yansıtamadı. Hasan Şaş debelendi, ama verimsizdi. Çok top kaybetti. Birçok atağı başlamadan öldürdü. Mondragon ürkekliğinin cezasını çekti. Islak toptan ödü koptu. Sonra da golü yedi. Yan toplarda futbola başlayan yeni bir çocuk gibiydi. Hepsi arka arkaya gelince makus talihimizle beraber kaldık. 
     Roma müthiş profesyonel bir takım. İstedikleri anda oyunu soğutuyorlar, hızlandırıyorlar ve hatta gerginleştiriyorlar. Adamların herşeyi planlı. Rakibi bile kasıtlı sinirlendiriyorlar. Hataya zorluyorlar. Bir bütün halinde oynuyorlar. Maçı hiç bırakmıyorlar. Asıl dikkati çeken ise Batistuta oldu. Adam sanki bir tencere mantı yemiş gibi oynuyor. Ama ne hikmettir ki, kalemize gelen topun yanında hep o var. Herhalde büyük golcü böyle olunuyor. 
     Alabileceğimiz bir maçı basit hatalarla verdik. Herkes yenilmiş gibi üzülüyor. Roma’nın sevincini görünce, Galatasaray’ın ne büyük takım olduğunu daha iyi anlıyoruz. Ama beyler fazla üzülmeyin. Bir puan, bir puandır. Buna da şükür. 
     



 SPOR 
























</TEXT>
</DOC>
