<DOC>
<DOCNO> 93550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur19.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Sosyetede olaylı boşanma 250 milyarlık tazminat ile sonuçlandı... 
</HEADLINE>
<TEXT>

     İran asıllı Hamira Baran'ın, ''şiddetli geçimsizlik'' nedeniyle kendisinden boşanmak isteyen işadamı eşi Sinan Baran'dan 6 trilyon lira tazminat istemesiyle kamuoyunun dikkatini çeken dava, çiftin boşanması ve boşayan işadamının da eşine 250 milyar lira maddi tazminat ödemesi kararıyla sonuçlandı. 
     Kadıköy 1. Asliye Hukuk Mahkemesi'ndeki duruşmaya, Hamira Baran ve avukatı ile Sinan Baran'ın avukatı katıldı. 
     Tarafların başka bir talepleri olmaması üzerine davayı karara bağlayan hakim, Sinan ve Hamira Baran çiftinin ''şiddetli geçimsizlik'' nedeniyle boşanmalarını, çiftin çocukları olan Asena ve Ertuğrul Atakan Baran'ın velayetlerinin ise anneye verilmesini kararlaştırdı. 
     Sinan Baran'ın, 6 trilyon lira isteyen Hamira Baran'a 250 milyar lira maddi tazminat ödemesini kararlaştıran hakim, ayrıca davacı işadamının, 2000 yılından bu yana davalı Hamira Baran'a ödediği aylık 1.5 milyar liranın karar kesinleştikten sonra kaldırılmasını, Asena 
     Baran'a ödenen 750 milyon lira ve Ertuğrul Atakan Baran'a ödenen aylık 500 milyon liralık tedbir nafakalarının kararın kesinleşmesinin 
     ardından da sürdürülmesini hükme bağladı. 
     Hakim, Hamira Baran'ın, manevi ve yoksulluk nafakası ile boşandıktan sonra ''Baran'' soyadını kullanması istemini ise reddetti. 
     
     TARAFLAR TEMYİZE GİDECEK 
     Duruşmanın ardından basın mensuplarının sorularını yanıtlayan Hamira Baran, mahkemenin takdiri olan karara saygı duyduğunu, ancak boşanma sürecinin daha bitmediğini, temyize gideceğini ve hakkını sonuna kadar savunacağını söyledi. 
     Sinan Baran'ın avukatı Hasan Ölçer de Hamira Baran'ın, kendisine ödenmesine karar verilen 250 milyar lira maddi tazminatı yaşam tarzı ve evlilik birliği içindeki davranışları nedeniyle hak etmediğini öne sürerek, kendilerinin de kararı temyiz edeceklerini kaydetti. 
     





</TEXT>
</DOC>
