<DOC>
<DOCNO> 57755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sondun12.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Özel birlikler, gazetecileri uzaklaştırmak için havaya ateş açtı 
</HEADLINE>
<TEXT>

     Afganistan'ın doğusundaki dağlık Tora Bora bölgesinde Amerikalı olduğu sanılan özel birlik askerlerinin, gazetecilerin yaklaşmasını önlemek amacıyla havaya ateş açtıkları bildirildi. 
     Bölgedeki AFP muhabiri ile foto muhabirini bölgeden uzaklaştırmak amacıyla havaya ateş açan ve Amerikalı oldukları sanılan 6 askerin komando kıyafeti giydiği ve yüzlerinin maskeli olduğu, ancak Batılı olduklarının anlaşıldığı belirtildi. 
     Bu arada BBC televizyonu, yerel Afgan güçlerinin, iktidarı kaybeden Taliban'ın lideri Molla Ömer'i yakalamak amacıyla saldırı başlatma hazırlığında olduğunu açıkladı. 
     BBC'nin haberine göre, Taliban'ın eski kalesi olarak bilinen Kandahar'ın valisi Gül Ağa, Molla Ömer'i yakalamaları için adamlarını gönderdiğini ve bugüne kadar adamlarının 80 El Kaide militanı yakaladığını açıkladı. 
     Kandahar'daki istihbarat şefi Hacı Güllalay da ABD'nin başına 10 milyon dolar koyduğu Molla Ömer'in, Kandahar'ın kuzeybatısındaki Helmand eyaletinde Bagran yakınlarında 500 kadar adamıyla saklandığına inandıklarını söyledi. 
     






</TEXT>
</DOC>
