<DOC>
<DOCNO> 64845 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/29/son/sontur07.html </URL>
<DATE> 2002/01/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Burası Türkiye... 11 yaşında çocuk kamyonet kullanırken yakalandı 
</HEADLINE>
<TEXT>

     Adapazarı'nda, kent merkezinde kamyonet kullanırken yakalanan 11 yaşındaki ilköğretim okulu öğrencisi, 192 milyon 100 bin lira para cezasına çarptırıldı. 
     Babasına ait 54 ET 224 plakalı kamyonetle kent merkezinde gezen Atatürk İlköğretim Okulu öğrencisi Yavuz Demir, vatandaşların ihbarı üzerine trafik ekiplerince yakalandı. 
     Kamyonetle birlikte Trafik Şube Müdürlüğü'ne götürülen Yavuz Demir, işlemleri tamamlandıktan sonra, ehliyetsiz araç kullanmak suçuyla 1. Sulh Ceza Mahkemesi'ne sevk edildi. ''Bir daha bu şekilde buraya gelirsen kulağını çekerim'' diye nasihatte bulunan hakim, küçük sanığı 192 milyon 100 bin lira para cezasına çarptırdı. 
     Serbest kalan Yavuz Demir, trafiğe açık alanlarda araç kullanmaması için kendisini uyaran Trafik Şube Müdürü Talip Küçük'e, ''Ben 3 yıldır araç kullanıyorum'' diyerek, deneyimli olduğunu ima etti ve kent merkezinde olmasa bile trafiğe kapalı alanlarda araç kullanmaya devam edeceğini söyledi. 
     Oğluna verilen para cezasını hemen ödeyen Baba Engin Demir de oğluna trafiğe kapalı alanlarda sürücü eğitimi verdiklerini ve iyi araç kullandığını belirtti. 
     Boyu 1.22 metre olan oğlunun gaz, fren ve debriyaj pedallarına ulaşmakta güçlük çektiğini, bu nedenle trafiğe çıkmasının çok sakıncalı olduğunu ifade eden Demir, ''Ancak, bu onda tutku haline geldi, arabanın anahtarını saklıyoruz ama o yine de bulup kaçırıyor'' dedi. 
     Demir, aynı durumla bir daha karşılaşmamak için gerekli önlemleri alacağını da belirterek, ''Hevesini alsın diye onu hafta sonlarında trafiğe kapalı alanlara götürüp, araba kullandırtacağım'' diye konuştu. 
     






</TEXT>
</DOC>
