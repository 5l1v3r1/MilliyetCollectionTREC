<DOC>
<DOCNO> 97373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur32.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli ''3 Kasım'da seçim olmazsa hükümetten çekiliriz'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, erken seçimin 3 Kasım 2002 tarihinden sonraya ertelenmesi durumunda Hükümet'te olmayacaklarını açıkladı. 
     Bahçeli'nin açıklaması Ankara gündemine bomba gibi düştü. Başbakan Ecevit bu gelişme üzerine DSP'li bakanları saat 17 00'de toplantıya çağırdı. 
     Bahçeli, TBMM'de düzenlediği basın toplantısında şunları söyledi 
     ''Seçimlerin 3 Kasım'dan sonraya ertelenmesi veya 3 Kasım'da yapılmasını fiilen imkansız kılacak şartların ortaya çıkması halinde, MHP'nin ortak hükümet etme sorumluluğunu paylaşmayı sürdürme imkanının artık kalmayacağı açıktır. 
     Böyle bir karar alma noktasına gelmemiz halinde, bunun doğuracağı siyasi ve hukuki sonuçlar da ortadır. Bunun sorumluluğu MHP'ye ait olmayacaktır. 
     Bu durumda yeni bir hükümet oluşumu süreci ile bu yeni hükümet yapılanmasıyla yeni bir seçim süreci başlayacaktır.'' Bahçeli, Türkiye'nin belirsizlik ortamına girmesinin siyasi ve ekonomik şartları daha da ağırlaştırmasını önlemek için 3 Kasım'da seçim kararı alınması amacıyla TBMM'yi 29 Temmuz 2002 tarihinde TBMM'yi olağanüstü toplantıya çağırdıklarını bildirdi. 
     Meclis 29 Temmuz günü toplandığında ilk önce seçimlerin 3 Kasım'da yapılması için gerekli kararın alınabileceğini belirten Bahçeli, bundan sonra da çalışmaların devamı kararlaştırılarak, ''MHP dışındaki partilerin getirecekleri AB yasalarının'' görüşülebileceğini söyledi. 
     
     MALİYETİ AĞIR OLUR 

     Bahçeli, seçimlerin 3 Kasım'dan sonraya bırakılmasının Türkiye için maliyetinin çok ağır olacağını söyledi. 
     3 Kasım'ın erken seçim için en uygun tarih olduğunu anlatan Bahçeli, bu konuda liderler zirvesinde de mutabakat sağlandığını dile getirdi. Devlet Bahçeli, ''TBMM'nin en kısa zamanda toplanarak, ilk önce seçimlerin 3 Kasım 2002 tarihinde yapılması için seçim kararı alması bir zorunluluktur'' dedi. 
     Bahçeli, DSP ve ANAP'ın seçim tarihi ve bunun için izlenecek sürece ilişkin tutumlarını değiştirdiklerini belirterek, şöyle konuştu 
     ''Koalisyon ortaklarımızın liderler zirvesinde varılan mutabakatlardan cayarak, farklı bir tutum içine girmeleri bizim için yadırganacak bir gelişme olmuştur. Bu tutum değişiklikleri için dile getirilen gerekçe ve düşünceleri geçerli ve inandırıcı bulmadığımızı ve bunları paylaşmadığımızı belirtmek istiyorum. 
     Seçimlerin 3 Kasım'dan sonraya bırakılmasının Türkiye'ye maliyeti çok ağır olacaktır. Böyle bir gelişme bir kriz ortamını davet edecek, aynı zamanda bir hükümet buhranı yaşanmasını da gündeme getirebilecektir. 
     Bunun sorumluluğunu kimsenin taşıyamayacağına, hangi siyasi düşünceyle olursa olsun Türkiye'yi böyle bir kaos ortamına sürüklemeye kimsenin hakkı olmadığını düşünüyorum.'' 
     
     DAĞILIMDAKİ DEĞİŞMELER 

     Bahçeli, 3 Kasım'da yapılacak seçimlere 57. Hükümet ile gidilmesi görüşünü dile getirdiklerini belirterek, bu koşulla ''idam konusunun yanı sıra AB'nin dayattığı anadilde eğitim ve yayın konularında'' MHP dışında bir ittifak yapılmasının da önünü açtıklarını kaydetti. 
     57. Hükümet kurulduktan sonra Parlamento aritmetiğinde değişmeler 
     olduğunu anlatan Bahçeli, ''Bugün koalisyon ortağımız DSP ve ANAP'ın Parlamento'daki sandalye sayısının toplamı MHP'nin milletvekili sayısının çok az üstünde bir düzeydedir'' dedi. 
     Devlet Bahçeli, yaşanan süreçte TBMM'deki sandalye dağılımının da değiştiğini, bunun sonucunda komisyonlara seçim yapılması gerektiğini belirterek, ''Bu durum karşısında AB yasalarının erken seçim kararının önüne çekilmesi seçim kararını belirsiz bir ileri tarihe atacak, seçimlerin 3 Kasım'da yapılmasını tehlikeye sokacaktır'' şeklinde konuştu. 
     
     3 KASIM'DA SEÇİM OLMAZSA 

     Konuşmasının sonunda gazetecilerin sorularını yanıtlayan Bahçeli, ''Açıklamalarınızdan 3 Kasım'da seçim olmazsa Hükümet'ten çekiliriz sonucu çıkıyor, doğru mu '' sorusuna ''Evet'' karşılığını verdi. 
     Bahçeli, daha farklı bir kararın muhalefetin desteğiyle alınması halinde Hükümet krizi doğar mı '' sorusuna şu yanıtı verdi 
     ''Tabi gelişmeler bugünkünden çok farklı olur. Bizim arzumuz 38 aydır ülke hizmetinde oldukça başarılı olmuş 57. Hükümet'in Türkiye'yi seçime götüren bir hükümet görevini de üstlenerek, sağlıklı, disiplinli ve güvenlikli yapıda seçimin yapılmasını arzulamaktayız. 
     Bu ifadelerimizi liderler zirvesinde de tekrarlamışızdır. Bir ortak görüş ortaya çıkmıştır. Ancak bugün bu görüşten sapmalar görülmektedir.'' Devlet Bahçeli, bir gazetecinin, ''Daha açık olması için soruyorum, 29 Temmuz'da erken seçim kararı alınmazsa MHP kesin olarak Hükümet'ten çekiliyor mu ' sözlerine ''Çok iyi anlamışsınız. Niye soruyorsunuz tekrar'' karşılığını verdi. 
     Bahçeli, bu konuda liderler zirvesi toplanmasına ''ihtiyaç duymadıklarını'' söyledi. 
     
     ''REJİM BUNALIMI OLUR MU '' 

     Seçim Kanunu ve Siyasi Partiler Kanunu değişikliklerinde ''çok geç kalındığını'' anlatan Bahçeli, böyle bir aşamada bu iki konu üzerindeki bir değişikliğini ''zamansız bulduklarını'' ifade etti. 
     Devlet Bahçeli, bir gazetecinin, Başbakan Bülent Ecevit'in olası bir erken seçimde bazı partilerin yüksek oy oranına ulaşmasının rejim için sorun olacağını'' söylediğini anımsatması üzerine, şöyle konuştu 
     ''Siyasi partilerin kuruluşu ve tabi olacağı esaslar Anayasamızda ve ilgili mevzuatımızda açıkça belirtilmiştir. Siyasi partilerimizin faaliyetleri yargı denetimine tabidir. Kanunlarımıza uygun olarak kurulmuş olan ve seçimlere katılmaya hak kazanan partilerin bu yasal çerçevede içinde kaldıkları sürece, seçimlerde alacakların sonuçların bir rejim bunalımına yol açabileceği endişesinden hareketle bu aşamada böyle bir tartışma başlatılmasını gerekli bulmamaktayım. 
     Türkiye'nin anayasal kurumlarının ve bu çerçevede yargı organlarının, böyle bir gelişme halinde görevlerinin başında olacaklarından, anayasamızdan ve kanunlarımızdan aldıkları yetkiye dayanarak gerekli önlemleri alacaklarından hiçkimsenin şüphesi olmamalıdır.'' Bu arada, MHP'lilerin erken seçimin 3 Kasım'da yapılması için karar almak üzere TBMM Genel Kurulu'nun 29 Temmuz Pazartesi günü saat 14.00'da toplanmasına ilişkin 125 imzalı başvuru Meclis Başkanlığı'na sunuldu. 
     
</TEXT>
</DOC>
