<DOC>
<DOCNO> 61972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/13/ekonomi/eko02.html </URL>
<DATE> 2002/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer yasayı sonuna kadar bekletecek’ 
</HEADLINE>
<TEXT>

Bankalara ilgili düzenleme konusunda Cumhurbaşkanı Sezer'e bilgi veren Devlet Bakanı Derviş, Sezer'in 15 günlük inceleme süresini sonunu kadar kullanacağı izlenimi aldığını söyledi 
     KADİFE ŞAHİN 

     Devlet Bakanı Kemal Derviş, İstanbul'da Bankalar Birliği Yönetim Kurulu üyeleri ile yaptığı toplantıda bankacılık sektörüne sermaye desteği sağlamasını öngören yasa hakkında Cumhurbaşkanı Ahmet Necdet Sezer'e ayrıntılı bilgi verdiğini söyledi. 
     Derviş, önceki gün 1.5 saat süren görüşmede ayrıntılı sorular soran Sezer'in 15 günlük yasal inceleme süresini sonuna kadar kullanacağı izlenimi edindiğini bildirdi. Cumhurbaşkanı 15 gün içinde ya yasayı olaylayacak ya da yeniden Meclis'e gönderecek. 
     
     'Ön plana çıkmak zorunda kaldım' 
     Yasanın çıkarılması hakkında da "Biraz zor oldu" diyen Derviş, yasanın Meclis'ten geçiş aşamasında siyasi destek açısından kendisinin çok ön plana çıktığını ancak Cumhurbaşkanı Sezer'in onayından sonra operasyonun ayrıntıları ve uygulaması ile ilgili olarak Bankacılık Düzenleme ve Denetleme Kurulu'nun BDDK kamuoyu önünde ön plana çıkacağını kaydetti. 
     Derviş, yasanın Meclis'ten geçişi sırasında toplumda bankacılığa ilişkin negatif ve haksız düşüncelerin oluştuğunu da belirterek, bu düşüncelerin BDDK, Bankalar Birliği ve sektörün diğer üyelerinin birlikte hareket etmesiyle düzeltilebileceğini belirtti. 
     
     'Vergiler için çalışın' 
     Bankaların üzerinde bulunan yasal yükümlülükler için bu yıl herhangi bir düzeltmenin yapılmasının beklenmemesi gerektiğini bildiren Derviş, sektöre ilişkin vergi düzenlemelerinin ancak 2003 yılında gerçekleştirilebileceğini söyledi. Derviş, bankacılardan vergilere ilişkin taleplerini hazırlamalarını istedi. 
     
Bağımsız denetçi Arthur Andersen oluyor      Yeni düzenleme gereği banka bilançoları bağımsız denetimden geçirecek uluslararası denetim şirketinin Arthur Andersen olacağı öğrenildi. Yasanın uygulaması için BDDK bankaların kendi bağımsız denetim şirketlerinin denetiminden geçen bilançolarını uluslararası bir denetim şirketine ve ayrıca BDDK murakıplarına denetlettirecek. Bankacılık sektörü Arthur Andersen'in Türk bankacılık sektöründe çok az sayıda banka ile çalışması nedeniyle bu konuda seçilebilecek tarafsız bir kuruluş olacağı düşüncesini taşıyor. 
     



 EKONOMİ 















</TEXT>
</DOC>
