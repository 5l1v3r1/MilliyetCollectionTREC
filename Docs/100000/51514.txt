<DOC>
<DOCNO> 51514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/ekonomi/eko02.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Öngör Bu kanunla bankacılık yapılmaz 
</HEADLINE>
<TEXT>

Garanti Bankası Yönetim Kurulu Üyesi Akın Öngör, bankacılıkla ilgili yeni düzenlemelerin iyi bankaların malvarlıklarını tehlikeye soktuğunu söyledi 
     MERT İLKUTLUĞ İzmir 

     Garanti Bankası Yönetim Kurulu ve Doğuş Holding İcra Komitesi üyesi Akın Öngör, ekonomik krizden bankacıların sorumlu tutulmasına tepki göstererek, "Bu yüzden çok yanlış bir kanun çıkardılar. Bu kanunla bankacılık yapılmaz. Ben de gelecek yıl bu mesleği bırakıyorum’’ dedi. 
     Amerikan İş Günleri toplantısı için İzmir’e gelen Öngör, 20 yıldır üst düzey yöneticilik yaptığı bankacılık sektörüne yöneltilen eleştirilere sert tepki gösterdi. 
     
     Ortada hesap veren yok’ 
     Türkiye’nin, 30 yıldır kötü idare edilmesinin faturasını ödediğini savunan Öngör, "Bankacılık sektörü de aynı Türkiye ekonomisi gibi devlet tarafından yanlış yönlendirildi. Bankacıların bunda bir suçu yok. Kimse kendi üstüne suçu almak istemediği için bankaları suçluyor. Eğer devlet bankalarına 22 milyar dolar görev zararı yaptırdıysanız, bunun hesabını yapanlar vermeli. Ama ortada kimse yok’’ diye konuştu. 
     
     Bankacılığı bırakacağım’ 
     Krizin ardından çıkarılan kanuna da karşı olduğunu ifade eden Öngör, "Anayasal haklar çiğnenerek tepkisel bir Bankalar Kanunu geçirildi. Cumhurbaşkanı Sezer’in Anayasa Mahkemesi Başkanlığı yapmış bir hukukçu olarak bu kanunu onaylaması beni hayal kırıklığına uğrattı. Çünkü tamamen kötü uygulamalara bir reaksiyonla, iyileri de paramparça eden bir kanun çıkarıldı’’ dedi. Bankacılıkla ilgili yeni düzenlemelerin iyi bankaları da demotive ettiğini ve malvarlıklarını tehlikeye attığını savunan Öngör, "Bu kanun çerçevesinde bankacılık yapmayı düşünmüyorum. Şubat ve martta genel kurullarımızla beraber yönetim kurulu üyeliğimi bırakacağım’’ dedi. 
     Türk - Amerikan İş Konseyi Başkanı olan Öngör, savaşın Türkiye için büyük fırsat yarattığını söyledi. Türkiye’nin ABD ile arasında "Serbest Ticaret Anlaşması’’ istemesini öneren Öngör, "Yunan ve Ermeni lobisi en zayıf anında iken ABD Parlamentosu’ndan bunu geçirebiliriz" dedi. 
     
Citibank, Vakıfbank’ı alma çabası içinde’      Sektörün kendisini yeniden yapılandırmaya çalıştığına da dikkati çeken Akın Öngör şunları söyledi 
     "Birçok banka Fon’a devredildi. Yabancılar büyümeye çalışıyor. Öğrendiğim kadarıyla Citibank, Vakıfbank’ı alma çabası içinde. Garanti ile Osmanlı birleşiyor, Türkiye’nin en büyük özel bankası haline geliyor. Sonuçta yerli veya yabancı 4 - 5 büyük banka kalacak. Bu gelişimin süresi ülkenin yönetimine, uluslararası piyasalara bağlı, ama 2 - 3 sene içinde taşların oturacağını tahmin ediyorum." 
     Bu olumlu gelişmenin sonucunda Avrupa büyüklüğünde bankalara ulaşmanın hemen olmayacağını kaydeden Öngör, "Çünkü milli gelirimiz 230 milyar dolardan 150 milyar dolarlara düştü. Bankacılık sektörü de yanlış yönlendirildi, kısır kaldı. Devlet borçlanması, finansal piyasaları işgal etti. Bunun değişmesi zaman alacak" dedi. 
     



 EKONOMİ 




















</TEXT>
</DOC>
