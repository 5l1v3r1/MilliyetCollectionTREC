<DOC>
<DOCNO> 69383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/spor/spo03.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Katil çim 
</HEADLINE>
<TEXT>

Ali Sami Yen Stadı’nın adeta tuzak haline gelen zemini, Galatasaraylı futbolcuların canını yakıyor. Sergen’in ardından son kurban Bülent Akın 
     ERHAN TELLİ 

     Eleştiri yağmuru 
     SARI - Kırmızılı ekipte tam anlamıyla sakatlık şoku yaşanırken, futbolcular Ali Sami Yen Stadı’nın kötü zeminine eleştiri yağdırdılar. Gençlerbirliği ile oynanan son karşılaşmada çime takılarak, sakatlanan ve sezonu kapayan Bülent Akın, adeta tüm oyuncuların düşüncelerine tercüman oldu. Belçika’ya ameliyat olmak için giden ve sezonu kapattığı kesinleşen genç oyuncu, zemini "İğrenç" olarak nitelendirdi. 
     
     "Betona takıldım" 
     SERGEN’İN ardından çimin azizliğine uğrayan Bülent Akın isyanını şöyle dile getirdi "Bir şeylerin yapılması için daha kaç futbolcunun sakatlanması lazım. Önce Sergen, şimdi de ben. Üstelik aynı yerde sakatlandık. İkimizin de ayağı koptu, gitti. Ne olduğunu anlayamadım. Ayağım sanki betona takıldı. Çeviremedim, orada kaldı. Sonra çektiğim acıyı size anlatamam. Gerçekten çok yazık oldu." 
     
     "Bahaneyi bırakın" 
     BÜLENT Akın, A. Sami Yen Stadı’nın sakatlık üreten zeminine bir çare bulunması gerektiğini de ifade etti. Genç futbolcu, "Ne yağmur, ne de kar. Artık o saha için bahane uydurulmamalı. İngiltere’de de, başka ülkelerde de yağmur ve kar yağıyor, ama hiç böyle şeyler olmuyor. Daha profesyonel düşünmemiz lazım. Bir an önce o kötü zeminden kurtulmalıyız. Yoksa arkadaşlarım da sakatlanacak." 
     
"Kafalarını takmasınlar"      ALİ Sami Yen Stadı’ndan sorumlu yönetici Osman Güneri sakatlıkların zemine bağlanmasının yanlış olduğunu ifade etti. Güneri, "Bence futbolcuların, bu psikolojiden kurtulmaları gerekir. Kafalarını çime takmasınlar. Bir ay önce saha gerçekten çok kötüydü. Her yer çamurdu. Ama devre arasında bakımı yaptık. Saha günden güne iyiye gidiyor. Çimlerin kökleri filizleniyor. Çok yakında tam istediğimiz gibi olmasa da, daha iyi olacak" ifadelerini kullandı. 
     
Ben de sakatlandımBÜLENT KORKMAZ 
     Sakatlığımın zeminden olduğunu biliyorum. Bülent’in de sakatlığı zeminden oldu. Daha güzel sahada oynamak isteriz. Zemin kötü olunca, top süremiyoruz, pas yapamıyoruz, oyun oynamakta güçlük çekiyoruz. Biz daha önceden de Ali Sami Yen’de böyle kötü zeminde çok maç oynadık. Ama sakatlıkların yarısı zemin yüzünden oluyor diyebilirim. 
     
Dikkat etmeliyizEMRE AŞIK 
     Ali Sami Yen Stadı’ndaki zeminin sakatlıklara yol açtığı bir gerçek. Birçok arkadaşımız zeminin kurbanı oldu. Açıkçası maçlarda çok dikkat etmek zorundayız. Zaman zaman top sürmekte bile güçlük çekiyoruz. Kötü zemin, bizim gibi teknik bir takımın futbol oynamasını da oldukça etkiliyor. Umarım gelecek sezonda bu sıkıntıları yaşamayız. 
     
Düzeltilmesi şartARİF ERDEM 
     Kötü, hem de çok kötü. Zeminin bir an önce bir şeyler yapılıp, mutlaka düzeltilmesi gerekir. Açıkçası sakatlanmaktan endişe duyduğumuz oluyor. Bunun dışında, futbol oynamakta zorlanıyoruz. Pas atamıyoruz, pas alamıyoruz, isabet sağlayamıyoruz. Ali Sami Yen Stadı’nın zemini, malesef futbol oynamaya tam olarak elverişli değil. 
     
Olumsuz etkiliyorBERKANT GÖKTAN 
     Zeminin bozuk olması bizi olumsuz yönde etkiliyor. Bu, hem iyi futbol oynamamızı engelliyor, hem de takım içinde talihsiz sakatlıklar yaşanmasına yol açıyor. Sergen ve Bülent Akın’ın sakatlıkları bunun iki örneği. İki arkadaşımızın da sakatlanması bizi çok üzdü. Hepimizin dikkat etmesi şart. Bir daha kötü sürpriz olmasın. 
     
Lucescu Üzgünüm      GALATASARAY’IN hocası, Gençlerbirliği maçının ilk yarısında sahaya girmesine üzüldüğünü söyledi. Lucescu yaptığı hareketin nedenini, öfkesine bağladığını söylerken "Oyuncularım gözümün önünde tekme yiyiyor. Elimde sadece 9 sağlam oyuncu var. Liverpool maçını kazanmamız gerekiyor. Ama oyuncularımın hepsini teker teker alnından öpüyorum. İnsanüstü mücadele veriyorlar" diye konuştu. 
     TEKNİK Direktör Mircea Lucescu, kimseye saygısızlık yapmak istemediğini yineledi ve şöyle devam etti "Elimdeki kısıtlı kadroyu, Liverpool maçına hazırlayacağım. Oyuncularım çok yoğun bir tempo içinde. Bayramda bile tatil yapamadılar. İnanın, onları üzülerek kampa alıyorum. Ama hepsi gerçek birer profesyonel. Bu çocuklar, Liverpool maçında seyirci desteğini ve gücünü arkalarında hissetmeliler." 
     
Her gün kamp      GALATASARAY, Liverpol ile salı günü Ali Sami Yen’de oynayacağı kritik üç puan mücadelesi için dün akşam Florya Metin Oktay Tesisleri’nde kampa girdi. Gündüz bayram ziyaretlerini kısa süre içinde de olsa yapabilme olanağı bulan futbolcular, tüm haftayı kampta geçirdiler. Lucescu’nun, riske atmamak için Ayhan’a yarın yine görev vermemesi bekleniyor. 
     
Yeni kurban      ABDÜRRAHİM Albayrak, şanssızlıklardan bir türlü kurtulamadıklarını ifade etti. Albayrak, bu şanssızlıklar için yeniden kurban kesmeyi düşündüğünü de belirtti. "Tarihte eşi benzeri olmayan bir sezon geçiriyoruz. Üç futbolcumuz da yan bağlarından sakatlandı" dedi. Yönetici, Mondragon gibi bir kaleciye sahip oldukları için şanslı olduklarını da ekledi. 
     



 SPOR 
























</TEXT>
</DOC>
