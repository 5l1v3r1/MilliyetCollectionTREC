<DOC>
<DOCNO> 95308 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sondun37.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Fas ile İspanya arasında adacık krizi 
</HEADLINE>
<TEXT>

     Fas askerlerinin, Akdeniz'deki yerleşim olmayan bir İspanyol adacığına çıkmaları üzerine İspanya protestoda bulundu. 
     Fas, sahilleri açığında bulunan ve 1668'den beri İspanya'ya ait olan Perejil adacığına dün 12 asker çıkardı ve buraya 2 çadır kurarak iki ülkenin bayrağını dikti. 
     Fas Dışişleri Bakanlığı, adacıkta hak iddia ederken, bunun Fas'ın terörizme ve yasadışı göçmen trafiğine karşı mücadelesinin bir parçası olduğunu bildirdi. 
     Bunun üzerine İspanya, Fas Büyükelçiliğine sert bir protesto notası gönderdi. Fas'tan askerlerini geri çekmesini isteyen Madrid yönetimi daha sonra, Fas açıklarındaki Chafarinas Adaları çevresinde bu ülkeye ait bir devriye botunun dolaştığının görülmesi üzerine, adalardaki askeri varlığını artırdığını açıkladı. 
     İspanya Dışişleri Bakanı Ana Palacio, Fas'ın bu hareketinin 1991 anlaşmasının ihlali anlamına geldiğini belirterek durumun ''çok ciddi'' olduğunu söyledi. 
     Avrupa Birliği de yaptığı açıklamada, adacığın Fas tarafından işgalini kınadı. Avrupa Komisyonu Sözcüsü Gunnar Wiegand, ''Bu, açıkça üzücü bir olay. Bu hareket İspanya topraklarının ihlali anlamına geliyor'' dedi. 
     





</TEXT>
</DOC>
