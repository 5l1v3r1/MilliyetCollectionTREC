<DOC>
<DOCNO> 84680 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/siyaset/siy06.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar, Ecevit’i tartıştı 
</HEADLINE>
<TEXT>
Kırık önemsiz iltihap riskli 
Uzmanlar Ecevit’in kaburga kırığı 3-6 haftada düzelir. Toplar-damar iltihabı ise, kanser ve tümör gibi başka hastalıklarla bağlantılı olabilir 
     AYŞEGÜL AYDOĞAN İstanbul 

     Başbakan Bülent Ecevit’ın 9. kaburga kemiğinde kırık saptanması ve tromboflebit toplardamar iltihabı teşhisine uzmanlar farklı yorumlar getirdi. 
     İstanbul Tıp Fakültesi Ortopedi ve Travmatoloji Anabilim Dalı’ndan Prof. Dr. Mehmet Kocaoğlu, Başbakan Ecevit’in kaburga kırığının 3 - 6 haftada iyileşebileceğini, ciddi bir sorun olmadığını söyledi. 
     Toplardamar iltihabı ile ilgili bilgi veren Memorial Hastanesi’nden kardiyolog Dr. Deniz Şener, hastalığın tedavisinin mümkün olduğunu, genelde bir hafta 10 gün içinde sonuç alınmaya başlandığını belirtti. İltihabın damar içindeki enfeksiyon olduğunu ve tedavide de damar tıkayan pıhtıyı eritecek kanı sulandırıcı ilaçlar verildiğini belirten Şener, hastalığın pankreas başı gibi bazı kanser ve tümörlerin sonucu olarak da görülebileceğini söyledi. 
     
     "Ayağının üzerine basmayacak" 
     Tromboflebitin, Ecevit’in yurtdışı gezisine gitmesine kesin engel bir durum olduğunu da kaydeden Şener, "Bir süre ayağının üzerine basmaması gerekiyor. Bacağını vücut hizasından yukarıya kaldırarak istirahat etmeli. Tedavide varis çorabı ve elastik bandaj gibi dışardan basınç uygulamaları da yapılabilir" dedi. 
     Haseki Kardiyoloji Enstitüsü’nden bir profesör de "Tromboflebitin riski, bazı iç hastalıklarıyla tümör, kanser gibi başka hastalıklarla bağlantılı olabilir" diye konuştu. 
     



 SİYASET 


















</TEXT>
</DOC>
