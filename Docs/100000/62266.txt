<DOC>
<DOCNO> 62266 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sontur25.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı "Kepengi indiren hakkında işlem yaparım" 
</HEADLINE>
<TEXT>

     Sağlık Bakanı Osman Durmuş, vatandaşların yarın ilaç bulamamaları halinde, il sağlık müdürlüklerine ihbarda bulunmalarını istedi. Durmuş, kepengini indiren eczane hakkında yasal işlem başlatılacağını bildirdi. 
     Durmuş, makamında gazetecilere, ilaçta yüzde 10 indirime gidilmesini protesto etmek amacıyla nöbetçi eczaneler dışındaki eczanelerin yapacakları kepenk indirme eylemini değerlendirdi. 
     Kanunlara göre ilaç fiyatlarını belirleme yetkisinin Sağlık Bakanlığı'nda olduğunu hatırlatan Durmuş, uygulama ile eczacı kar paylarından bir kuruş bile indirilmediğini, indirimin haksız yere alınan ve kararnamede olmayan yüzde 10 iskonto payının kaldırılması olduğunu söyledi. 
     Durmuş, ''yüzde 10'luk pay''n, ilaç üreticisinin eczacıya fazla verdiği miktar olduğunu belirterek, ''Bu pay, üretim fazlasıdır ve kesilmiştir. Ama fiyattan kesilmiştir, eczacıdan değil'' diye konuştu. 
     Türk Eczacıları Birliği'nin, deontolojik kurallara göre böyle bir eylem hakkı olmadığını anlatan Durmuş, şöyle konuştu 
     ''Eczanelerin açılıp kapatılma saatleri ve izinleri tamamen Sağlık Bakanlığı'na bağlıdır. Eczacılık, sıradan bir meslek değildir elitlerin mesleğidir. Eczanelerin kapalı olmasından doğacak sağlık sorunlarının vicdani sorumluluğunu kim üstlenecek O sebeple böyle bir eylemden dolayı ortada bir suç oluşacaktır.'' Durmuş, vatandaşların, protesto süresince ilaç bulamamaları halinde il sağlık müdürlüklerine ihbarda bulunmalarını isteyerek, ''Bu ihbarlar sonucu, kapalı olan eczanenin ruhsatları ve geçmişe dönük hesapları gözden geçirilecek. İl sağlık müdürlüklerine konu ile ilgili talimat verdim. Kepengini indiren eczane hakkında yasal işlem başlatılır'' diye konuştu. 
     İlaç bulamayan vatandaşlar, ''430 18 40'' 8 hat numaralı Sağlık Bakanlığı Halkla İlişkiler Şikayet, Takdir ve Değerlendirme Hattı'nı arayabilecekler. 
     






</TEXT>
</DOC>
