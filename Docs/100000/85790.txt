<DOC>
<DOCNO> 85790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/guncel/gun04.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Komplo’ Yücesan’ı götürdü 
</HEADLINE>
<TEXT>

     ANKARA Milliyet 

     Emniyet’te "komplo" iddialarına hedef olan Ankara Emniyet Müdürü Hasan Yücesan, İçişleri Bakanı Rüştü Kazım Yücelen’in onayıyla görevinden alındı. Yücesan’ın yerine vek leten Bayburt Emniyet Müdürü Ercüment Yılmaz atandı. 
     İzmir’de 2 yıl önce başlatılan Balina Operasyonu’nun bir numaralı ismi Abdurrahman Yakupreisoğlu’nun ifadesine ekleme yapıldığı iddiasıyla başlatılan soruşturma çerçevesinde görevinden alınan Yücesan, geçici görevle APK uzmanlığına atandı. 
     Komplo iddiaları üzerine Yücelen’in görevlendirdiği Mülkiye Başmüfettişi Melih Özay ile Polis Başmüfettişi Merih Kiter, Ankara Kaçakçılık ve Organize Suçlarla Mücadele Şube Müdürü Şerafettin Bural ve İzmir’de görevli Başkomiser Ramazan Kel’in görevlerini kötüye kullandıkları gerekçesiyle açığa alınmalarını talep etti. Yücelen, bu talep üzerine iki görevliyi açığa aldı. Müfettişler, ilk operasyondan 10 gün sonra verdikleri ikinci ön raporda da, Yücesan’ın astlarını denetlemeyip görevini ihmal ettiği gerekçesiyle görevden alınmasını istedi. Bunun üzerine Yücelen, görevden alma yazısını dün sabah erken saatlerde onaylayarak Ankara Emniyet Müdürlüğü’ne gönderdi. 
     Gelişmelerden bilgisi olmayan Yücesan, görevden alındığına ilişkin faks mesajının kendisine ulaşmasıyla şaşırdı. 
     Yücesan, atamalarla ilgili sorulara, "Sağlık olsun. Devletin bu kararını düzelteceğine inanıyorum" yanıtını verirken, yakın çevresine, "Ben Cumhurbaşkanı ve Başbakan’ın onayladığı kararnameyle göreve atandım. Ama Bakan onayıyla görevden alınıyorum" diye yakındığı belirtildi. 
     



 GÜNCEL 



















</TEXT>
</DOC>
