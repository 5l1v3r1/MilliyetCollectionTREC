<DOC>
<DOCNO> 65084 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/guncel/gun01.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Medyayı kullanıyorlar’ 
</HEADLINE>
<TEXT>

İngiliz Financial Times, Uzanlar’ın Star TV ve Star gazetesi’ni kullanarak bir çok kurum ile kuruluşa büyük saldırılar düzenlediğini yazdı 
     EKONOMİ SERVİSİ 

     İngiltere’de yayımlanan ve dünyanın en etkili gazeteleri arasında yer alan Financial Times, Motorola ve Nokia tarafından mahkemeye verilen Uzan ailesinin, sahip olduğu gazete ve televizyon kanalında "korkunç saldırılarda bulunduğunu" yazdı. Gazetede dün yayımlanan yazıda, "Grubun iki sansasyonal medya kuruluşu Star TV ve Star gazetesi, bağımsız bireyler ve kurumlar hakkında korkunç kampanyalar ve saldırılar düzenliyor" ifadesi kullanıldı. 
     
     Televizyonu kapatılmıştı 
     Radyo ve Televizyon Üst Kurulu’nun geçtiğimiz Ekim ayında Star TV’ye, sahiplerinin tarafında yayın yapmak’ suçlamasıyla 6 gün ekran kapama cezası verdiğini de vurgulayan yazıda, "Kurul, Star TV’yi, önde gelen özel sektör bankalarından İş Bankası ve diğer bazı medya kuruluşları hakkında ispata dayanmayan yayın yapmakla suçladı" denildi. 
     
     "Motorola’nın işi zor" 
     Uzanlar’a ait Rumeli Grubu’nun halka açık iki elektrik şirketinde de, 1994 yılından beri Sermaye Piyasası Kurulu SPK ile uyuşmazlıklar nedeniyle sorun yaşadığı kaydedilen yazıda, davacı şirketlerin işinin zor olduğu yolunda şu yorum yapıldı "Ailenin, SPK davalarından ve diğer davacılardan sıyrılmak için gözle görünen durumu, Motorola ve Nokia’nın önlerinde, paralarının birazını bile kurtarabilmek için uzun bir mücadele olduğunu gösteriyor." Yazıda yabancı Sermaye Derneği YASED Genel Sekreteri Abdurahman Arıman’ın "Bütün Türk şirketleri bu şekilde davranmazlar" sözlerine de yer verildi. 
     
Alcatel, peşin çalıştı...      Dünyanın en büyük dolandırıcılık davasına hedef olan Telsim, Fransızlarla masaya oturdu. Motorola ve Nokia’ya karşı yükümlülüklerini yerine getirmeyen Telsim, Fransız Alcatel ile "telekomünikasyon tabanlı istasyonlar sağlamak için" 25 milyon dolarlık sözleşme imzaladı. Ancak Alcatel, sözleşmeye, "ödemelerin peşin yapılması koşulunu" ekledi. 
     



 GÜNCEL 


























</TEXT>
</DOC>
