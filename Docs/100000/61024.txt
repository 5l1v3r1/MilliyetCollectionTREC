<DOC>
<DOCNO> 61024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/soneko24.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kar yağışı sebze fiyatlarını arttırdı 
</HEADLINE>
<TEXT>

     Kötü hava koşullarının etkisiyle İstanbul'daki hallerde sebze fiyatları katlandı. 
     İstanbul Büyükşehir Belediyesi Haller Müdürü Selami Günaydın, yoğun kar yağışının meyve ve sebze yüklü kamyonların gelişini engellediğini belirterek, ''Anadolu'dan çok az araba geliyor. Hal'e gelmesi gerekenin üçte biri oranında araç geliyor'' dedi. 
     İstanbul'daki kar yağışının da çok olmasından dolayı komisyoncular ve pazarcıların Hal'e fazla gelemediğini ve fazla malzeme alımı yapılmadığını belirten Günaydın, ellerinde yeterince mal olması nedeniyle sıkıntı yaşanmadığını da kaydetti. 
     ''Hal'de alışlar, üçte iki oranında durmuş vaziyette'' diyen Günaydın, kar yağışının ve sel felaketlerinin fiyatlara etkisine dikkat çekerek, şunları kaydetti 
     ''Hem hava koşulları, hem de selden dolayı meyve, sebze fiyatlarında daha üretilmiş olduğu yerden çıkışta yükseklik var. 
     Özellikle sebzelerin cinsine göre değişmekle birlikte, yüzde 50'nin üzerinde fiyat artışı var. Meyvede ise fiyat artışları fazla değil. 
     Fiyatların artması, üretim bölgesinden gelecek mal miktarına bağlı. Fiyatların düşeceğini hiç tahmin etmiyorum. Önümüzdeki günlerde de kar bekleniyor. Bu fiyatları etkileyecek. Fiyatlar, yükselecektir.'' -''300 TON MEYVE VE SEBZE DONDU''- İstanbul Meyve Sebze Komisyoncuları Derneği Başkanı Burhan Er de, kötü hava koşullarına İstanbul Hali'nde 3 gündür süren ve bu sabah giderilen elektrik kesintisinin eklenmesiyle birlikte 300 ton sebze ve meyvenin donduğunu bildirdi. 
     İstanbul'a gelmek için yola çıkan sebze ve meyve yüklü kamyonların, Kütahya, Eskişehir, Bilecik, İzmir, Afyon gibi bölgelerde yolda kaldığını belirten Er, ''Halde donan 300 ton sebze ve meyvenin maliyeti 600-700 milyar lira arasında. Bekleyen arabaları dahil ettiğimizde bunun bize maliyeti 2 trilyon liraya yakın'' dedi. 
     Burhan Er, haldeki günlük ortalama 1,000-1,500 ton meyve ve sebze girişinin, Cuma gününden beri 300-500 tona düştüğüne işaret etti. 
     Alışveriş yüzde 70-80 oranında azalırken, fiyatların arttığını kaydeden Er, ''Soğuklar olmasaydı, meyve ve sebze fiyatlarında çok büyük düşüş vardı. Seralardaki bollaşma nedeniyle salatalık 1 milyon 200 bin liradan 500 bin liraya düşmüştü'' diye konuştu. 
     İstanbul Büyükşehir Belediyesi Haller Müdürlüğü'nün verilerine göre, geçtiğimiz haftaya oranla bazı sebzelerin fiyatları katlanarak arttı. 
     2 Ocak tarihinde hallerde 1 milyon-1 milyon 800 bin liradan 
     satılan Mersin fasulyesi bugün 2 milyon-2 milyon 200 bin liradan işlem gördü. Göbek salatanın fiyatı 2 milyon 500 bin-4 milyon 500 bin liradan 8-13 milyon liraya çıktı. Karnabaharın fiyatı 350-800 binden 1 milyon-1 milyon 200 bin liraya, nanenin demet fiyatı 100-500 bin liradan 250-500 bin liraya, bostan patlıcanın fiyatı 1 milyon 200 bin-1 milyon 700 bin liradan 2 milyon 500 bin-3 milyon 500 bin liraya, pazının fiyatı 300-500 bin liradan 500-700 bin liraya yükseldi. 
     






</TEXT>
</DOC>
