<DOC>
<DOCNO> 91320 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/guncel/gun06.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD’den gelen deneyimli ekip hazırlıklara başladı 
</HEADLINE>
<TEXT>
Türkiye’de ilk klonlama projesi haziran sonunda 
TÜBİTAK, ilk kez hastalıklara karşı direnç geliştirmiş çiftlik hayvanlarını klonlayacak 
     TÜBİTAK Gen Mühendisliği ve Biyoteknoloji Araştırma Enstitüsü ekibi çok yakında iyi kalitede, hastalıklara karşı direnç geliştirmiş yerli ırk çiftlik hayvanlarını klonlamaya başlayacak. Transgen ve Deney Hayvanları Laboratuvarı ekibiyle çalışan Dr. Sezen Arat, Türkiye’de hastalığa dirençli hayvanları bulup klonlayarak, çoğaltmak istediklerini belirterek, "Bu ayın sonunda Türkiye’deki ilk klonlama çalışmasını başlatacağız" dedi. 
     Arat, Dünya Bankası bursuyla gittiği ABD’de dünyadaki ilk ticari klonlama çalışmasına imza atan isim oldu. Projenin danışmanlığını yapan bilim adamı Dr. Steven Stice’dan 1999 sonunda aldıkları davet üzerine klonlama çalışmalarına başladı. 
     
     İlk ticari klonlama 
     Georgia Üniversitesi Hayvan Bilimleri Bölümü, Üreme Biyolojisi Laboratuvarı’nda sığırların klonlanması projesi altında 5 projede yürütücülük yaptığını dile getiren Dr. Arat, şöyle konuştu "13 yaşında artık döl veremeyen iyi kaliteli bir sığırın 8 adet klonunu yaptık ve bu klonlar bir çiftlik sahibinin isteği üzerine yapıldığı için dünyadaki ilk ticari klon sığırlar unvanını aldı. Ardından 6 ayrı ineği, aynı hayvan sahibinin isteği üzerine klonladık" diyen Arat, şöyle konuştu "Bu projelerle dünyada ilk kez yetişkin bir hayvanın hücrelerinin dış ortamda genetik olarak değiştirilebildiğini ve bu hücrelerle transgenik klon embriyolar üretilebildiğini gösterdim." 
     
     Tedavi için yeni yöntem 
     Şu anda, Dr. Stice’la birlikte projede danışman olarak çalışan Arat, hedeflerinin çocuklarda görülen, sinir sisteminde dejenerasyonlar ile ortaya çıkan bir hastalığın modelini oluşturmak olduğunu belirterek, "Bu modelin hayvanlarda kullanılmasıyla hastalığın tedavisi için yeni yöntemler geliştirilebilecek" diye konuştu. 
     



 GÜNCEL 















</TEXT>
</DOC>
