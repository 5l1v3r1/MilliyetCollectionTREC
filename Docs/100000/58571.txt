<DOC>
<DOCNO> 58571 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/spor/ytan.html </URL>
<DATE> 2001/12/23/ </DATE>
<TIME>  </TIME>
<AUTHOR> MEHMET TAN  </AUTHOR>
<HEADLINE>
İz bırakan goller 
</HEADLINE>
<TEXT>

     Trabzonspor, oyun disiplininden kopmadığı, ani çıkışlarla geniş alan yaratıp, sistem oluşturduğu zamanlarda keyif veriyor, seyrine doyum olmuyor. Onun içindir ki, Trabzonspor’un galibiyetinden ve futbolundan çok, dün Göztepe filelerine gönderdiği üç golden ikisi hafızalarda iz bıraktı. 
     Cem’in kafasıyla gelen ilk gol Trabzonspor’a hayat verdi. Ancak, Trabzonspor’u oyuna ısındıran ve ayağa kaldıran Hami’nin attığı ikinci gol oldu... Macit’in 30 metrelik enfes derin topu kadar, Zafer’in topla buluşması, geniş alanı iyi kullanması ve Hami’yi topla buluşturması da aynı güzellikteydi... Ve elbette Kaptan’ın kafası ile gelen gol. 
     Hep belden çıkışlı şutlarının şiddeti ve hiddetiyle takımını sonuca taşıdığına tanık olduğumuz Trabzonspor kaptanından bir kafa golü izlemeyeli yaklaşık on yıl vardır herhalde. Bir kafa şutu da direkte iz bırakan Hami’nin, bu kafa golünü daha da anlamlı kılan Macit ve Zafer’in zamanlama, yer alış ve top kullanımındaki tercihlerinin doğruluğu ile sistemdeki yeterlilikleriydi. 
     Trabzonspor bir benzer uygulamayı da üçüncü golde yaptı. 
     Bu kez topun arkasındaki ilk isim Aurelio’ydu... Onun derin pas uygulamasına Zafer’in büyük hamlesi ve ceza alanı içinde adam eksiltmesi golün habercisi oldu. Nitekim, sahanın en verimsizi, top kayıpları ile Trabzonspor’un adeta el freni olan Gökdeniz, hem bir nebze olsun kendini affettirdi, hem de takımını oldukça rahatlattı. Üç golün üçünün de temelinde doğru seçim, doğru tercih ve doğru zamanlama vardı. 
     Brigelli Trabzonspor bildiğiniz gibi... Defansında sağlam, orta alanda kontrollü ve oyunda geniş alan yaratıp, ani çıkışlarla gol bulmak... 
     Bordo - Mavili ekibi dün sonuca taşıyan isimlerin başında yine Zafer vardı. Hasan ve Aurelio’nun orta alandaki savaşı, Macit’in defanstaki dikkatiyle Trabzon oyunun genelinde ayakta kaldı. Tabii bir de kaptan Hami... Kim ne derse desin, Trabzonspor’un itici gücü, lokomotifi kaptan Hami. 
     Son söz... Trabzonspor için de Mustafa Çulcu için de Göztepe maçı son derece kolay geçti. 
     



 SPOR 

























</TEXT>
</DOC>
