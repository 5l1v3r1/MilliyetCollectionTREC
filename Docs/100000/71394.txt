<DOC>
<DOCNO> 71394 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/guncel/agun.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Öncelik depreme değil süse verildi 
</HEADLINE>
<TEXT>
Makyaja para var hastaneye yok 
İstanbul’da deprem hastanesi yapmak için 500 milyar lira bulunamıyor. Gecekonduları duvar arkasına saklamak için 1 milyon dolar harcanıyor 
     RIFAT DEMİR - ESRA KURT 

     İstanbul Büyükşehir Belediyesi, uluslararası nitelikteki iki İstanbul yolu olan E - 5 ve TEM’in kenarlarını, toplam 160 kilometre uzunluğunda, iki taraflı yüksek duvarlarla çevirecek. Projenin amacı hem gecekonduların yarattığı görüntü kirliliği kapatmak hem de yalıtım özellikli duvarlarla gürültü kirliliği önlemek. 
     Bu proje için daha başlangıç aşamasında 1 milyon dolar yani 1.4 trilyon lira harcanan İstanbul’da özel bir deprem hastanesi kurulması için 500 milyar bulunamıyor. Olası bir depremde, 5 milyona yakın kişinin yardım almaya koşacağı Haydarpaşa Numune Hastanesi’nin bir bölümünü "Deprem Hastanesi"ne dönüştürmek için eksik olan 500 milyar lira bulunamıyor. 
     
     1 milyon dolar harcandı 
     İstanbul Büyükşehir Belediye Başkanı Ali Müfit Gürtuna, gecekonduları duvar arkasına saklayan projenin üzerinde uzun bir süredir çalıştıklarını söyledi. Başkan Gürtuna, "Projeyi Almanya’da çizdirdik ve sırf projelendirme aşaması bile 1 milyon dolara mal oldu. Projede iki temel amacımız var. Birincisi, yıllardır İstanbul’un bütün güzelliğini kapatan gecekonduların görünmesine engel olmak. İkincisi, ağaçlandırma ile çevreye yayılan egzoz dumanlarını ve gürültüyü engellemek" diye konuştu. 
     
İkitelli’den Samandıra’ya      Avrupa’nın en önemli yol arterlerinden olan E - 5 karayolunda Avcılar - Tuzla arası ve TEM’de ise İkitelli - Samandıra arası kapatılacak. Avcılar ile Tuzla arası 90, İkitelli ile Samandıra ise 70 kilometre uzunluğunda. Yolun iki tarafı düşünüldüğünde toplam 320 km. uzunluğunda duvar yapılacak. Proje dört kademeli... Yola en yakın kısımda küçük çalı türleri, ikinci kademede büyük yapraklı ağaçlar, üçüncü kademe de ise selvi gibi yüksek ağaçlar yer alacak. Ağaçların hepsi yetişmiş dikilecek. En dış katmanda ise beton duvarlar yer alacak. Duvarları da İstanbul Büyükşehir Belediye’sinin bir iştiraki olan İSTON yapacak. 
     
Paranın yarısını doktorlar buldu      Haydarpaşa Numune Hastanesi’nin günde iki bin hastaya hizmet veren poliklinik binası, 17 Ağustos depreminde yıkıldı. Poliklinik yapımı için, bugüne dek ödenek ayrılmadı. Ancak hastanenin doktorları, afet anında Anadolu Yakası’nda yaşayan milyonlarla insanın yardım için hastaneye koşacağını düşünerek, beklemek yerine kolları sıvadı. Başhekim Prof. Dr. Suphi Acar ve beyin cerrahı Dr. Kaya Kılıç, "Haydarpaşa Numune Hastanesi Deprem ve Poliklinik Hizmet Kompleksi" olarak kullanılacak poliklinik binasının inşaa edilmesi için, ilçe belediyesi ve işadamlarına destek turuna çıktı. Doktorlar inşaat için gerekli olan bir trilyonun, 500 milyarını temin edebildi. İstanbul Valiliği’nce geri kalan 500 milyarın verileceği sözü alındı. Ancak daha sonra bu paranın ödenek yokluğundan verilmesinden vazgeçildi. 
     



 GÜNCEL 
















</TEXT>
</DOC>
