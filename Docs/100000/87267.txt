<DOC>
<DOCNO> 87267 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur19.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
TEDAŞ ekiplerinin üzerine köpek saldılar, elektriksiz kaldılar... 
</HEADLINE>
<TEXT>

     Ardahan'ın Tunçoluk Köyü'nde elektrik sayaçlarını kontrol etmeye giden ekiplerin üzerine köpeklerin salınması üzerine, ''ceza olsun'' diye köye bir gün elektrik verilmedi. 
     Ardahan'ın merkeze bağlı Tunçoluk Köyü'nde bir süre önce kontrol yapan TEDAŞ ekipleri, söz konusu köyde 25 evin kaçak elektrik kullandığını belirleyerek, para cezası uyguladı. 
     Tunçoluk Köyü'ne dün de elektrik sayaçlarını okumaya giden TEDAŞ görevlilerinin üzerine, köylüler tarafından köpekler salındı. 
     Köpeklerin kendilerine saldırması nedeniyle, sayaçları okuyamayan ekipler, Ardahan'a döndüler. 
     Konunun TEDAŞ Müessese Müdürü Nevzat Bozkuş'a bildirilmesiyle, Tunçoluk Köyü'nde yaşayanlara ''ceza olsun'' diye köyün elektrikleri bir gün süreyle kesildi. 
     Köylüler, elektriklerinin kesilmesi üzerine aralarında seçtikleri heyeti, Nevzat Bozkuş'a gönderdiler. Heyetin, Bozkuş'a ''Bir daha böyle bir durum yaşanmayacağını'' anlatmasıyla, bu akşam köyün yeniden elektriğe kavuşacağı öğrenildi. 
     
     '''MÜŞTERİYLE MAL SAHİBİ ARASINDA BÖYLE DURUMLAR OLUR'' 
     Ardahan TEDAŞ Müessese Müdürü Nevzat Bozkuş, köylülerin kendilerinin müşterisi olduğunu belirterek, ''Müşteriyle mal sahibi arasında böyle durumlar olur'' dedi. 
     Bozkuş, köylülerin görevlilerin üzerine köpek salması gibi, kendilerinin de elektrikleri kesmeyle doğru bir iş yapmadıklarını kaydederek, ''Ancak, bu vatandaşlarımıza elektriğin kıymetini anlatmak amacıyla böyle bir yöntem uyguladık. Sorunu kolluk güçleriyle çözmek istemedik'' diye konuştu. 
     





</TEXT>
</DOC>
