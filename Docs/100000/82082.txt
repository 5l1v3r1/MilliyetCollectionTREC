<DOC>
<DOCNO> 82082 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/soneko13.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Geldiğimizde bu programı çöpe atacağız" 
</HEADLINE>
<TEXT>

     DYP Genel Başkanı Tansu Çiller, ''iki turlu seçim Fransa'da olduğu gibi Türkiye'nin istikrarı bulmasında son derece önemli olacaktır'' dedi. 
     Çiller, Ankara Ticaret Odası'nda yapılan Türkiye Ziraatçılar Derneği'nin 35. Olağan Genel Kurulu'nda yaptığı konuşmada, siyasi partiler ve seçim kanunun değiştirilmesi ve tercihli sistemin getirilmesini önerdi. 
     DYP Genel Başkanı Çiller, hükümetin bu değişiklikten kaçması halinde milletin kendisinin sandıkta iki turlu seçimi yapacağını umduğunu söyledi. 
     Çiller, şunları kaydetti 
     ''Çiftçinin sahibi biziz çünkü biz bu işi biliyoruz. Türkiye, böyle bir ekonomiye son 5 yılda geçmiştir. Aldatmaya son verelim bu işin sorumlusu ne çiftçi, ne Ziraat Bankası'dır. Bu işin sorumlusu çiftçi kredisini ödeyemezken haciz kıskacına koyup, affı çıkarıp kapkaçcıyı sokaklara bırakan, çiftçiyi yerel hapishane önlerinde sıraya koyan zihniyetten başka hiç kimse değildir.'' Geldiklerinde, mevcut uygulanan programı çöpe atacaklarını ve yenisinde de milletin hakkını koruyacaklarını ve mücadele edeceklerini ifade eden Çiller, şöyle devam etti 
     '' Çiller de devalüasyon yaptı diyorlar. Biz de yaptık ama 6 ay sonra ayağa kalktık, dışardan 1 dolar dahi alınmadı, bizim önümüze de aynı programı koydular ama olmaz dedik. Bu iş IMF ve Dünya Bankası ile kavga etmekle de olmaz. Geldiğimiz zaman bu programı çöpe atacağız ve yenisinde milletin hakkını koruyarak, mücadele edeceğiz.'' 
     
     ''ŞİMDİ 30 BİN KİŞİYİ ATMAYA ÇALIŞIYORLAR'' 
     Türkiye'nin yaşadığı sorunların geçmişin birikimleri sonucunda gelindiği yönünde ifadelerin bulunduğunu belirten Tansu Çiller, şöyle devam etti 
     ''Şunu ortaya koymalıyız ki bu iş Abdülhamit'ten geldi, Kanuni'den geldi, 20 yıldan geldi, 10 yıldan geldi değil. Bu iş 5 yılda geldi, 1997'den sonra bozulmayı her yerde görüyoruz. Bundan önceki dönemde 4 
     yılda 38 bin kişi işe alınmış devlette , bu dönemde 289 bin kişi alınmış. Şimdi 30 bin kişi atmaya çalışıyorlar.'' Çiller, işsiz kalan 2 milyon kişinin istihdamı için 30 milyar dolara ihtiyaç bulunduğunu bildirdi. 
     
     GÜMRÜK BİRLİĞİ... 
     Kendi dönemlerinde Türkiye'nin, Avrupa Birliği'ne aday ülkelerden durumu daha iyi olan ülke konumunda bulunduğunu anlatan Çiller, şunları kaydetti 
     ''Bu cehaletin altını kara çizgiyle çiziyorum ey bunu bilmez cahiller. Gümrük Birliği hiçbir biçimde tarım kesimiyle ilgisinin olmadığını bilmez misin Böyle bir çarpıtma, bir cehalet başka bir şey olamaz. Gümrük Birliği'nde tarımla ilgili bir A bendi yoktur. Efendim Gümrük Birliği'ne girmişiz onun için tarımı çökertmişiz . Bunu kim söylemişse kara cahildir. Kimin söylediğini bilmiyorum. Ama bunu söylüyorlar bana da geliyor bu. Efendim Gümrük Birliği'ni imzalamışız, ihracatımız gerilemiş bunu kim söylemişse, cahildir. 
     İhracatta, 18 milyar dolardan 28 milyar dolara 1 yılda çıkmışız.'' 
     





</TEXT>
</DOC>
