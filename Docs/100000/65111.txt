<DOC>
<DOCNO> 65111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/siyaset/siy03a.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Eğitim Komisyonu intiharları konuştu 
</HEADLINE>
<TEXT>
Satanizm Meclis’te masaya yatırıldı 
Kolejli Lara Falay’ın intiharıyla kamuoyunun gündemine yerleşen satanizm akımı için TBMM’de toplantı düzenlendi. Milletvekilleri, gençleri kurtarmanın yollarını tartıştı... 
     GÜNSELİ ÖNAL Ankara 

     İstanbul’da kolejli Lara Falay’ın intiharıyla gündeme gelen gelişmeler dün TBMM Milli Eğitim Komisyonu’nun "özel toplantısında masaya yatırıldı. Yaklaşık beş saat süren toplantıda DSP’li Hasan Erçelebi, gençlerin milli maçları internet kafe veya barlar yerine evinde ailesiyle izleyebilmesi için, maçların TRT1’den yayınlanmasını önerdi. AKP Adıyaman Milletvekili Mahmut Göksu, bir komisyon kurulmasını öngören önergesini imzaya açtı. 
     Milli Eğitim Bakanı Metin Bostancıoğlu, Psikolojik Danışmanlık Genel Müdürlüğü’ne konuyla ilgili birçok genelge gönderdiğini belirterek, "Ancak İçişleri, Sağlık, Aileden Sorumlu Devlet Bakanlığı’nın da katkısı gerekiyor. Bu bakanlıklarla ortak bir çalışma yapacağız" dedi. 
     Toplantıya, 18 yaşındaki oğlunun internetten sağladığı satanizm konusundaki bilgileri okuyarak hazırlanan DSP İstanbul Milletvekili Bahri Sipahi, son yıllarda "köşe dönmece" ve "yaşam başarı" anlayışının zihinlere yerleştiğini söyledi. Sipahi, "Aileleri olarak çocuklarımızla ilgilenmiyor, sevgimizi vermiyoruz. Onları yalnızlığa itiyoruz. Gençlerin kanı kaynıyor. Buralarda her türlü chat yapıyorlar" diye konuştu. 
     
     Andican intiharları az buldu 
     ANAP İstanbul Milletvekili Ahad Andican, 5 intihar olayının 15 milyon nüfusu olan İstanbul için çok ciddi olmadığını savunurken, AKP Adıyaman Milletvekili Mahmut Göksu ise "Okullarda gençlerimizin ruhlarını güzel bir şekilde dolduramazsanız boş kalan ruhu birileri başka şekilde dolduruyor. Kuran’da şeytana uymayınız, o, apaçık sizin düşmanınızdır’ var. Bir çocuk öğretmeninden bunu dinlemiş olsa o sanal ortamda, o yalnız odasında kendisini ruhen daha güvenli hisseder" dedi. 
     MHP’li Bozkurt Yaşar Öztürk de idealist yetişmeyen gençleri satanizmin, Hizbullah’ın, PKK’nın kucağına itildiğini belirterek, "Bunlar zengin, aile sevgisi alamamış çocuklar. Bazı aileler esrar kullanmalarını normal görüyor. Satanizmin kucağına düşen gençle Bağdat Caddesi’nde 180 kilometre hız yapan genç veya yanlış yola düşürülen genç mankenlerimizin arasında fark var mı Bir zamanlar PKK küçümsendi, ama bu 30 bin insanımızın kanına sebep oldu" diye konuştu. 
     
     Balıbey’den ilginç yaklaşım 
     İstanbul İl Milli Eğitim Müdürü Ömer Balıbey de 2 milyon öğrencinin olduğu istanbul’daki 5 intihar vakasının çok büyük bir rakam sayılmayacağını söyledi. 
     
Lise tuvaletinde intihar girişimi      SALİH UÇAR Antalya DHA 

     Antalya’da lise öğrencisi genç kız, okul tuvaletinde ilaç içerek intihara kalkıştı. Necati Gönen Lisesi 11. sınıf öğrencisi S.G. 17 , teneffüste okul tuvaletinde 13 ağrı kesici hap içti. Bu sırada arkadaşı tarafından görülen genç kız, durumun bildirilmesi üzerine öğretmenleri tarafından Antalya Devlet Hastanesi’ne kaldırıldı. Midesi yıkanan S.G., sosyal güvencesi olmadığı için hastaneye teminat olarak istenen parayı yatıramayan ailesi tarafından evine götürüldü. Genç kız, babasının yıllardır işsiz ve annesinin ise beynindeki tümör nedeniyle hasta olduğunu belirterek, okulda da baskı gördüğü için bunalıma girdiğini ve intihara kalkıştığını söyledi. Lise yetkilileri ise baskı iddialarına karşı çıktı. 
     



 SİYASET 



















</TEXT>
</DOC>
