<DOC>
<DOCNO> 87860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sondun22.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Birliği'nin ikinci grubu Afganistan'a ulaştı 
</HEADLINE>
<TEXT>

     Afganistan'ın başkenti Kabil'de görev yapan Uluslararası Güvenlik Destek Gücü'nün ISAF komutanlığını devralacak Türk birliğinin ikinci grubu Kabil'e ulaştı. 
     ISAF komutanlığını 20 Haziran'da devralacak Türk birliğinin Komutan Yardımcısı Tuğgeneral Mehmet Emin Alpman komutasındaki 200 kişilik askeri personeli taşıyan THY'nin Airbus uçağı bu sabah Kabil'e indi. 
     Tuğgeneral Alpman ve beraberindeki askeri personel, Kabil'de, Afganistan Türk Görev Kuvveti Komutanı Kurmay Albay Tuncer Erinmezler ve İngiliz Kurmay Başkanı Albay Richard Barrons tarafından karşılandı. 
     Karşılamada, Türkiye'nin Kabil Büyükelçiliği yetkilileri de hazır bulundu. Karşılamanın ardından, Kabil'e gelen birlik kendileri için hazırlanan tesis ve görev yerlerine intikal etti. 
     Tuğgeneral Alpman, havaalanında yaptığı açıklamada, Haziran ayında Afganistan'a tüm intikallerin tamamlanacağını bildirdi. 
     Türk Silahlı Kuvvetleri'nin dünyanın birçok ülkesinde, kriz bölgelerinde barışı destekleme harekatına katıldığını belirten Tuğgeneral Alpman, Afganistan'da yaklaşık 1400 kişilik personeliyle ISAF'a katkıda bulunacaklarını, Kabil Havaalanı sorumluluğunu devralacaklarını kaydetti. 
     Kabil Havaalanı 6 ay süreyle Türkiye'nin sorumluluğu altında kalacak. Halen 483 Türk askerinin bulunduğu Kabil'e daha sonraki intikallerle asker sayısı 1400'e ulaşacak. 
     Başkent Kabil'in güvenliğini sağlamak amacıyla 18 ülkenin katılımıyla oluşturulan ve halen komutanlığını İngilizlerin yürüttüğü 4 bin 890 kişilik ISAF'ın komutanlığını, 20 Haziran'da, Tümgeneral 
     Hilmi Akın Zorlu komutasındaki Türk birliği devralacak. 
     





</TEXT>
</DOC>
