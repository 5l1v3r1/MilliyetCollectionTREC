<DOC>
<DOCNO> 80835 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/yasam/ayas.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kendinizin doktoru olun 
</HEADLINE>
<TEXT>

Yoga ve meditasyonla huzur bulabilir, reiki ile ellerinizden güç alabilir, taşlarla kötü enerjinizi savabilirsiniz... Tüm bu yöntemler ve işte mutluluğun formülü, Yaşamda Başarı Yöntemleri Sempozyumu’ndan notlar içeren dizimizde... 
     Hayatta kazanmanın sırları - 2 
ŞÜKRAN PAKKAN 

     Son yıllarda yoğun bir şekilde yaşadığımız sosyal çatışmalar, depremler, ekonomik ve siyasi açmazlar, ruh ve beden sağlığımızı olumsuz yönde etkiliyor. Gündelik streslerin neden olduğu bu rahatsızlıklar gün geçtikçe daha da artıyor. Bu sorunları gidermenin ve değişime uyum sağlamanın yolu ise, kişisel gücün bir sistem içerisinde nasıl kullanılması gerektiğini öğrenmekten geçiyor. 
     Milliyet gazetesi, Kemer Country ve Formsante işbirliğiyle 2-5 Mayıs günleri arasında The Marmara Oteli’nde gerçekleştirilecek "Yaşamda Başarı Yöntemleri Sempozyumu", kişisel gücünü tanımak isteyenlere de ışık tutacak. Sempozyumda, hastalıkların nedenlerini araştıran uzmanlar, hastalıklarla baş etme yöntemlerini bir başlık altında birleştirmeye çalışacak. Günlük ve iş yaşamında stres ve gerginliği önlemenin yollarının ele alınacağı sempozyumun, dikkat çeken bir alanı da NLP yöntemi... 
     
     Elleriniz şifa dağıtacak 
     Elleri kullanarak şifa dağıtma tekniğiyle dünyanın birçok yerinde ününü duyuran Reiki’nin sırlarını öğrenmek mümkün. Reiki seminerine katılarak, kişi elleriyle kendisi ya da çevresindeki tüm canlılar için şifa dağıtmayı öğrenebiliyor. Şifanın kaynağı ise, vücutta dolaşan enerji. 
     Duygusal ve fiziksel anlamda tüm seviyelerde enerji düzenlemek, artırmak ve dengelemek için uygulanan bu yöntem, doğal iyileştirme sürecini hızlandırıyor. Bu yöntem kongrede, konunun uzmanları Master Seimo Stadnyk ve Mikao Usui Okulu tarafından ele alınacak. Geleneksel tıp ile çatışmayan Reiki, günlük hayatta stresi yeniyor. Kişiye, kendisini yorgun ve cansız hissettiğinde enerji ve dinamizm kazandırıyor. 
     Reiki, hamilelik, kırıklar, stres, depresyon, migren gibi alanların yanı sıra, bağımlılıklarla savaşta da kullanılan çok etkili bir yöntem. 
     
     Yoga ve meditasyon... 
     Basit, öğrenmesi kolay ve çabuk geri dönüşü olan bir pratik olan meditasyonun amacı, ihtiyaç duyulan her an hiçbir şey yapmadan’ huzurlu ve dingin bir ruh haline ulaşmayı sağlamak. Meditasyon zihni dingileştiriyor, stresi azaltıyor, kişinin kendisiyle barışmasını ve vizyon sahibi olmasını sağlıyor. 
     Meditasyon süresince, kişi karşılaştırma, yargılama ve değerlendirme hislerinden uzaklaşıyor. Normal düşünceden çıkarak sağlanan fiziksel ve duygusal bir sonuç söz konusu. 
     
     İçsel huzur için... 
     Kongrede meditasyon, yıllardır Amerika, Avrupa ve Ortadoğu’da binlerce kişiyle buluşarak, içsel güç ve değerlerini sürekli geliştirmelerini sağlayan Aruna Ladva tarafından uygulanacak. 
     Bu arada, farklı bir meditasyon tarzı olan Hatha Yoga ise, İstanbulluların yakından tanıdığı Esen Gürel’in her sabah gerçekleştireceği seanslarla öğretilecek. 
     Yoga’nın, beden ve zihnin uyumlu bir denge içerisinde birleşmesine yönelik ve sistem olarak bilinmesinin yanı sıra, klasik yoganın tarihi 5 bin yıl öncesine kadar uzanıyor. Düzenli günlük yoga pratiği, kişiyi zihin ve algılama yönünden rahatlatırken, güçlü ve dayanıklı bir form da vaat ediyor. 
     
Taşlar olumsuz enerjiyi alıyor      Sevim Payzın, süs taşlarının insan sağlığına yararı üzerinde çalışmalar yapıyor. El sanatları araştırmacısı iken, Anadolu’da değişik inanışlar için kullanılan taşlar üzerinde uzmanlaşmaya karar veren Payzın, hastalıkları vücuttan uzaklaştırabilen taşları ayırma konusunda bir uzman. Taşın oluşum aşamalarında olumsuz enerjileri içinde toplama gücüne sahip olduğuna inanılıyor. Hastalıklara karşı etkisi olduğuna inanılan en yaygın taşlar şunlar 
     Mercan Huzursuzluk ve endişeye karşı kullanılıyor. 
     Amatist Kandaki alkolü alıyor. Bu nedenle Anadolu’da sarhoş olmayan taş’ olarak anılıyor. Yorgunluğu alır ve enerji verir. 
     Zümrüt Mutluluk verir, koruyucudur, doğurganlığı temin eder. 
     Ako-marin Zihin açıklığı verir. 
     Turkuaz İnsanlardan gelen elektromanyetik etkileri azaltır. Hastalıklarla savaşır. 
     
Kanserin ilacı inanç      Yurtiçi ve yurtdışında eğitmenlik, danışmanlık yapan Gülsün Zeytinoğlu, "Değerlerimiz ve İnandığımız Doğruların Gücü NLP " yöntemini uygulayarak, kanserin önlenebileceğini savunuyor. 
     NLP, zihin ve dil arasındaki etkileşimin davranışlara nasıl yansıdığını tarif eden bir bilim. Buna göre, özellikle bağışıklık sisteminin çalışması ve güçlenmesini desteklemek için kişilerin tavır, yaklaşım ve inançlarının iyileştirilmesi gerekiyor. Yöntem, kişilerin misyonlarını oluşturmaları, cazip gelecekler yaratmaları ve sınırlayan inançlardan kurtulmaları sonucunda kansere yakalanma riskinin azaldığını ortaya koyuyor. 
     Zeytinoğlu, bu noktada "NLP ile kişiler, sağlıklarını yeniden kazanabilirler ancak davranışlarda seçenekleri artırmak ve esneklik oluşturmalılar" görüşünü vurguluyor. 
     
İş hayatını evinize taşımayın      Personel Yönetimi Derneği Yönetim Kurulu Başkan Vekili Hande Yaşargil, kısa psikoterapilerin iş hayatına uygulanması alanında çalışmalar yapıyor. "İşimiz bizim için ne ifade ediyor " sorusuna yanıt arayan Yaşargil, çalışanlara farkındalığı yaratmanın yollarını öğretiyor. 
     Yaşargil’e göre, Türk çalışma sisteminin en büyük handikapı, iş ilişkilerini özel hayata taşımak. Çalışanların iş saatlerinin uzunluğundan kaynaklanan sorunlarla birlikte güvensiz ve endişeli olduklarını gözlemleyen Yaşargil, çalışma alışkanlıklarının değişmesinden yana.... 
     
     BİTTİ 
     
     



 YAŞAM 














</TEXT>
</DOC>
