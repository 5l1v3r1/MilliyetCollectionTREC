<DOC>
<DOCNO> 73280 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo12.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş bu hafta antrenörsüz kalacak... 
</HEADLINE>
<TEXT>

     Beşiktaş, Çaykur Rizespor maçının hazırlıklarını, 1 günlük iznin ardından bugün yaptığı tek antrenmanla sürdürdü. 
     Mahkemesi nedeniyle Almanya'da bulunan teknik direktör Christoph Daum'un yer almadığı idmanda, siyah-beyazlı futbolcular, antrenör Roland Koch yönetiminde çalıştı. 
     Fulya Tesisleri'nde yaklaşık 1,5 saat süren idmanda, önce kondisyon çalışması yapan futbolcular, daha sonra 3 gruba ayrılarak, dar alanda çift kale maç oynadılar. Futbolcuların idman boyunca son derece neşeli ve hırslı oldukları gözlendi. 
     Siyah-beyazlıların bugünkü antrenmanına, çeşitli nedenlerle 8 futbolcu katılmadı. 
     Sakatlıkları bulunan Tümer, Erman, Sertan, Ronaldo, Yasin Sülün ile gribal enfeksiyona yakalanan Ali Eren ve Necat, ülkesinden dün akşam dönen kaleci Mhyre çalışmada yer almadı. 
     Kulüp Doktoru Ayhan Optur, sağ diz yan bağlarında esneme olan Tümer'in durumunun 2 gün sonra netlik kazanacağını, sağ ayak serçe parmağında kırık bulunan Erman'ın ise Çaykur Rizespor maçında iğneyle de olsa oynayabileceğini söyledi. 
     Optur, Ronaldo'ya fizik tedavi uyguladıklarını, Sertan'ın da sol ayak tarak kemiğinde yumuşak doku zedelenmesi bulunduğunu belirterek, ''Bu futbolcularımızın önemli sorunları yok. Grip olan Ali Eren ve Necat'ın da durumları iyi. Sanırım bu futbolcular, 2 gün sonraki idmana katılacaklar'' diye konuştu. 
     
     Beşiktaş'ta antrenörsüzlük... 
     Beşiktaş, mahkemesi için Almanya'da bulunan Daum'un yanı sıra antrenör Koch'un da aynı mahkemede şahitlik yapmak için, bugün Almanya'ya gidecek olması nedeniyle antrenörsüz kaldı. 
     Bugüne dek haftada iki gün izin yapmayan siyah-beyazlılar, antrenörsüz kalınca, dünden sonra yarını da izinli olarak geçirecek. 
     Beşiktaş, Çaykur Rizespor maçının hazırlıklarına 13 Şubat Çarşamba gününden itibaren devam edecek. 
     
     Engin "Şampiyonluk şansımız sürüyor" 
     Beşiktaş Futbol Takımı Menajeri Sinan Engin, Denizlispor beraberliğine rağmen, şampiyonluğun en büyük adayı olduklarını söyledi. 
     Engin, ligin çok zorlu geçtiğini ve her maçın ayrı bir önemi olduğunu kaydederek, ''Ben iddia ediyorum ki, bizim oynadığımız futbolu, ligde hiçbir takım oynamıyor. Futbolcularımıza sonuna kadar güveniyorum, bu nedenle de şampiyonluk şansımızın sürdüğünü ve bunu sonuna kadar kovalayacağımızı söylüyorum'' dedi. 
     






</TEXT>
</DOC>
