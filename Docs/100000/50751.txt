<DOC>
<DOCNO> 50751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/son/sonspo08.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Bursaspor "Galatasaray kaybetmedi, Bursaspor kazandı" 
</HEADLINE>
<TEXT>

     Bursaspor'da, 5-0'lık farklı skorlu Galatasaray galibiyetinin yankıları sürerken, kulüp basın sözcüsü Erhan Akbaş, ''Yükselişimiz sürecek'' dedi. 
     Erhan Akbaş, Galatasaray galibiyetiyle 4 maçlarını üst üste kazandıklarını hatırlatarak, Bursaspor'un şımarmadan ve disiplinli bir biçimde istediği yere ulaşacağını söyledi. 
     Bursaspor'un, yönetimi, futbolcusu ve taraftarlarıyla bir bütün olduğunu, Galatasaray maçında alınan galibiyetin de bunu gösterdiğini kaydeden Akbaş, ''Bu galibiyette bireysel başarı yok. Takımda kaleciden savunmaya, orta alandan forvete kadar herkes üzerine düşen görevi yapıyor. Yönetim, sorumluluklarının bilincinde hareket ediyor. 
     Taraftarlarımız da her zaman olduğu gibi takımı muhteşem bir biçimnde destekliyor. Bu birlik sürdükçe, başarı grafiğimiz ve yükselişimiz sürecektir'' dedi.Akbaş, Galatasaray karşısında alınan farklı skorlu galibiyetin ardından çıkarılan spekülasyonlara anlam veremediklerini belirterek, ''Kimse, haklı galibiyetimize gölge düşürmesin'' dedi. 
     Galatasaray'ın son 5 yıldır ligde benzer takvimle maça çıktığını kaydeden Akbaş, şunları söyledi 
     ''Maçın ardından Bu maç ertelenmeliydi gibi söylentileri yersiz buluyorum. Kaldı ki maçı Galatasaray kazansaydı, bunların hiçbiri söylenmeyecekti. Maç öncesi Galatasaray Kulübü Başkanı Mehmet Cansun'u havaalanından ben aldım. Kendisiyle yol boyunca yaptığımız görüşmede Cansun, Maça hazırlanmak için bize 3 gün süre yeterli dedi. Ayrıca, Galatasaray Kulübü'nün bize ertelemeyle ilgili resmi bir başvurusu olmadı. Bu maçı Galatasaray kaybetmedi, Bursaspor kazandı.'' 
     






</TEXT>
</DOC>
