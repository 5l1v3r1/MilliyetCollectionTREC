<DOC>
<DOCNO> 87379 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/son/sondun17.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Azerbaycan Dünya Kupası'nı izleyemiyor 
</HEADLINE>
<TEXT>

     Güney Kore'de dün başlayan 17. Dünya Kupası maçlarının Azerbaycan'daki hiçbir ulusal kanal tarafından yayımlanmaması, Azeri futbolseverlerin büyük tepkisine yol açtı. 
     Ulusal kanalların maçları yayımlamamasının yanı sıra kupa maçlarının başlangıcında, maçların yayın hakkını satın alan televizyon kuruluşlarının ''yayınları sadece kendi ülkelerinde yapmaları'' koşulu gereği, Azerbaycan'da da yayımlanan TRT-1'in yayınının kesilerek, yerine TRT-4'ün yayına konulması, Rus kanalları ORT ve RTR'nin de maç yayını dışında programları yayımlaması ise Azeri futbolseverler ikinci kötü sürpriz oldu. 
     Azerbaycan'daki ulusal kanallar ve İletişim Bakanlığı yetkilileriyse bu uygulamayla ilgili olarak kendilerine önceden resmi bilgi verilmediği için önlem alamadıkları yönünde açıklama yaptılar. 
     Öte yandan bazı muhalif partiler, Dünya Kupası maçları için önceden önlem almayan yetkililere tepki gösterdi. 
     Azerbaycan Milli İstiklal Partisi'nden AMİP yapılan açıklamada, ''İktidarın işe yaramaz siyasetinin bu defaki kurbanı milyonlarca futbolsever oldu'' denilerek, maçların Azerbaycan'da da herkes tarafından rahatlıkla izlenebilmesi için acil önlem alınması istendi. 
     Müsavat Partisi Genel Başkan Yardımcısı Sulheddin Ekber de kupanın Azeri futbolseverlerin de izlemesini sağlama konusunda iktidarın sorumluluğunu yerine getirmediğini, halkın istek ve ihtiyaçlarının göz önüne alınmadığını savundu. 
     Dünya Kupası futbol şampiyonasının ikinci gününde devam eden futbol karşılaşmalarını Azerbaycan Devlet Televizyonu AZTV-1 TRT-1 logosuyla verirken, Azad Azerbaycan ATV kanalı da Dünya Kupası özel programı adı altında zaman zaman TRT-1 logosuyla maçları yayımlıyor. 
     
     TRT BAKÜ BÜROSU'NDAN AÇIKLAMA 
     Bu arada TRT Bakü Temsilciliği'nden Azerbaycan kamuoyuna yapılan açıklamada, Dünya Kupası futbol şampiyonasının Azerbaycan'da TRT-1 kanalından izlenememesinin FIFA'nın koşulları çerçevesinde olduğu belirtilerek, maçların yayın hakkının Alman Kirch Sport AG'den satın alındığı hatırlatıldı. 
     FIFA kuralları ve Kirch ile yapılan anlaşma çerçevesinde karşılaşmaların naklen yayın hakkını alan TV kuruluşlarının yalnızca kendi ülkelerinde yayın yapabileceklerine işaret edilen açıklamada, bu nedenle Azerbaycan'da yapılan TRT-1 yayınlarının, 31 Mayıs-30 Haziran arasında geçici olarak kesildiği kaydedildi. 
     





</TEXT>
</DOC>
