<DOC>
<DOCNO> 76366 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/son/sondun08.html </URL>
<DATE> 2002/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell özeleştiri yaptı, Albright arabuluculuğa gönüllü 
</HEADLINE>
<TEXT>

     Ortadoğu'da tırmanan gerginlikle ilgili ABD yönetimine yöneltilen eleştirilerin dozu yükselirken, ABD Dışişleri Bakanı Colin Powell, ülkesi ve İsrail'in, dünya kamuoyu nezdinde gelişmelerden olumsuz etkilendiğini kabul etti. 
     Powell, CBS televizyonunda katıldığı programda, İsrail'in Filistin topraklarındaki operasyonu yüzünden hem İsrail'in, hem de ABD'nin bir bedel ödemekte olduğu konusunda İsrail Başbakanı Ariel Şaron'u uyardı. 
     Colin Powell, ''Şu anda uluslararası topluluğun önünde bir bedel ödeniyor. İsrail'in dünyadaki konumu, uluslararası boyutta zarar görüyor. Açıkça söylemek gerekirse ABD'nin çıkarları açısından da şu anda bir bedel ödeniyor'' dedi. 
     Powell'ın bu sözleri, İsrail operasyonlarının yürütüldüğü son bir hafta içinde ABD yetkililerinin kendilerine yönelttikleri ilk özeleştiri oldu. 
     Beyaz Saray Sözcüsü Ari Fleischer da, intihar saldırılarının ardından ABD Başkanı George Walker Bush'un, İsrail'in kendini savunma hakkını anladığını ve buna saygı duyduğunu yineledikten sonra, Şaron'a yönelik olarak, ''Başkan'ın İsrail'e mesajı şu Barış, ancak barış yolunda atılacak adımlar sonucunda sağlanabilir'' dedi. 
     ABD Dışişleri Bakanı Powell, Bush yönetiminin diplomatik bir arayış içinde olduğu işaretini vererek, gerekirse Ortadoğu'ya gidebileceğini de söyledi. 
     Powell, ''Bölgeye gitmekte istekliyim. Ancak bunun için bu ziyaretin bir amaca ulaşacağına ve somut bir sonuç alınacağına inanmam gerekiyor'' diye konuştu. 
     Powell, gelecek haftaki İspanya ziyareti sırasında İsrail, Filistin ve bazı Arap ülkelerinin temsilcileriyle görüşme ihtimaline yönelik bir soru üzerine, ''Bütün seçeneklere açığım'' yanıtını verdi. 
     ABD'nin eski başkanlarından Bill Clinton döneminin Dışişleri Bakanı Madeleine Albright'ın da, Ortadoğu sorununda arabuluculuk çabalarına katkıda bulunmak için ''gönüllü elçi'' olmayı önerdiği belirtiliyor. 
     Ancak ABD Dışişleri Bakanlığı Sözcüsü Phil Reeker, gazetecilerin ısrarına karşın, ''Bu konudaki sorularınızı Albright'a yöneltmenizi tavsiye ederim'' demekle yetindi. 
     






</TEXT>
</DOC>
