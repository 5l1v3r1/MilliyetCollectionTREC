<DOC>
<DOCNO> 63949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sondun03.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İflas eden Enron'un Başkanı da istifa etti 
</HEADLINE>
<TEXT>

     Aralık ayında iflasını açıklayarak binlerce çalışanını işsiz bırakan ABD'nin en büyük 7 şirketinden biri olan enerji devi Enron'un, ABD Başkanı George W. Bush'un arkadaşı ve seçim kampanyasına en büyük desteği sağlayanlardan biri olarak bilinen başkanı Kenneth Lay, batan şirketten istifa ettiğini açıkladı. 
     Lay, yaptığı açıklamada, kararını, Enron yönetim kurulu ve yatırımcılar komitesiyle birlikte aldığını belirtti. Lay, ''Enron'un ayakta kaldığını görmek istiyorum. Bunun gerçekleşebilmesi için de birisinin yüzde yüz çabasını ortaya koyarak, şirketi yeniden organize etmesi, diğer yandan şirketin yatırımcıları ve çalışanlarının haklarının korunmasına çalışması gerekiyor'' dedi. 
     Şirketin başkanlığından istifa eden Lay, Amerikan kongresinde ve Adalet Bakanlığı'nda açılan Enron soruşturmalarının, zamanının çoğunu alacağını ve şirketin çıkarlarını koruma işine konsantre olamayacağını da kaydetti. 
     Açıklamada, Enron'un yönetim kurulunun, yatırımcılar komitesiyle birlikte, şirketin iflastan kurtulma çabalarına yardım edecek ve şirketi yeniden yapılandıracak bir kişiyi seçmek üzere çalıştığı da anlatıldı. 
     Enron, ABD'nin en büyük 7 şirketinden birisi olarak biliniyordu. 
     Şirketin durumunun kötü olmasına karşın, yöneticilerin, Enron'u karda gösterip, yatırımcıların paralarını ''cebe attığı'' iddia ediliyor. 
     Enron'un bunu yaparken, ABD Başkanı George W. Bush yönetiminden yardım aldığı da ileri sürülüyor. ABD kongresi ve Adalet Bakanlığı, şirketin batışına ilişkin soruşturma başlattı. 
     İstifa eden Lay'in, Bush'un yakın arkadaşı ve geçen yıl başkanlık seçiminde Bush'un kampanyasına en çok para yatıranlardan biri olması, Bush yönetiminin, enerji politikaları konusunda şirkete bilgi sızdırdığı iddialarına da güç kazandırdı. Enron'un yöneticilerinin, ABD Başkan yardımcısı Dick Cheney'e bağlı ''Enerji Görev Gücü'' adlı, enerji politikalarını belirleyen birim ile 6 kez biraraya geldiği, şirketin durumunun kurtarılması için ABD Hazine Bakanı Paul O'Neill ve ABD Ticaret Bakanı Don Evans'tan yardım istediği ortaya çıkmıştı. 
     ABD Başkanı Bush, kayınvalidesi Jenna Welch'in de 8 bin dolardan fazla parasının Enron'da battığını örnek göstermiş ve yönetiminden hiç kimsenin şirkete yardım etmediğini söylemişti. 
     Bu arada Federal Soruşturma Bürosu FBI, Enron'un iflasına ilişkin bazı belgelerin yok edildiği iddiasını araştırıyor. 
     






</TEXT>
</DOC>
