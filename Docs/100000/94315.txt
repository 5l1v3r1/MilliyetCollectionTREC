<DOC>
<DOCNO> 94315 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/guncel/gun01.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şimdi de tablo krizi 
</HEADLINE>
<TEXT>

Mimar Sinan Üniversitesi’nde 2 bin arşiv filmin kaybolmasının ardından, yine aynı üniversiteye gönderilen, Milli Saraylar’a ait 210 tablonun da akıbeti belirsiz 
     ÖMER ERBİL İstanbul 

     Cumhurbaşkanlığı, Kara Kuvvetleri Komutanlığı ve Kültür Bakanlığı arşivlerine ait 2 bin 288 filmin Mimar Sinan Üniversitesi’nde MSÜ kaybolmasından sonra şimdi de TBMM Milli Saraylar’a ait 210 tablonun akıbeti bilinmiyor. Atatürk’ün emriyle Dolmabahçe Sarayı’ndan MSÜ’ne bağlı Resim Heykel Müzesi’ne gönderilen tarihi tablolardan bir kısmının kaybolduğu, bir kısmının da çürüdüğü iddia ediliyor. 
     
     Bir türlü yanıt gelmedi 
     Milli Saraylar Daire Başkanlığı, envanter kayıtlarında bulunan tabloların ne durumda olduğunu Resim Heykel Müzesi’ne sordu. Ancak bir yanıt alamadı. 
     Yetkililer sadece tabloların durumunu sorduklarını, ancak cevap gelmemesinin şüpheleri artırdığını, tabloların kaybolmasından korktuklarını dile getirdi. Resim Heykel Müzesi Müdür Yardımcısı Nejat Özalp iddiaları şöyle yanıtladı. 
     
     Tabloları görmek mümkün değil 
     "Cevap vermezlik diye bir şey yok. Cumhurbaşkanlığı, Başbakanlığa da birtakım tablolar gönderilmiş. Onlar da cevap vermemiş. Bize ne zaman sordular bilmiyorum. Ancak bizden iki müze doğdu. Ankara ve İzmir müzeleri. Diğer şehirlerdeki sanat galerilerine de müzemizden tablo gönderildi. Saraydan gelen tablolar buralara verilmiş olabilir. Şu anda envanter yenileme çalışmaları yapıyoruz. Bir tarafta fotoğraflar çekiliyor, diğer yanda envanter çalışmaları yapılıyor. Çok yoğunuz. Tabloları görmeniz mümkün değil." 
     
     Kimlerin resimleri var 
     Ali Osman imzalı "Deniz ve Ağaç", Ahmed Ali imzalı 1309 tarihli "Meyve Resimleri", Avni Lifij imzalı "Mezarlık", Zekai imzalı "Cami", Nuri imzalı 1284 tarihli "İki Arap ve iki beyaz at", Abdülmecid imzalı 1305 tarihli "Zeybekler", Gurlitt imzalı "İnek ve Koyunlar", Akvazone imzalı 1889 tarihli "Kalede öpüşen kadın ve erkek", Mehmed Bedri imzalı 1316 tarihli "Alman Çeşmesi", Valeri imzalı "Wilhelm", Gilbert imzalı "Beyrut", Halil imzalı "Atlı Asker", Hasan Hüsnü imzalı "Reşitpaşa Camii"... 
     



 GÜNCEL 















</TEXT>
</DOC>
