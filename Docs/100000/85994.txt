<DOC>
<DOCNO> 85994 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/guncel/gun02.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadınlar dün cuma’daydı 
</HEADLINE>
<TEXT>

Diyanet İşleri’nin fetvasının ardından DSP’li Alphan, TBMM camisinde cuma namazı kıldı. DSP’li Erdener de imama rağmen ön safta kalmayı başarabildi... 
     GÜNSELİ ÖNAL Ankara 

     Diyanet İşleri Başkanlığı’nın, kadın ve erkeklerin, cenaze ve vakit namazlarını camide birlikte kılabileceklerine ilişkin fetvasını "reform" olarak niteleyen DSP’li Gönül Saray Alphan, TBMM’deki camide cuma namazı kılarak bir ilke imza attı. Milletvekilleri Alphan’la ilgili genelde olumlu görüş belirtirken, DYP Van Milletvekili Fethullah Gültepe, "Eğildiğinde vücut hatlarının belli olması çirkin bir hadise" yorumunu yaptı. 
     
     Pantolon ceketle kıldı 
     Alphan, DSP Afyon Milletvekili Gaffar Yakın ile geldiği camide en arka sıranın sol başında ibadetini yerine getirdi. Başı açık biçimde camiye gelen Alphan, yapılı saçları, hafif makyajı, topuklu ayakkabısı, siyah pantolonu ve uzun siyah ceketiyle dikkat çekti. Alphan omuzlarına fular gibi attığı baş örtüsüyle, camiye girerken saçını kapattı. Alphan, 4 rekat sünnetin ardından imamın hutbesini dinledi, farz olan iki rekat cuma namazını da cemaatle kıldı. 
     
Erdener imamla inatlaştı      Erkeklerin ön safında namaz kılan ilk kadın milletvekili, DSP’li Yücel Erdener oldu. Ölen kuzeninin Kocatepe Camii’ndeki cenaze namazına 8 kadın akrabasıyla katılan Erdener’e imam, "Arkaya geçin" dedi. Erdener ve diğerleri saftan çıkmayınca, imam mikrofondan herkesin duyacağı şekilde, "Huzur içinde namaz kılmamız için arkaya geçin" dedi. Erdener, "Siz görevinizi yapın, bize karışmayın" diye karşılık verdi. Erkekler sinirlenip çekilince, Erdener’in arkasında yalnızca erkek kardeşleri kaldı. Erdener sonra imamı, Hüsamettin Özkan ve Mehmet Nuri Yılmaz’a şikayet etti. 
     



 GÜNCEL 




















</TEXT>
</DOC>
