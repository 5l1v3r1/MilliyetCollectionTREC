<DOC>
<DOCNO> 52868 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/siyaset/siy06.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
"Sağlam Bakanımız"a göre suçlu elçilik 
</HEADLINE>
<TEXT>

     AYDIN HASAN Ankara 

     Milli Eğitim eski Bakanı DYP'li Mehmet Sağlam, Londra'da büyükelçilik görevlilerinin ihmali nedeniyle mahcup duruma düştüğünü söyledi. 
     Sağlam, küfrettiği ve THY çalışanını azarladığı iddiaları konusunda şu açıklamaları yaptı "Batı Avrupa Birliği toplantısı için Londra'ya gittim. Meclis, beni ve MHP'li Hüseyin Kalkan'ı görevlendirdi. 13'ü akşamı büyükelçiliğimizin yemeğinde Turizm Bakanı Taşar, 'Yarın akşam Türk Gecesi var. Sen de gel' dedi. Gecenin yerini öğrenmek için Elçilik Müsteşarı'nı aradım. Bana, 'Gece saat 20.00'de başlayacak. Sizi 19.45'te otelden aldıracağız' dedi. Bir saatten fazla bekledik. Gelen olmadı. Müsteşarı tekrar aradım. 'Yanlışlık oldu. Araç gönderiyoruz' dedi. Ancak saat 21.30'da oraya gidebildik. Kapıda bir görevli, 'Bakan konuşuyor, giremezsin' dedi. Kimseye küfretmedim. Çok geç gitmekten mahcup oldum. Paltomu aldım döndüm. Bu sürede Kalkan'ın yüksek sesli tepki gösterdiğini duydum. THY görevlisini de azarlamadım. Bilet, "2 A" kesilmiş. 'Önde yer yok mu ' dedik. Boşmuş, verdiler. Bileti kesen kız İngiliz'di." 
     



 SİYASET 














</TEXT>
</DOC>
