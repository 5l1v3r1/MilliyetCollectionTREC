<DOC>
<DOCNO> 71414 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/spor/aspo.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen komedisi 
</HEADLINE>
<TEXT>

Siirt’in acemi Başkanı Yarayan sabah "Beşiktaş’a verdik" açıklamasını yaptı. Ancak, Galatasaray ayaklanıp, Albayrak’tan baskı gelince, öğleden sonra ağız değiştirdi 
     NECMİ KEPÇETUTAN 

     "Şaka yaptım" 
     GALATASARAYLI Sergen ile ilgili dün tam anlamıyla transfer komedisi yaşandı. Siirt Jetpaspor Başkanı ve DYP milletvekili Takiddin Yarayan’ın, Ankara’da dün sabah onlarca gazetecinin önünde yaptığı "Beşiktaş’a verdik" açıklaması ortalığı karıştırdı. Yarayan’ın bu sözlerinden sonra Galatasaray adeta ayağa kalkarken, Futbol Şube Sorumlusu Abdürrahim Albayrak devreye girdi. Siirt Başkanı’nı arayan ve sözlerini soran Albayrak, "Şaka yaptım" yanıtını aldı. 
     
     "Kimseyle anlaşmadım" 
     ABDÜRRAHİM Albayrak’tan, "Böyle şaka olur mu " tepkisini gören Takiddin Yarayan panikledi. DYP milletvekili, Albayrak’ın baskısı üzerine akşam "Henüz kimseyle anlaşmadım. Bu haberin aslı astarı yok" açıklamasını yapmak zorunda kaldı. Oysa Başkan Yarayan sabah "Galatasaray bize 1 milyon 600 bin dolar teklif etti. Ben de, kendilerine paranın tamamını almadan tapuyu vermem dedim. 250 bin dolarlık kira ücretinin bile büyük kısmını tahsil edemedik" demişti. 
     
     "Derbi öncesi yanlış" 
     YARAYAN, Beşiktaş Asbaşkanı Yıldırım Demirören ve Menajer Sinan Engin ile 1 milyon 700 bin dolara el sıkıştıklarını da söylemişti. Başkan, Sergen’in haziranda Beşiktaş ile sözleşme yapacağını belirtmiş "Bonservisini veririz" ifadesini kullanmıştı. Bu sözlere Demirören, derbi öncesi bu açıklamanın yanlış olduğu yanıtını verdi, "Konuyu iki ay önce konuştuk. O günden, bu yana girişimimiz olmadı. Yeniden işbaşına gelirsek, gündemimize alırız" yorumunu yaptı. 
     
     "Hisseler etkilenir" 
     ABDÜRRAHİM Albayrak da sabahki açıklamalara, "Sergen, futbolu Galatasaray’da bırakacaktır. Biz, ona kapılarımızı açtık. Elbette Beşiktaş da isteyebilir. Ama futbolcunun da bunu istemesi gerekir" ifadesini kullandı. Fatih Altaylı da "1.5 milyon dolardan bir kuruş fazla vermeyiz. Siirt zaten bunu biliyor. Eğer, Beşiktaş olayı doğruysa hayırlısı olsun. İnşallah, bu transferden sonra Beşiktaş hisseleri olumsuz etkilenmez" dedi. 
     
     



 SPOR 






















</TEXT>
</DOC>
