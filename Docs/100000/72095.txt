<DOC>
<DOCNO> 72095 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/yasam/ayas.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Merak edenler dalsın kardeşim’ 
</HEADLINE>
<TEXT>

Hasankeyf’i su altında bırakacak süreç başlayınca, MHP’den dahiyane bir fikir geldi "Kıyıya dalgıç elbiseleri konur, turistler dalarak su altını görür" 
     GÜNSELİ ÖNAL Ankara 

     Hasankeyf’i sular altında bırakacak Ilısu Barajı’nın yapımı için geriye sayımın başladığını, bu yıl barajın yapımına start verileceğini açıklayan TBMM Madenlerin Durumunu Araştırma Komisyonu’nun MHP’li Başkanı Mükerrem Levent’ten bir de dahiyane fikir geldi. 
     Hasankeyf’de tarihi değer olarak yalnızca iki köprü ayağı ile Zeynel Abidin Bey mezarının suların altında kalacağını, mağaraları ise su basmayacağını kaydeden Levent, barajın yapımıyla elde edilecek gelirin de, turizmden sağlanacak gelirden kat kat fazla olduğunu ileri sürdü. Hasankeyf’e yılda toplam ancak 10 bin turistin gelebileceğini ileri süren Levent, "Barajın yapımından sağlanacak yarar ise, 200 - 300 bin turistin getireceği gelirden daha fazla olacak" iddiasında bulundu. 
     
     Teröriste de darbe’ 
     Buna rağmen, Hasankeyf’ten turizm geliri elde etmenin mümkün olduğunu, bunun yolunun da sualtı turizminden’ geçeceğini belirten Levent şunları söyledi 
     "Baraj gölü bölgede harika bir mesire alanı yaratacaktır. Hasankeyf 40 metre suyun altında kalacak. Gölün kenarına 50 - 100 dalgıç elbisesi, 2 - 3 tane de dalış hocası konulur. Turistler göle dalarak su altındaki tarihi eserleri inceler, çıkar. Zaten mağaralar su üstünde kalacak. Böylece turizmden daha fazla gelir elde edilir." 
     Bu arada Levent, Hasankeyf’in sular altında kalmasının, bölgedeki teröristlere de ağır darbe vuracağını sözlerine ekledi. Dağların arasındaki kanyonların sularla dolacak olması nedeniyle, teröristlerin artık dağlarda barınamayacaklarını iddia eden MHP’li milletvekili Levent, bölgenin sulanması ve ekonomik değerinin artması nedeniyle terörizmi besleyen en önemli kaynak olarak vurguladığı yoksulluğun da azalacağını savundu. 
     



 YAŞAM 
























</TEXT>
</DOC>
