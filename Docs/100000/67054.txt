<DOC>
<DOCNO> 67054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sondun24.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Miloseviç'in davası için bini aşkın gazeteci Lahey'de... 
</HEADLINE>
<TEXT>

     Yugoslavya'nın eski devlet başkanı Slobodan Miloşeviç'in yarın başlayacak yargılaması için dünya basını, avukatlar ve insan hakları savunucuları Lahey'e akın etti. 
     Balkanlar'da 1990'lardaki etnik temizliği tezgahlamaktan sorumlu tutulan Miloşeviç davasının, İkinci Dünya Savaşı sonrasında Hitler'in soykırıma karışan Nazi subaylarının yargılandığı Nürnberg mahkemelerinden sonraki, Avrupa'nın en büyük savaş suçu yargılaması olduğu belirtiliyor. 
     Yaklaşık bin gazetecinin eski Yugoslavya için kurulan, savaş suçlarının görüldüğü BM mahkemesindeki davayı izlemesi bekleniyor. 
     Miloşeviç, 1991-92'de Hırvatistan'da ve 1999'da Kosova'da insanlığa karşı suç işlemekten, 1992-95 Bosna savaşındaysa soykırım suçundan yargılanacak. 
     Hukuk danışmanlarının bildirdiğine göre, mahkemenin ''meşru'' olmadığı gerekçesiyle kendisine avukat atanmasını reddeden Miloşeviç, kendisini Balkanlar'da barış için mücadele eden adam olarak savunacak. 
     Miloşeviç, suçlu bulunması halinde ömür boyu hapis cezasına çarptırılabilecek. 
     Mahkemeye Haziran ayında teslim edilen Miloşeviç, Batı'yı, komünizmin çökmesinden sonra bölgede kontrolünü ve etkisini sağlamak amacıyla, Balkanlar'ı istikrarsızlaştırmak için komplo kurmakla suçluyor. 
     Yargılama sürecinin en az 2 yıl sürmesi bekleniyor. Savcılığın 300 tanık çağırdığı mahkemeye Miloşeviç'in tanık olarak, eski ABD Başkanı Bill Clinton dahil çeşitli ülkelerin liderlerini çağırması bekleniyor. 
     Miloşeviç'in suçlandığı 3 savaşta, bir milyondan fazla kişi hapsedildi ya da evlerini terk etmeye zorlandı, binlerce kişi öldürüldü, yaralandı ve sakatlandı. 
     Miloşeviç Kosova'da, 900 Kosovalı Arnavutun öldürülmesi ve 800 bin sivilin memleketlerinden sürülmesinden sorumlu tutuluyor. 
     Hırvatistan'da yüzlerce Hırvatın ölümü ve 170 bin kişinin sürülmesindeki rolüyle suçlanan Miloşeviç, Bosna'da binlerce kişinin öldüğü Srebrenica katliamı ve çeyrek milyon insanın sürülmesi ve hapsedilmesiyle itham ediliyor. 
     






</TEXT>
</DOC>
