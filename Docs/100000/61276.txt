<DOC>
<DOCNO> 61276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sontur37.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı Sezer tütün yasasını onayladı 
</HEADLINE>
<TEXT>

     Cumhurbaşkanı Ahmet Necdet Sezer, ''Tütün Yasası'' olarak bilinen 4733 sayılı ''Tütün, Tütün Mamulleri, Tuz Ve Alkol İşletmeleri Genel Müdürlüğünün Yeniden Yapılandırılması İle Tütün Ve Tütün Mamullerinin Üretimine, İç Ve Dış Alım Ve Satımına, 4046 Sayılı Kanunda Ve 233 Sayılı Kanun Hükmünde Kararnamede 
     Değişiklik Yapılmasına Dair Kanun''u onayladı. 
     Cumhurbaşkanlığı Basın Merkezi'nden konuya ilişkin olarak yapılan açıklamada, Anayasa'nın 89. maddesinin ikinci fıkrasında, Cumhurbaşkanı'nın, yayımlanmasını kısmen veya tamamen uygun bulmadığı yasaları, bir daha görüşülmek üzere, bu hususta gösterdiği gerekçe ile birlikte onbeş gün içinde Türkiye Büyük Millet Meclisi'ne geri göndereceğinin belirtildiği anımsatıldı. 
     Anayasa'nın 104. maddesinin ikinci fıkrasının a bendinde de ''Kanunları tekrar görüşülmek üzere Türkiye Büyük Millet Meclisi'ne geri göndermenin'' Cumhurbaşkanı'nın yasama ile ilgili olan görev ve yetkileri arasında sayıldığı belirtilerek, şöyle devam edildi 
     ''Sayın Cumhurbaşkanı, Anayasa'da öngörülen bu yetkiye dayanarak, Türkiye Büyük Millet Meclisi'nce 20 Haziran 2001 gününde kabul edilen 4685 sayılı 'Tütün, Tütün Mamulleri, Tuz Ve Alkol İşletmeleri Genel 
     Müdürlüğünün Yeniden Yapılandırılması İle Tütün Ve Tütün Mamullerinin Üretimine, İç Ve Dış Alım Ve Satımına, 4046 Sayılı Kanunda Ve 233 Sayılı Kanun Hükmünde Kararnamede Değişiklik Yapılmasına Dair Kanun'un yayımlanmasını uygun bulmadığına ilişkin gerekçe ile birlikte yeniden görüşülmek üzere 6 Temmuz 2001 gününde Türkiye Büyük Millet Meclisi'ne geri göndermiştir. 
     Ancak, 'Tütün, Tütün Mamulleri, Tuz Ve Alkol İşletmeleri Genel Müdürlüğünün Yeniden Yapılandırılması İle Tütün Ve Tütün Mamullerinin Üretimine, İç Ve Dış Alım Ve Satımına, 4046 Sayılı Kanunda Ve 233 Sayılı Kanun Hükmünde Kararnamede Değişiklik Yapılmasına Dair Kanun' 3 Ocak 2002 gününde Türkiye Büyük Millet Meclisi'nce aynen kabul edilmiştir. 
     Anayasa'nın 89. maddesinin üçüncü fıkrasının ilk tümcesinde, 'Türkiye Büyük Millet Meclisi, geri gönderilen kanunu aynen kabul ederse, kanun Cumhurbaşkanınca yayımlanır' denilmektedir. 
     Bu kural gereğince, 4733 sayılı 'Tütün, Tütün Mamulleri, Tuz Ve Alkol İşletmeleri Genel Müdürlüğünün Yeniden Yapılandırılması İle Tütün Ve Tütün Mamullerinin Üretimine, İç Ve Dış Alım Ve Satımına, 4046 Sayılı Kanunda Ve 233 Sayılı Kanun Hükmünde Kararnamede 
     Değişiklik Yapılmasına Dair Kanun' yayımlanmak üzere Başbakanlığa gönderilmiştir.'' 
     






</TEXT>
</DOC>
