<DOC>
<DOCNO> 94442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/soneko30.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dışbank "Faaliyet karı üreten az sayıda bankadan biriyiz" 
</HEADLINE>
<TEXT>

     Dışbank Yönetim Kurulu Başkanı Çetin Hacaloğlu, Bankacılık Düzenleme ve Denetleme Kurumu'nun BDDK üçlü denetimi sonucunda faaliyet karı açıklayan ve reel büyümeyi gerçekleştiren az sayıda banka arasında yer aldıklarını bildirdi. 
     Geçen ay 2001 yılı faaliyet karını 107.7 trilyon Türk Lirası olarak açıklayan ve enflasyon muhasebesi uygulaması sonucu gerçekleşen parasal pozisyon zararı ve vergi provizyonu nedeniyle bu rakamın 48.5 trilyon lira zarara dönüştüğünü bildiren Dışbank'ın Genel Kurulu bugün yapıldı. 
     Dışbank'ın, enflasyon muhasebesi ilkeleri temel alınarak hazırlanan mali tablolarıyla ilgili olarak açıklama yapan Dışbank Yönetim Kurulu Başkanı Çetin Hacaloğlu, gerçekçi bir değerlendirme için, enflasyonist etkilerden arındırılmış mali tablolar okunurken bazı noktaların dikkate alınmasında fayda bulunduğunu vurguladı. 
     Hacaloğlu, ''Ne mutlu ki ara dönemler de dahil, dönemsel mali tablolarını tüm yatırımcılarla paylaşma şeffaflığını göstermiş olan Dışbank açısından bir sürpriz yok. Sonuçta, BDDK'nın üçlü denetimi sonucunda faaliyet karı üreten az sayıda bankadan biriyiz'' dedi. 
     Hacaloğlu, şu görüşlere yer verdi 
     ''Parasal pozisyon zararımızın asıl kaynağı enflasyon ayarlamalarına baz olan likit aktiflerin bilançomuzun önemli bir kısmını oluşturmasıdır. Bu, bizim sorumlu bankacılık anlayışımızın sonucudur. Önemli dalgalanmalar yaşadığımız 2001 yılı sürecinde, aynen müşterilerimize de tavsiye ettiğimiz gibi, bilançomuzda likit değerlere ağırlık verdik, iştiraklere yatırım yapmadık, tam tersine bankamızı bir finans holdingi gibi yapılandırma projesini tamamladık. 
     Böylece 2001 yılında özkaynaklarımızı koruma ve önemli ölçüde artırma becerisini göstererek 364 trilyon TL seviyesine eriştik.'' Hacaloğlu, 2001 yılında tamamı reel bazda olmak üzere, toplam aktiflerinin yüzde 15, toplam mevduatlarının yüzde 35, kredilerin ise yüzde 7 arttığını bildirdi. 
     Bankacılık sektöründe istihdam önemli ölçüde daralırken Dışbank çalışanlarının sayısının bir yıl önceye göre yüzde 16 artırıldığını belirten Hacaloğlu, 135 şubeye ulaşan Dışbank'ın, faal olduğu kurumsal, ticari ve bireysel bankacılık alanlarında ciddi pazar payı kazanımları elde ettiğini duyurdu. 
     Çetin Hacaloğlu, ''Şimdi önümüzde bankacılık için yeni bir dünya var. Bu dünyada özkaynak güçlülüğü daha fazla sorgulanacak. 
     Vizyonumuzu gerçekleştirmek, bu hedefe yönelik sağlıklı ve tempolu büyümeye devam etmek için mali yapımızın uygunluğu ve gücü bir kere daha vurgulanmış oldu'' dedi. 
     





</TEXT>
</DOC>
