<DOC>
<DOCNO> 98398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sontur25.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Erbakan "3 Kasım'da bağımsız milletvekili olabilirim" 
</HEADLINE>
<TEXT>

     Kapatılan RP'nin Genel Başkanı Necmettin Erbakan, ''Seçim 23 Şubat 2003'ten önce olursa, bağımsız milletvekili olarak girmem için hiçbir mani hal yoktur'' iddiasında bulundu. 
     Erbakan, Milli Gazete'nin Balıkesir'de düzenlediği toplantıda yaptığı konuşmada, siyasi kısıtlamalarının, kendisiyle eşit şartlarda güreşe tutuşamayan rakipleri tarafından özellikle konulduğunu savundu. Erbakan, bu kısıtlamanın anlamının, ''Biz Erbakan'la aynı minderde düpedüz güreşemeyiz. Eğer güreşeceksek, Erbakan'ın ellerini, kollarını bağlayacaksınız, o ayakta durmayacak, minderde yatıracaksınız, biz onun üzerine çıkacağız, güreşi böyle yapacağız'' olduğunu öne sürdü. 
     Hakkındaki kısıtlamaların, Anayasa'ya ve Siyasi Partiler Yasası'na göre, siyasi partiye üye, kurucu, denetçi ve yönetici olmasına yasak getirdiğini anımsatan Erbakan, ''Ancak bu ülkenin hizmetindeyim. Şimdi ülke seçime gidiyor. Türkiye seçime giderken, bunları yaptılar diye ben vatana, millete hizmetten geri mi duracağım, hayır'' diye konuştu. Erbakan, şöyle devam etti 
     ''Allah'ın izniyle ilk defa burada müjdeliyorum. Şimdi Şubat ayında bizim için koydukları tahditler kalkıyor, elimizdeki zincirleri kalkıyor, ayağımızın bağları kalkıyor ve de seçim oluyor. Huzurlarınızda açıkça ifade ediyorum ki, bu seçim, eğer 23 Şubat 2003'ten önce olursa, bağımsız milletvekili olarak girmem için hiçbir mani hal yoktur. Bunun manası şudur, kudret sahibi, Cenab-ı Allah'tır. Bu millet çok zulüm gördü. Kurtuluşun bir tek çaresi vardır. 
     Kıymetli arkadaşım Demirel'in tabiriyle Va mı bunun başka çaresi Bu çare, saadet istiyorsan Saadet'i destekleyeceksin, bu kadar açık.'' 
     
     ''BAŞINIZI KAYALARA ÇARPIKTAN SONRA GELMEYİN'' 
     AK Partilileri, Saadet Partisi'nin çatısı altında birleşmeye çağıran Necmittin Erbakan, ''Ben istiyorum ki, siz yolu şaşırıp da yanlış yola gitmeyin. Bize, gidip başınızı kayalara çarptıktan, yara bere içinde kaldıktan sonra, kan revan içinde gelmeyin. Kısa yoldan gelin, bir an evvel kurtuluşa adımımızı atalım'' dedi. 
     
     SP'Lİ YÖNETİCİLER HAKKINDA SUÇ DUYURUSU 
     Bu arada, Balıkesir Emniyet Müdürlüğü'nün, Erbakan'ın Balıkesir'e gelişi sırasında oluşan konvoyun, Anafartalar, Millikuvvetler ve Kızılay caddelerinde trafik akışını engellediği ve trafiği tehlikeye düşürdüğü gerekçesiyle, konvoyu oluşturan SP yöneticileri hakkında Balıkesir Cumhuriyet Savcılığı'na 29 Temmuz Pazartesi günü suç duyurusunda bulunacağı öğrenildi. 
     





</TEXT>
</DOC>
