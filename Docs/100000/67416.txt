<DOC>
<DOCNO> 67416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sondun01.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI, ABD Dışişleri Bakanlığı'nı kızdırdı 
</HEADLINE>
<TEXT>

     ABD topraklarında veya Yemen ve civarında Amerikan hedeflerine yönelik bir terörist saldırı olabileceği gerekçesiyle 12 Şubat tarihi için uyarı yayınlayan Federal Soruşturma Bürosu FBI'ın, Amerikan Dışişleri Bakanlığı'na önceden haber vermediği ve Yemen Büyükelçiliği çalışanlarının hiçbir şey olmamış gibi işe gittikleri ortaya çıktı. 
     FBI, Pazartesi günü yayınladığı uyarıda, 23 yaşındaki bir Yemenlinin, dün Yemen'deki Amerikan hedeflerine yönelik bir saldırı planladığının öğrenildiğini belirterek, Amerikan halkına dikkatli olması uyarısında bulunmuştu. 
     Ancak Amerikalı yetkililere göre FBI, ABD'nin Sanaa'daki büyükelçiliğini uyarmaya gerek görmedi ve elçilik çalışanları, hiçbir tehdit ortamı yokmuş gibi büyükelçilik binasında çalıştılar. 
     Amerikan medyasına göre, ABD Dışişleri Bakanlığı yetkilileri, bu hafta içinde FBI'ın ''umursamazlığını'' protesto etmeyi planlıyor. 
     Amerikalı yetkililere göre FBI, Amerikan hükümet kuruluşları arasında haberleşmeyi sağlayan bir komiteye bu konudaki yazılı bilgiyi vermeyince Amerikan büyükelçilik ve konsoloslukları mesajı almadı. 
     ABD'nin Yemen Büyükelçiliği, terörist tehditlerdeki artış nedeniyle en son 14 Ocak tarihinde geçici olarak kapatılmıştı. 
     






</TEXT>
</DOC>
