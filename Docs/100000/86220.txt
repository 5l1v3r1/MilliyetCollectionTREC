<DOC>
<DOCNO> 86220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/26/son/soneko02.html </URL>
<DATE> 2002/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Asgari ücretlinin kurtuluş umudu "Kırık gıdalar" 
</HEADLINE>
<TEXT>

     Aylık geliri ile ev kirası, yakacak, elektrik, su ve giyim gibi zorunlu harcamalarını bile karşılamakta güçlük çeken asgari ücretliler, yumurtadan tavuğa, peynirden et ürünlerine kadar birçok gıda ürününün ''kırığı''nı tercih ediyor. 
     Aylık eline net 163 milyon 563 bin 634 lira geçen asgari ücretli, geçinebilmesi için yapacağı harcamalar listesinin gıda maddeleri bölümünü ''kırıklarla'' dolduruyor. 
     ''Kırıklar'' listesinin başında gelen kırık yumurtanın 30'luk kolisi 2 milyon liraya satılıyor. Anaç yumurtayı 2 milyon 500 bin liraya almayıp kırığını zorunlu olarak tercih eden asgari ücretli, bir koli yumurtadan 500 bin lira kar etmiş oluyor. 
     En fazla rağbet gören kırıklar arasında kırık peynir de önemli bir yer tutuyor. Satılan beyaz peynir tenekeleri içinde kalan ya da tartılırken kırılan peynirler toplanarak plastik kaplarda paketleniyor. Asgari ücretli için cazip hale gelen kırık peynir normalinin yarı fiyatı olan 1.5 milyon ile 1 milyon 800 bin lira arasında satılıyor. 
     Kırıklar listesindeki ''tavuk kırığı'' da gözardı edilemeyecek ölçüde ön plana çıkıyor. Kanat, but ve ciğerin gövdeden ayrıldıktan sonra kalan kısımlarından oluşan ambalajlanmış tavuk kırığı 800 bin liradan satılıyor ve dargelirli ailelerin sofralarındaki et ihtiyacını giderdikleri en önemli ürün oluyor. 
     Genellikle köylerinden getirdikleri bulgur, kuru baklagiller, patates, soğan, süt ürünleri ile geçindirmekle yükümlü oldukları aile fertleri için gerekli olan besin ihtiyacını karşılamaya çalışan asgari ücretliler, bulgurdan sıkılıp, pirinç almak istediklerinde ise fiyatı baldo pirincin yarısından da ucuz olan 600 bin liralık kırık pirinci tercih ediyorlar. 
     
     KIRIK ÜRÜN TALEBİNDE PATLAMA 
     Perakende gıda ürünleri satıcıları, yaşanan ekonomik zorluklarla birlikte kira, yakıt, elektrik, su, çocukların okul masrafları, ulaşım, giyim gibi zorunlu ihtiyaçlarını bile aldıkları ücretle karşılayamayan asgari ücretlilerin, karnını doyurmak için kendilerinden kırık ürünleri istediklerini söylediler. 
     Kırık ürünlere gelen yoğun talebi karşılamakta güçlük çektiklerini bildiren satıcılar, ''Vatandaşın alım gücü ekonomik krizle birlikte düşünce kırık peynir, kırık yumurta, kırık pirinç gibi defolu ürünlerin satışında adeta patlama oldu. Bize birkaç gün önceden sipariş veren asgari ücretli müşterilerimizi bile oluyor'' diye konuştular. 
     





</TEXT>
</DOC>
