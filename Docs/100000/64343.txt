<DOC>
<DOCNO> 64343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/dunya/adun.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyaz Saray mahkemelik 
</HEADLINE>
<TEXT>

Amerikan Kongresi, batık enerji şirketi Enron yüzünden Beyaz Saray’ı tarihinde ilk kez mahkemeye verecek 
     SEMA EMiROĞLU New York 

     ABD’de batık enerji şirketi Enron’daki mali yolsuzluklar, şirketin yöneticilerinden J. Clifford Baxter’ın önceki gece intiharıyla trajik boyut kazanırken, Kongre’nin bir denetim organı, gelecek hafta sonuna kadar Başkan Yardımcısı Dick Cheney’nin ulusal enerji görüşmelerine katılan şirket yöneticilerinin isimlerini açıklamaması halinde, tarihinde ilk kez Beyaz Saray’ı mahkemeye verecek. 
     Kongre’nin Genel Hesaplar Ofisi direktörü David M. Walker, Beyaz Saray aleyhinde dava açmaya zorunda kalırsa, gerekli herşeyi yapacağını bildirdi. Cheney ve Walker’ın, anlaşmazlık konusunda görüştükleri, ancak uzlaşamadıkları kaydedildi. 
     Beyaz Saray aleyhine açılacak bir davanın, Bush yönetiminin, tarihteki en büyük iflasa uğrayan Enron’la olan ilişkileri konusunda eleştirilere muhatap olduğu bir sırada, Cheney üzerinde büyük baskı oluşturacağı belirtiliyor. 
     Cheney, geçen ilkbahar aylarında geçen hafta istifa eden Enron başkanı Kenneth Lay ile biraraya gelirken, Enron yöneticileri, Cheney ile dört kez görüştüler. Enron başkanlık seçimleri öncesinde Bush-Cheney ikilisine milyonlarca dolarlık kampanya bağışı yaptılar. 
     Ancak Cheney’nin bu konuda fikir değiştirmeyeceği ve Bush yönetiminin, görüştüğü enerji şirketleri yöneticilerinin isimlerini açıklamayacağı bildirildi. 
     



 DÜNYA 












</TEXT>
</DOC>
