<DOC>
<DOCNO> 53642 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur27.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Anayasa Mahkemesi yurtdışına asker göndermeye karşı çıkmadı 
</HEADLINE>
<TEXT>

     Anayasa Mahkemesi, ''Sürekli Özgürlük Harekatı'' kapsamında, Türk Silahlı Kuvvetleri'nin yabancı ülkelere gönderilmesi ve yabancı silahlı kuvvetler unsurlarının Türkiye'de bulundurulması için hükümete yetki veren TBMM Kararı'nın iptali istemiyle açılan davayı, esasına girmeden reddetti. 
     Anayasa Mahkemesi Başkanvekili Haşim Kılıç, ''Bu bir TBMM kararıdır, incelenemez'' dedi. 
     Anayasa Mahkemesi Heyeti, çoğunluğu SP'li 111 milletvekilinin 10 Ekim 2001 tarihli 722 Sayılı TBMM Kararı'nın iptali ve yürürlüğünün durdurulması istemiyle açtığı davayı bugün görüştü. 
     Başkanvekili Haşim Kılıç, yaptığı açıklamada, yurtdışına asker gönderme ve yabancı silahlı kuvvetleri unsurlarının Türkiye'de bulundurulması için hükümete yetki veren 722 sayılı TBMM Kararı'nın incelendiğini belirtti. 
     Kılıç, 4'e karşı 7 üyenin oyuyla bunun bir TBMM kararı olduğu, incelenemeyeceğine karar verildiğini bildirdi. Kılıç, ''Bu karar bir iç tüzük değişikliği niteliğinde değildir gerekçesiyle esasına geçilmemesine karar verildi'' dedi. 
     Kılıç, karara karşı çıkan üyelerin ise bunun bir iç tüzük değişikliği niteliğinde olduğunu savunarak, esasa geçilip incelenmesi gerektiği görüşünü ortaya koyduklarını ifade etti. 
     Haşim Kılıç, karara kendisinin yanı sıra üyeler Sacit Adalı, Yalçın Acargün ve Ali Hüner'in mualif kaldıklarını söyledi. 
     İptal başvurusunda, söz konusu TBMM Kararı'nın yeni bir iç tüzük ihdası niteliğinde olduğu, bu nedenle kararın incelenebileceği belirtildikten sonra, TBMM Kararı'nın sınırlarının belirsiz olduğu, hükümete geniş bir yetki tanıdığı gerekçesiyle Anayasa aykırı olduğu savunulmuştu. 
     






</TEXT>
</DOC>
