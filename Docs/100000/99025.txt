<DOC>
<DOCNO> 99025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/siyaset/siy08.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Erken seçim yasa’ değil karar’la 
</HEADLINE>
<TEXT>

DSP isteyince 3 Kasım için yasa çıkarılmasından vazgeçildi. "İptal riski" kaldırılıyor denilip "geri dönüş" kapısı açık bırakıldı 
     ANKARA Milliyet 

     3 Kasım 2002’de erken seçim yapılması önerilerinin kabul edildiği TBMM Anayasa Komisyonu’nda dün gece DSP’nin verdiği önerge kabul edildi ve erken seçim kanunu çıkarılmasından vazgeçildi. Böylece, "erken seçim kararı"ndan dönmenin yolu açık bırakıldı. 
     ANAP’ın AB Uyum Yasaları paketine bir madde olarak eklediği ve 3 Kasım’da erken genel seçim yapılmasını öngören madde, DSP’nin önerisinin AKP dışındaki partilerce kabul edilmesiyle paketten çıkarıldı. Buna gerekçe olarak, "erken seçim kanununun cumhurbaşkanı tarafından veto edilerek veya Anayasa Mahkemesi tarafından bozularak iptal edilmesi riskinin giderilmesi" gösterildi. Ancak bu gerekçenin arkasında, "yaşanacak gelişmelere göre erken seçim kararından geri dönüş yolunun açık bırakılmasının yattığı" belirtiliyor. 
     DYP lideri Tansu Çiller’in MHP Genel Başkanı Devlet Bahçeli ile görüşmesinde, "1995 ve 1999 seçimleri öncesinde küskünler TBMM’yi olağanüstü toplantıya çağırarak seçim kararını iptal ettirme girişiminde bulundu. O nedenle bir de kanun çıkarıp erken seçimi sağlama alalım" önerisini götürmesine karşın, DYP de DSP’nin önerisini destekledi. DYP’li Ahmet İyimaya, "Hem karara hem kanuna gerek yok. Bir iradenin çift teyidi gereksiz. Çifte seçim kararı almak abesle iştigal olur" dedi. DYP’nin erken seçim yasa teklifi de oybirliğiyle komisyon gündeminden çıkarıldı. 
     



 SİYASET 


















</TEXT>
</DOC>
