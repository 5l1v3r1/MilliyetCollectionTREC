<DOC>
<DOCNO> 89745 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/siyaset/siy01.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP nabız yokladı 
</HEADLINE>
<TEXT>

DSP kurmayları, idam cezasının Meclis tatile girmeden önce kaldırılabilmesi için nabız yokladı. İdamın kaldırılmasına MHP’nin soğuk tavrı sürerken, AKP yeşil ışık yaktı 
     ANKARA Milliyet 

     DSP Grup Başkanvekili Emrehan Halıcı, genel başkan yardımcıları Tayfun İçli ve Zeki Sezer ile Genel Sekreter Yardımcısı Süleyman Yağız, dün DYP ve SP dışındaki bütün partilerin grup başkanvekilleriyle görüşerek idam cezasının Meclis tatile girmeden önce kaldırılabilmesi için nabız yokladı. 
     DSP kurmayları muhalefetten destek isteme turlarına başlamadan önce, MHP’nin Grup Başkanvekili Mehmet Şandır’ı ziyaret ederek, girişimleri hakkında bilgi verdiler. DSP kurmayları, MHP’nin karşı çıkması nedeniyle idam cezasının kaldırılabilmesi için bir yasa teklifi vermeyi düşündüklerini, bu teklifin Meclis’te kabul edilmesi için muhalefet partilerinden destek isteyeceklerini belirttiler. 
     Şandır da idam cezasının hükümetin gündemde bekleyen tasarısı üzerinde önergelerle değişiklik yapılarak kaldırılmasına kesinlikle izin vermeyeceklerini, ancak hükümetin diğer ortaklarının muhalefetin desteğiyle Meclis’te bir çözüm arayışına girmelerini normal karşıladıklarını kaydetti. Şandır, "Allah işinizi hayretsin" dedi. 
     İçli, MHP’yi, "Apo ve diğer teröristler için MHP’nin kaygısı ne ise Başbakanımız ve DSP’nin kaygısı aynı. Ama bu bir devlet meselesidir" sözleriyle rahatlatmayı denedi. DSP’liler daha sonra ANAP Grup Başkanvekili İbrahim Yaşar Dedelek ve Nihat Gökbulut’u da bilgilendirdiler ve idam cezasının kalkmasına yeşil ışık yakan AKP’nin Grup Başkanvekili Salih Kapusuz ile görüştüler. 
     İdam cezasının kalkmasını istediklerini belirten Kapusuz, konuyu yetkili kurullarda görüşmek için hafta başına kadar izin istedi. Ziyaretlerinin olumlu geçtiğini kaydeden Halıcı, "AKP ile idamın kaldırılması konusunda aynı fikirde olmamız bizi rahatlattı. Bu, bize kolaylık sağlayacak" diye konuştu. 
     



 SİYASET 













</TEXT>
</DOC>
