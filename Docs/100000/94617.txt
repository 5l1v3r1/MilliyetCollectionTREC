<DOC>
<DOCNO> 94617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun01.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
MSNBC ''Anahtar müttefikler Ecevit'in aleyhine döndü'' 
</HEADLINE>
<TEXT>

     ABD'nin önde gelen haber kuruluşlarından MSNBC, DSP'deki istifalarla ilgili olarak internet sitesinde yayınladığı haberde, ''Anahtar müttefikler Başbakan Bülent Ecevit'in aleyhine döndü'' yorumunda bulundu. 
     Haberde, ''Siyasi manevraların Ecevit'in istifasıyla ilgili talepleri daha da artıracağı ve hükümetin yıkılmanın eşiğine geldiği spekülasyonları yapıldığı'' da ifade edildi. 
     MHP lideri Devlet Bahçeli'nin pazar günü yaptığı ''erken seçim çağrısının Ecevit'e darbe olduğu'' yorumunda bulunulan sitede ''Çağrının amacının Başbakan Ecevit'in sağlığı ve hükümet içindeki ayrılıkların doğurduğu belirginsizliğe son vermek olduğu'' yazıldı. 
     Hüsamettin Özkan'ın şimdiye kadar Ecevit'in veliahtı olduğunu belirten MSNBC, ''istifa eden başbakan yardımcısının hükümeti bir arada tutma konusunda baş aktör görevi yaptığını'' ifade etti. 
     MHP'nin meclisi Eylül'de toplamak için imza kampanyası başlattığını da kaydeden MSNBC, ''piyasanın, Ecevit'in rahatsızlığının yarattığı siyasi boşluğun, Türkiye'ye 30 milyar dolar borç veren IMF'nin istediği ekonomik reformların gerçekleşmesine imkan vermeyeceği kaygısını taşıdığını'' da yazdı. 
     

     
</TEXT>
</DOC>
