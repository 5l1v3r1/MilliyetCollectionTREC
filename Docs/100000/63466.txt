<DOC>
<DOCNO> 63466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sontur17.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Lig TV'nin yayın durdurma cezası sezon sonuna ertelendi 
</HEADLINE>
<TEXT>

     Radyo ve Televizyon Üst Kurulu RTÜK , futbol seyircilerinin mağdur olmaması için, yayınları yarından itibaren 27 gün süreyle durdurulacak olan Lig TV'nin cezasını, 16 Haziran'a erteledi. 
     Üst Kurul, bugün yaptığı olağanüstü toplantıda, Digitürk üzerinden yayın yapan Lig TV'nin durumunu değerlendirdi. 
     Üst Kurul, daha önce yayınları 22 Ocak gece yarısından itibaren durdurulması kararlaştırılan Lig TV'nin 27 günlük yayın durdurma cezasının, 16 Haziran'dan itibaren uygulanmasına karar verdi. 
     RTÜK, bu kararına gerekçe olarak, ''futbol seyircilerinin mağdur olmaması, cezayı alan kuruluş ile bugün yayın yapan kuruluşun sahip ve yönetim kadrolarının aynı kişilerden oluşmaması, maç yayınlarının kesilmesinin başta Anadolu klüpleri olmak üzere birçok futbol kulübünü ekonomik krize sokmasını'' gösterdi. 
     
     Mahkemenin yeni sonuçlanması üzerine 
     RTÜK, Lig TV'nin Ak TV olduğu dönemde verilen 30 günlük yayın durdurma cezasından kalan 27 günün, mahkemenin yeni sonuçlanması üzerine 22 Ocak gecesinden itibaren uygulanmasını kararlaştırmıştı. 
     Üst Kurul, 1998 yılı Temmuz ayında yayınladığı ''Hadisler Deryası'' adlı programda 3984 Sayılı yasanın 4. maddesindeki ''İnsanların ırk, cinsiyet, sosyal sınıf veya dini inançları dolayısıyla hiç bir şekilde kınanmaması''na ilişkin f bendinin ihlal edildiği gerekçesiyle Ak TV'ye, 30 gün süreyle yayın durdurma cezası vermişti. 
     Yayını 19 Ağustos 1998 tarihinden itibaren durdurulan AK TV'nin, 3 gün sonra Eskişehir Bölge İdare Mahkemesi'nden yürütmeyi durdurma kararı alması, daha sonra da söz konusu cezanın, Ankara 3. İdare Mahkemesi'nin kararıyla iptal edilmesi üzerine, RTÜK'ün yayın durdurma cezası uygulanamamıştı. 
     Üst Kurul'un başvurusu sonucu, Danıştay 10. Dairesi'nin mahkemenin söz konusu kararını bozması üzerine, artık Lig TV olarak yayın yapan televizyon kuruluşunun, kalan 27 günlük cezasının uygulanması yeniden gündeme gelmişti. 
     






</TEXT>
</DOC>
