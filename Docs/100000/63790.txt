<DOC>
<DOCNO> 63790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko23.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Bankalar Birliği'nden temerrüt faizi için önerge... 
</HEADLINE>
<TEXT>

     Türkiye Bankalar Birliği TBB , temerrüt faizi uygulamasında sorunları en aza indirmek ve temerrüt faizinin caydırıcı olması, borçlular aleyhine kötüye kullanılmaması için, oranın ''anapara faizinin yüzde 20 fazlasını geçmemesi'' yönünde bir önerge hazırladığını bildirdi. 
     TBB tarafından yapılan açıklamada, temerrüt faizi uygulamasına ilişkin hazırlanan önergenin, ilgili makamlara iletileceği vurgulandı. 
     Bankacılık uygulamasında, kredi faizlerinin kredi kullanıcılarından yılın belli dönemlerinde tahsil edildiği, genel kabul görmüş yaygın faiz ödeme döneminin de 3 ay olduğu hatırlatılan açıklamada, Türk Ticaret Kanunu'nun 8. maddesinin ise ''anapara faizinin 3 aydan aşağı olmayan dönemler itibariyle anaparaya eklenerek tekrar faiz yürütülmesine'' olanak tanıdığı belirtildi. Açıklamada şöyle denildi 
     ''Öte yandan borcun vadesinde ödenmeyerek veya hesabın kat edilerek borçlunun temerrüde düşürülmesi halinde, hesaplanacak faiz temerrüt faizi niteliğini aldığından ve Borçlar Kanunu ile 3095 sayılı Kanun hükümlerine göre temerrüt faizine tekrar faiz yürütülmesi yasaklandığından durum tersine dönmekte, borcunu ödemekte isteksiz davrananlar bu hükümlerden ve adalet sisteminde karar sürecinin uzun zaman almasından dolayı, aradan geçen süredeki basit faiz uygulamasından yararlanarak çıkar sağlamakta, alacaklı ise zarar görmektedir.'' Alacaklıların, yüksek enflasyon ve piyasalardaki aşırı dalgalanmanın neden olduğu belirsizlikten korunmak amacıyla, temerrüt faizlerini yüksek oranlarda belirlemek durumunda kaldığı ifade edilen açıklamada, bu durumun kamuoyunda yanlış anlaşıldığı, alacaklılar aleyhine çok ciddi tartışmalara ve sıkıntılara neden olduğu kaydedildi. 
     Ayrıca temerrüt faizin uygulamada çok ciddi sıkıntılara neden olduğu, bankacılık sisteminin itibarını ''haksız yere olumsuz yönde'' etkilediği bildirilen açıklamada, şöyle denildi 
     ''Uygulamada sorunları en aza indirmek, taraflar arasında çıkar dengesini karşılıklı sağlayabilmek için, temerrüt faizi uygulanması halinde de anapara faizine paralel bir uygulama getirilmesi, temerrüt faizinin caydırıcı olması, ancak borçlular aleyhine kötüye kullanılmaması için, oranın anapara faizinin yüzde 20 fazlasını geçmemesi yönünde ilgili makamlara iletilmek üzere bir önerge hazırlanmıştır.'' 
     






</TEXT>
</DOC>
