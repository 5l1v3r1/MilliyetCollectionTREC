<DOC>
<DOCNO> 75354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/29/son/sontur03.html </URL>
<DATE> 2002/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da yine banka soygunu... 
</HEADLINE>
<TEXT>

     Akbank Kaynarca şubesi sabah saatlerinde bankaya tek başna giren bir soyguncu tarafından soyuldu. Soyguncu olay yerinden yaya olarak kaçtı. 
     Pendik Alt Kaynarca'da bulunan Akbank şubesine sabah saatlerinde tek başına gelen bir kişi yüzüne kadın çorabı geçirdi. Silahını çeken soyguncu "Kimseye zarar vermeyeceğim" diye bağırarak herkesi yere yatırdı. Daha sonra kasaya yönelen soyguncu içeride bulunan paraları aldıktan sonra banka şubesinden kaçarak uzaklaştı. 
     Polis soygun haberinin duyulmasından sonra çevrede geniş çaplı operasyona başladı. 
     
     OYUNCAK TABANCAYLA SOYMUŞ 

     Akbank Kaynarca Şubesi'ni soyan kişinin kasadaki 28 milyar lirayı aldığı, soyguncunun kaçarken attığı tabancanın ''oyuncak'' olduğu öğrenildi. 
     Alınan bilgiye göre, Pendik Alt Kaynarca Deniz Caddesi 9 numarada bulunan Akbank Kaynarca Şubesi'ne yaya olarak saat 09.30 sıralarında gelen yeşil montlu, uzun saçlı, orta boylu 25-30 yaşlarındaki soyguncu, elindeki silahla banka çalışanlarını etkisiz hale getirdi. 
     İçeride bulunanlara ''Bu bir banka soygunudur. Ben bir hırsızım. 
     Yere yatın'' diyen soyguncu, daha sonra kasada bulunan 28 milyar lirayı elindeki çantaya doldurdu. 
     Parayı aldıktan sonra dışarı çıkan soyguncu, banka güvenlik görevlisi arkasından ateş açmasına rağmen 34 TCM 62 plakalı taksiye binerek olay yerinden uzaklaştı. 
     Polis yetkilileri, soyguncunun kaçarken attığı tabancanın yapılan inceleme sonucu ''oyuncak'' olduğunun belirlendiğini kaydettiler. 
     Bindiği taksiden birkaç kilometre sonra indiği öğrenilen soyguncunun yakalanmasına çalışıldığı kaydedildi. 
     
     EMNİYET MÜDÜRÜ İNCELEME YAPTI 

     İstanbul Emniyet Müdürü Hasan Özdemir, soyulan Akbank Kaynarca Şubesi'nde inceleme yaptı. 
     Banka şubesine gelen Özdemir, konuya ilişkin bilgi aldıktan sonra gazetecilerin sorularını yanıtladı. 
     Bankada güvenlik kameraları bulunmadığını ifade eden Özdemir, 25-30 yaşlarındaki soyguncunun, oyuncak tabanca ile olayı gerçekleştirdiğini kaydetti. 
     Soyguncunun anahtarı görevli memurdan aldığını anlatan Özdemir, ''Daha sonra kasayı açıp, istediği kadar parayı alıp kaçıyor'' dedi. 
     Özdemir, kasadan 25-30 milyar liranın alındığının tahmin edildiğini belirtti. 
     Emniyet Müdürü Özdemir, gazetecilerin ''Soyguncu kafasına kadın çorabı geçirmiş mi '' şeklindeki sorusunu da ''öyle diyorlar'' diye yanıtladı. 
     Bankanın güvenlik görevlisine ilişkin soruları yanıtlamayan Özdemir, polisin çalışmalarını sürdürdüğünü ve fail ya da faillerin yakalanacağını kaydetti. 
     
</TEXT>
</DOC>
