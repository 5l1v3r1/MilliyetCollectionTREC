<DOC>
<DOCNO> 53081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo12.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
12 DEV adam yarın Bulgaristan karşısında... 
</HEADLINE>
<TEXT>

     33. Avrupa Basketbol Şampiyonası 
     eleme grubu ilk maçında 21 Kasım Çarşamba günü Bulgaristan ile karşılaşacak A Milli Erkek Basketbol Takımı, yaptığı antrenmanla hazırlıklarını sürdürdü. Antrenör Aydın Örs yönetiminde Abdi İpekçi Spor Salonu'nda gerçekleştirilen idmana dün gece İstanbul'a gelen ve dizindeki sakatlığı düzelen Mirsad Türkcan da katıldı. Antrenmanda bel fıtığı rahatsızlığı olan Mehmet Okur ile dizinde sakatlığı bulunan Harun yer almadı. Örs'ün Mehmet Okur'u maç gününe kadar dinlendireceği, Harun'u ise Bulgaristan maçı kadrosundan çıkarıp çıkarmayacağına bu akşam karar vereceği bildirildi. Antrenmanda midesindeki rahatsızlığı geçen Asım, takımla birlikte çalışırken, İstanbul'a bugün gelen Panathinaikoslu İbrahim Kutluay akşam yapılacak çalışmaya katılacak. 
     
     Abdi İpekçi'ye otobüs seferi 
     Öte yandan İstanbul Büyükşehir Belediyesi, 21 Kasım Çarşamba günü yapılacak milli maçlar için Abdi İpekçi Spor Salonu'na otobüs seferi düzenleyecek. 
     Basketbol Federasyonu'ndan yapılan açıklamaya göre, Türkiye-Ukrayna bayan ve Türkiye-Bulgaristan erkek maçları için maç günü İstanbul'un 3 merkezinden otobüs seferleri yapılacak. 
     Kadıköy'den kalkacak otobüsün direk salona, Mecidiyeköy'den hareket edecek otobüsün Taksim AKM önünden, Beşiktaş Barbaros İskelesi'nden kalkan otobüsün de Mecidiyeköy durağı ve Taksim AKM önünden Abdi İpekçi'ye gideceği bildirildi. 
     Maç bitiminde ise bir otobüsün Bostancı'ya, bir otobüsün Topkapı-Çapa-Aksaray-Unkapanı-Mecidiyeköy, bir otobüsün de Topkapı-Aksaray-Unkapanı-Karaköy-Beşiktaş güzergahına hareket edecekleri kaydedildi. 
     Otobüslerin ilk hareket noktasından maçtan 1.5 saat önce kalkacakları ve basketbolseverlerin akbil veya bilet karşılığında bu hizmetten yararlanabilecekleri ifade edildi. 
     
     Biletler yarın gişelerden satılacak 
     A Milli Erkek Basketbol takımının 21 Kasım Çarşamba günü Bulgaristan ile Bayan Millilerin de aynı tarihte Abdi İpekçi Spor Salonu'nda Ukrayna ile oynayacağı karşılaşmaların biletleri, yarın ve maç günü Abdi İpekçi Spor Salonu gişelerinden satılacak. 
     Biletix satış noktalarından 16 Kasım Cuma günü satılmaya başlayan biletlerin gişelerden A kategorisi 10 milyon 500, B kategorisi 8 milyon, C kategorisi ise 5 milyon 500 bin liradan satılacağı bildirildi. Öğrenciler biletleri yüzde 50 indirimli alabilecek. 
     
     Bayanlarda kadro 12'ye indi 
     29. Avrupa Şampiyonası Yarı Final Eleme Grubu birinci devre ilk 
     maçında Ukrayna ile karşılaşacak A Bayan Basketbol Milli Takımı'nın kadrosu 12 kişiye indirildi. Antrenör Cem Akdağ'ın, Derya'nın jübilesi nedeniyle Türkiye Lig Karması ile yapılan hazırlık maçının ardından Şükran Albayrak ve Didem Akın'ı aday kadrodan çıkardığı bildirildi. Bayan millilerde midesinden rahatsızlığı bulunan Nevriye'nin ise tedavisi sürüyor. 
     






</TEXT>
</DOC>
