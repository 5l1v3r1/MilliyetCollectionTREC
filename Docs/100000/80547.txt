<DOC>
<DOCNO> 80547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sondun21.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
AMB Başkanı'nın evinin balkonunda Filistin bayrağı 
</HEADLINE>
<TEXT>

     Avrupa Merkez Bankası AMB Başkanı Wim Duisenberg'in Amsterdam'daki evinin balkonunda dalgalanan Filistin bayrağı Hollanda'da ilgi yarattı. 
     Başkanının eşi Gretta Duisenberg ikinci kattaki dairesinin balkonunda bütün sokaktan ve mahallenin büyük bölümünden görülebilecek şekilde dalgalanan Filistin bayrağı için ''hiç kimseden özür dilemeyi düşünmediğini'' söyledi. 
     Filistin bayrağını, İsrail Başbakanı Ariel Şaron'ın Filistinlilere yaptıklarına karşı Avrupa'nın tepkisizliğini kınamak için astığını belirten Bayan Duisenberg, ''Bundan dolayı Wim'i değil, beni sorumlu tutun. Amsterdam'ın ortasında Filistin bayrağı dalgalandırıyorum'' dedi. 
     Açık sözlü kişiliğiyle tanınan Bayan Duisenberg'in Filistinlilerle dayanışma için yaptığı jestin, İsrail'in tepkisiyle karşılaşacağı ve AMB Başkanı Wim Duisenberg'in başını ağrıtabileceği belirtiliyor. 
     





</TEXT>
</DOC>
