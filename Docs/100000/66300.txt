<DOC>
<DOCNO> 66300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/guncel/gun01.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Anlaşmayı yaptı ama işlemler yetişmedi 
</HEADLINE>
<TEXT>
Uzan’ın bu evi de tedbire takıldı 
Uzan Ailesi, Londra’nın en seçkin semtlerinden Halkin Palace’taki evi, Motorola’ya kaptırmamak için satmak istedi. Ancak devir yapılamadan tedbir kararı geldi 
     NEVSAL ELEVLİ - Londra 

     İmar Bankası ile Adabank’ın da sahibi olan Uzanlar’ın, Londra’nın Halkin Palace semtindeki 3 katlı evlerini, New York’ta açılan dava öncesinde satmaya çalıştığı, ancak başaramadığı ortaya çıktı. Motorola ile Nokia’nın "kara para, dolandırıcılık, hırsızlık, tehdit" gibi suçlamalarla New York’ta açtıkları ortak dava üzerine Uzanlar’ın Londra’daki tüm mallarına tedbir konmuştu. 
     
     En seçkin semtte 
     Uzanlar’a yakın çevrelerden alınan bilgilere göre, Cem Uzan İngiliz yargıç Justice Creswell’in tedbir koyduğu Halkin Place semtindeki 3 katlı evi 2.5 ay önce satma anlaşması yaptı. Ancak tapudaki işlemler tamamlanamadığı için satış kesinleşmedi. Uzanlar’ın evinin bulunduğu semt, elçilik binalarının da yer aldığı Londra’nın en seçkin semtlerinden biri olarak tanınıyor. Times gazetesinde yer alan haberde de, evin çok değerli olduğu belirtilmişti. Motorola’nın sözcüsü Scot Wyman, evin değerinin 8 milyon sterlin yaklaşık 15 trilyon lira olduğunu söylemişti. 
     
     Tarihi değer taşıyor 
     Uzanlar’ın birkaç yıl önce yine Londra’nın mutena semtlerinden olan Mayfair’de aldıkları ve ofis olarak kullandıkları başka bir bina ise, terk edilmiş bir görüntü sergiliyor. Kapılarına kilit vurulan tarihi binanın kapısında, içeride onarım çalışmaları olduğuna dair bir uyarı levhası bulunuyor. Prens Charles’ın başkanlığını üstlendiği vakfın sahibi olduğu binalar tarihi değer taşıyor. Belli sürelerle satın alınan binaların tapuları hiçbir zaman bir kişiye ait olmuyor. Verilen bilgilere göre, Uzanlar bu binayı aldıklarında tadilat çalışması başlattı. Ancak çalışma tamamlamadan binayı devrettiler. 
     
Bir tek ofisleri kaldı...      Uzanlar’ın binada 250 bin sterline 450 milyar lira mal olan tv video sistemi kurdukları belirtildi. Tarihi binayı devreden Uzanlar, şimdi Hammersmith’de bir apartman dairesini ofis olarak kullanıyorlar. Ailenin Amerika’daki tüm mallarına da mahkeme kararıyla tedbir gelmişti. 
     



 GÜNCEL 





















</TEXT>
</DOC>
