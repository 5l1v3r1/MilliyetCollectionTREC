<DOC>
<DOCNO> 86442 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/ekonomi/eko02.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu’nun kalbi atmaya başladı 
</HEADLINE>
<TEXT>

Sanayinin kalbi Marmara, Marmara’nın kalbi ise Kocaeli. Önce deprem, arkasından kriz... Ama şimdi ayağa kalkıyor... Bursa’da yatırımlar hızlandı. Tekirdağ ve Çorlu’da ihracat yapan krizden çıkıyor. Adapazarı’nda ise sıkıntı devam ediyor 
     Anadolu'nun dönüşü 
Eylem Türk 

Başlarken 
     Anadolu’nun sesi olmak 
     İstanbul, Türkiye’nin en büyük iş örgütlerinin merkezi. Sesi duyuluyor. Politikacıya rahat ulaşıyor. İşadamının ne istediği, ne yaptığı biliniyor. Ama Anadolu böyle değil. Sessiz ve derinden varolmaya çalışıyor. 
     Milliyet Ekonomi, Türkiye’nin Cumhuriyet tarihindeki bütün krizlerde güç ve inanç topladığı Anadolu’da, kriz sonrası ekonomik durumu saptamak, Anadolu’nun sesi olmak için yollara düştü. Muhabirlerimiz yaklaşık bir aydır kriz öncesi ve sonrası Anadolu’daki değişimleri izleyebilmek için il il dolaşıyor. Kuşkusuz her bölge, her bölgenin her ili ve her sektörde durum aynı değil. Bu nedenle her bölge için aynı vurguda bir genelleme yapmak olanaksız. Fakat şunu söylemek mümkün 
     Anadolu, Başbakan’ın rahatsızlığı nedeniyle gündeme gelen erken seçim tartışmaları ile tedirgin. Ama durup sorunun bir çözüme kavuşmasını da beklemiyor. Rakamların dili, canlanma’ya işaret ediyor. Kimse Türkiye gibi sürprizlere alışkın bir ülkede, bu görünen başlangıcın kesin biçimde mutlu sonla ulaşacağını garantileyemez. Ama bugünün, düne göre daha iyi olduğu kesin. 
     
Analiz 
     Hemen her sektörde kapasite artışı var 
     Marmara Bölgesi’nde, İstanbul’dan sonra en önemli sanayi merkezleri olan Kocaeli, Bursa, Adapazarı, Tekirdağ ve Çorlu, sanayinin nabzı’ açısından en önemli göstergelere sahip iller. Sadece Kocaeli’nde 100’den fazlası Türkiye’nin ilk 500’ü arasında, toplam bin 200 sanayi kuruluşu var. Bu ilde beklentiler olumlu. Hemen her sektörde kapasite artışları var. En önemlisi de yatırımlar... Japonlar’ın kriz yılında başlayan otomotiv yatırımlarının yanı sıra yerli yatırımcı da projelerini raftan indiriyor. 
     Otomotiv ve tekstil üretim merkezi Bursa’da sanayici Krizden çıkışın sinyallerini alıyoruz’ diyor. Yeni yatırımlar önemli bir gösterge. Cargill’in ve Bosch’un yatırımlarının yanı sıra yerli yatırımcı da hareketli. Yeni Organize Sanayi Bölgeleri’nde şu günlerde temeller atılıyor. 
     Çorlu, ihracatçı kuruluşların merkezi. Krizde kur avantajını yakalayan bölgenin ihracatında yüzde 20’lik artış olmuş. Beklentiler olumlu. Bölgenin en sıkıntılı illeri ise Adapazarı ve Düzce. Adapazarı’ndaki 900 sanayi tesisinden 200’ünün kapanmış olması, tahribatın boyutlarını gösteriyor. Genelde ise Marmara’da bir hareketlenme göze çarpıyor. 
     
Siyaset 
     Ecevit’in sağlığı değil seçim korkutuyor 
     Kocaeli Sanayi Odası’nın anketine göre işadamları en önemli risk faktörü’ olarak siyaseti görüyorlar. Başbakan Ecevit’in rahatsızlığından fazla tedirgin olmadıklarını belirten işadamları herşeye rağmen "Ne Ecevit’in rahatsızlığı ne seçim söylentileri bizi fazla etkilemez’ diyorlar. Hatta bölge işadamları"Ecevit var ya da yok, farketmez. Zaten kendisi sembolik bir Başbakan" tanımlamasını da yapıyorlar. Onları endişeye sevkeden tek şey seçim sonrası oluşacak siyasi tablo. Bölge işadamları, savunulanın aksine ekonomi ile siyasetin tam anlamıyla h l ayrılmamış olduğunu da düşünüyorlar. 
     Erken seçim olmasa iyi olur diyenler ağırlıkta. "Tam canlanmayı, istihdam artışını konuşuyoruz, erken seçim gündeme getiriliyor. Şu anda seçimin ne gereği var" diyorlar. Sık sık dile getirdikleri istekleri ise siyasi partiler ve seçim kanununun kısa sürede değiştirilmesi. Seçim için en ideal gördükleri tarih ise 2003 Sonbaharı. 
     
     Tüpraş, Arçelik, Aygaz, KentSA gibi bin 200 dev sanayi kuruluşunun bulunduğu Kocaeli, krizin etkilerini yavaş yavaş siliyor. Kocaeli Sanayi Odası’nın anketi, kapasite kullanımı, ihracat, yatırımlar gibi temel göstergelerde olumlu gelişme ve beklentileri gösteriyor. 
     Oda Başkanı Yılmaz Kanbak, "Hemen her sektörde üretim kapasitelerinde artış var. Olumsuzluk duruldu. İyimser beklenti var. İstihdamda olumlu bir artış yok ama iniş de yok" dedi. 
     Firmaların yüzde 32’sinin iç satışlarında artış olduğuna dikkat çeken Kanbak, "Yüzde 52’si de bu yıl yükselecek diyor. Bu önemli. İç satışlar inşaat sektörü nedeniyle hareketli. Tekstil sektörü de iyi gidiyor. Bir seneye kadar Kocaeli’nde tekstil sektöründe faaliyet gösteren yoktu. Yakın zamanda 5 - 6 tekstil firması kuruldu. İnanılmaz ihracat yapıyorlar. Taşıt araçları yan sanayide Japonlar’ın yeni yatırımları var" diye konuştu. 
     
     Güven ortamı oluşuyor 
     "Ekonomide U dönüşünün başlaması eylül deniyor ama bir canlanma görünüyor" diyen Kanbak, "Zaten batan battı. Geri kalanlar güven ortamıyla açılmaya başlıyor" dedi. 
     En önemli etkenin yabancı sermaye olduğunu kaydeden Kanbak, şöyle konuştu 
     "AB ile müzakere tarihi alınırsa yabancı sermaye açısından çok önemli olacak. Uzakdoğu’dan gelen yatırımcılar var. AB’ye girmek için burayı lojistik üst olarak kullamayı planlıyorlar." 
     
     Çorlu 
     Hasat toparlanmayı hızlandıracak 
     Çorlu’da 600 sanayi kuruluşu var. Bunların 250’ye yakını tekstil, 150’si deri sanayinde. İhracatta 2002’nin ilk üç ayında 2001’e göre yüzde 20 artış oldu. Çorlu Ticaret ve Sanayi Odası Başkanı İbrahim Sıdar, krizde yüzde 45’e inen kapasite kullanımının yüzde 70’e çıktığını, sanayide bir toparlanma olduğunu söylüyor. 
     Çorlu Ticaret Borsası Başkanı Özcan Tülümen ise "Trakya’da bir ay sonra hasat başlayacak. Hasatla birlikte taze para çıkacak. Esnafa, sanayiye gidecek. Özsermayesiyle çalışan Trakyalı sanayicilerin toparlanma süreci daha hızlı olacak" diyor. 
     Orion Alışveriş Merkezi’nin Genel Müdürü Ercüment Alptekin, alışveriş hacminde yüzde 20’lik bir artış olduğunu, alış veriş merkezinde yüzde 99 doluluk olduğunu belirtiyor. 
     Başak Gıda Sanayi’nin sahibi Recep Düzenli, "Kapasitem bir ay öncesine göre yüzde 100 arttı" diyor. Ersözler Yağ Sanayi ve Ticaret’nin sahibi Alpay Ersöz ise "Bizimde canlanma yok. Ama beklentimiz var. Ülkenin krizden çıkacağına inanıyorum" diyor. 
     
     Tekirdağ 
     Yunanistan dopingi 
     Deprem tedirginliği yaşanan Tekirdağ’da merkeze bağlı 652 fabrika var. En büyük sıkıntı işsizlik. Canlanma gözlenen ilde, krizde kapasitelerin yüzde 40’a kadar düştüğü, 6 bin kişinin işini kaybettiği belirtiliyor. 
     Sanayi ve Ticaret Odası Başkanı Öner Özen, "Kapasiteler yüzde 65’lere kadar çıktı. Uçağın burnu yavaş yavaş kalkıyor. Geçen yıl beş şirket kapanıyor bir şirket açılıyorsa şimdi bir kapanıyor beş açılıyor" diyor. 
     Yetkililere göre Trakya ekonomisinde canlanmayı Yunanistan ilişkileri de olumlu etkilemiş. Yunanistan’a mal satışı başladığını söyleyen Oba Turizm’in sahibi Orhan Çebi, "30’un üzerinde işadamı Yunanistan’la iş yapıyor. Kamyonetlerle baklava gidiyor. Karpuz, patates, domates ve balık gönderiyoruz. Haftada 30 - 40 otobüs Yunanistan’dan, Türkiye’den de 15 - 20 otobüs giriş yapıyor" diyor. Beşer Toprak Sanayi Yönetim Kurulu Başkanı Tarık Bahıtlı da, "Kapasitemizi yüzde 40 artırdık" diyor. 
     
     Bursa 
     Bursa’da yatırıma devam... 
     Bursa sanayicisi, Krizden çıkışın sinyallerini alıyoruz’ diyor. Tekstil, otomotiv ve gıda üretimi ağırlıkta olan Bursa, yeniden yatırıma dönüyor. Ticaret ve Sanayi Odası verilerine göre, ihracatta artış var. Taşıt araçları ve yan sanayi ihracatı 1.3 milyar dolara yükselmiş. 
     Cargill’in yatırımı, 10 Mayıs’ta açılışı yapılan Bosch’un tesislerinin yanı sıra yerli yatırımcı da kazma vuruyor. 240 firma ile Bursa’nın kalbi olan Nilüfer ve Demirtaş organize sanayi bölgeleri hareketleniyor. Demirtaş’ın dördüncü kısmı da önümüzdeki günlerde açılacak. Oda Başkanvekili Mahmut Yılmaz, elektrik, su ve doğalgaz kullanımının yüzde 35 - 40 yükseldiğini belirtiyor. "Bu durum devam ederse krizden çıkarız’ diyen Yılmaz, el değiştiren firmaların tekrar ekonomiye döndüğünü belirtti. 
     Zorlu Holding Tekstil Grubu Yönetim Kurulu Başkanı Zeki Zorlu, 2002 yılı sonuna kadar 100 milyon dolar yeni yatırım yapacaklarını söyledi. Zorlu, "Kriz devam ediyor ancak umut ışığı da göründü" diyor. 
     
     Adapazarı 
     Otomotiv canlandırdı 
     Marmara Depremi ve 2001 kriziyle üst üste iki darbe yiyen Adapazarı, krizden en çok etkilenen kentlerden biri. Halk domatesini, biberini balkonunda yetiştiriyor. Para karşılığı din değiştirme tartışmalarının yaşandığı ilde 900 sanayi tesisinden 200’ünün kapısı kilitli. 
     Ancak, durumun değişmeye başladığı belirtiliyor. Gözlenen canlılığın en önemli nedeni otomotiv. Toyota işçi alımı yapıyor. Bu arada kredi faizlerindeki düşüş ile otomotive talep canlandı. Bir otomobil firmasının distribütörü olan Adapazarı Sanayi ve Ticaret Odası Başkanı Erol Öztürk, "İhracat yapan firmalarda hareket var. Satışlar ocak ayına göre yüzde 100 arttı" diyor. Öztürk, son gelişmeleri şöyle anlatıyor 
     "Durumda iyileşme var. Bu geçici mi, devam eder mi bilmiyoruz. Üretim kapasiteleri yüzde 40’tan 70’e çıktı. İşçi de alınıyor. Yeni iş kolları türedi." 
     
Yarın Ege’de ihracat yapan kazandı      
     



 EKONOMİ 

















</TEXT>
</DOC>
