<DOC>
<DOCNO> 83757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo06.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Celtics, Nets ve Lakers konferans finaline yakın... 
</HEADLINE>
<TEXT>

     ABD Profesyonel Basketbol Ligi'nde NBA , play-off çeyrek final mücadelesinde, Doğu Bölümü'nde New Jersey Nets, deplasmanda Charlotte Hornets'ı 89-79, Boston Celtics, kendi sahasında Detroit Pistons'ı 90-79, Batı Bölümü'nde de Los Angeles Lakers, deplasmanda San Antonio Spurs'ı 87-85 yenerek, seride 3-1 üstünlük sağladı. 
     Gecenin en zorlu karşılaşmasında Los Angeles Lakers'ı, San Antonio Spurs karşısında galibiyete taşıyan isimler olarak 28 sayı ve 7 ribauntla Kobe Bryant, 22 sayı, 11 ribaunt ve 5 asistle ünlü pivot Shaquille O'Neal, 13 sayı ve 9 ribauntla da Robert Horry dikkati çekti. 
     Ev sahibi ekipte ise ''ikiz kuleler'' olarak adlandırılan oyunculardan Tim Duncan, 30 sayı, 11 ribaunt, 5 asist ve 5 blokluk performans göstermesine karşın yenilgiyi önleyemezken, ''amiral'' lakaplı David Robinson da 12 sayı ve 11 ribauntla oynadı. Spurs'da ayrıca Tony Parker, 15 sayı ve 4 asistlik bir performans ortaya koydu. 
     Boston Celtics'in, Detroit Pistons'a karşın saha ve seyirci avantajını iyi kullandığı karşılaşmada, ev sahibi ekipte Antoine Walker, 22'si ilk yarıda olmak üzere 30, Paul Pierce da 23'ü 2. yarıda olmak üzere 25 sayı kaydederek galibiyette başrolü oynadı. Bu oyunculardan Walker, 4 asist yaparken, Pierce da 17 ribaunt aldı. Celtics'de, galibiyete katkı yapan bir başka isim ise 16 sayı ve 5 ribauntla Tony Delk'di. 
     Pistons'da, Clifford Robinson'ın 24 sayı, Jerry Stackhouse'ın 16 sayı ve Corliss Williamsson'ın da 12 sayı ve 7 ribauntluk performansı, yenilgiyi engelleyemedi. 
     New Jersey Nets'in Charlotte Hornets'a deplasmanda üstünlük sağladığı maçta ise konuk ekipte Jason Kidd, 24 sayı, 11 ribaunt ve 8 asist, Kerry Kittles, 20 sayı, 4 ribaunt ve 4 asist, Keith Van Horn da 16 sayı ve 11 ribauntla galibiyette başrolü oynadı. Ev sahibi ekipte ise Baron Davis, 20 sayı, 5 ribaunt ve 6 asist, George Lynch, 19 sayı ve 6 ribaunt, David Wesley de 15 sayı ve 5 asistle oynadı. 
     Lige yarın sabaha karşı Batı Bölümü'nde Sacramento'da 3-1 Sacramento Kings'in üstünlüğüyle süren Sacramento Kings-Dallas Mavericks eşleşmesinde 5. maç yapılacak. Kings, bu maçı da kazanırsa, play-off yarı finaline yükselecek ilk ekip olacak. 
     





</TEXT>
</DOC>
