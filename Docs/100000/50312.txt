<DOC>
<DOCNO> 50312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/03/siyaset/siy02.html </URL>
<DATE> 2001/11/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP’tan zehir zemberek rapor 
</HEADLINE>
<TEXT>
Kriz kötü yönetim krizi 
ANAP yönetimi, Abant raporunu tartıştı. "DSP ve MHP’nin çağın gerisinde olduğu" bildirilen raporda, "Çaresiziz" diyen iktidarın sonunun hayırlı olmadığı vurgulandı 
     HAKAN ŞANLITÜRK Ankara 

     ANAP’ın dünkü MKYK toplantısında "partinin ikinci adamı" Erkan Mumcu’nun "Kartalkaya ve Abant toplantıları ışığında siyasi değerlendirmeler" başlıklı raporu tartışıldı. 
     Türkiye’deki durumun "Yöne-tim çökmüştür" ve "Krizin bir kötü yönetim krizi olduğuna herkes tanıktır" şeklinde ifade edildiği raporda, DSP ve MHP ile ilgili de çarpıcı değerlendirmeler yer aldı 
     "Açık bir biçimde ifade etmeliyiz ki, DSP - MHP gibi ideolojileri bakımından zamanın çok gerisine düşmüş, siyasi anlayış ve tarzları soğuk savaş çelişkilerine dayalı siyasi partilerin parlamento çoğunluğuna sahip partiler olarak seçimden çıkmaları ve dengelerin bu temele dayanmak zorunda olması, içinde bulunduğumuz dönemde Türkiye için çok büyük bir handikap olmuştur." 
     Raporda ayrıca hükümetin alternatifi olup olmadığı tartışmaları da yorumlanarak şöyle denildi "Kim olsa bunları yapacak, çaresiziz. Bu hükümetin alternatifi yok. Kendini bu sözlerle anlatmaya başlayan hiçbir iktidarın akıbeti hayırlı olmamıştır." 
     Raporda, ekonomide gelinen nokta da şöyle tanımlandı 
     "En iyimser ifadeler zaman kazanmayı başarı olarak takdim eden pansuman tedbirlerden ibaret. Bu şartlardaki bir ülke daha ne kadar böyle gidebilir, sonunda nereye ulaşır O yüzden yaşadığımız kriz bir ekonometrik model krizi değildir. Kriz, bir ekonomik - politik krizdir." 
     
ANAP’tan kriz paketi      ANAP lideri Mesut Yılmaz, "Yaşadığımız kriz bir sistem sorunudur ve bu sistem değişmedikçe, ileride yeni krizlerden kurtulmamız da mümkün değildir" dedi. ANAP’ın Türkiye’nin ekonomik ve siyasi sorunlarına ilişkin üzerinde çalıştığı "öneri paketi" dün akşam MKYK toplantısında netleştirildi. Sihirli formül arayışlarının ve kurtarıcı peşine düşmenin çare olmayacağını savunan Yılmaz, gereken önlemlerin bir defada alınması gerektiğini belirtti. Reel ve mali sektör sorunlarının eşzamanlı olarak çözülmesi gerektiğini vurgulayan Yılmaz, "Krizin esas nedeni eski günlerde yatmakta. Eski yöntemle bugünkü sorunların çözümü mümkün değildir" dedi. KDV indirimini de düşündüklerini belirten Yılmaz, şöyle devam etti "Bu tedbirler alınırsa 2002 Türkiye için son zor yıl da olabilir. Önümüzde iki yol var Ya bütçe harcamalarını kısıp tasarrufa gideriz ya da yeni vergiler koyarız. Yeni vergi yerine acil önlemler paketini devreye sokmalıyız." 
     



 SİYASET 













</TEXT>
</DOC>
