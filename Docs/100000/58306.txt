<DOC>
<DOCNO> 58306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/son/soneko18.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
2003 ve 2004'de Türkiye'ye ''ilave ek kaynak'' gelebilir... 
</HEADLINE>
<TEXT>

     Hükümet içindeki koalisyon partisi liderlerine sunulan yeni Niyet mektubu'nun, liderlerin değerlendirmesi ve ''Öncelikle Yapılacak Eylemler''in gerçekleştirilmesinin ardından, Ocak başında IMF'ye gönderilmesi planlanıyor. 
     Bu arada ortaya çıkacak finansman ihtiyacına göre, IMF'nin 10 milyar dolarlık taze kaynağa ek olarak, 2003 ve 2004 yıllarında Türkiye'ye ''ilave yeni kaynak'' sağlayabileceği belirtiliyor. 
     Üç yıllık yeni yeni Stand-By anlaşması'nın temelini oluşturacak Niyet Mektubu ise ağırlıklı olarak 2002 yılında uygulanacak olan programı kapsıyor. 
     IMF İcra Direktörleri toplantısı gerçekleştirilmeden en az bir hafta önce, İcra Direktörleri'nin Niyet Mektubu'nun okumaya başlamaları gerektiğini hatırlatan yetkililer, İcra Direktörleri Kurulu'nun en erken Ocak ayının ortasında toplanabileceğini vurguluyorlar. 
     Yetkililer, 2002 yılı finansman ihtiyacı ve bu çerçevede alınacak önlemlerin öncelikli olduğunu, 2003 ve 2004 yıllarının ise 2002'nin ikinci yarısından sonra düşünüleceğini belirtiyorlar. 
     Yeni Niyet Mektubu çerçevesinde IMF 2002'de, 10 milyar doları ''taze para'' 4.3 milyar doları da eski kaynak olmak üzere toplam 14.3 milyar doları kullandıracak. 
     
     Yeni ekstra kaynak imkanı... 

     Edinilen bilgiye göre, Stand-By programının üç yıllık bir program olması nedeniyle, 2002 yılından sonra, ekstra finansman ihtiyacı bulunmamasına rağmen IMF'nin, 2003 ve 2004 yıllarında Türkiye'ye ilave kaynak sağlayabileceği belirtiliyor. 
     10 milyar doların gelecek yıl kullandırılması durumunda, 2003 ve 2004 yıllarında IMF'nin, belirecek finansman ihtiyacına göre yeni kredi dilimleri kullandırabileceği, bu yeni ilave kaynakta, 2002 yılı performansının belirleyici olacağı kaydediliyor. Anahtar yıl olan 2002 programında başarılı olunması halinde, özellikle yapısal programların tamamlanabilmesine dönük, 2003 ve 2004 yıllarında da IMF finansmanından faydalanılabileceği ifade ediliyor. IMF'den 2002'de sağlanacak 10 milyar dolarlık ''taze kaynağın'' ise 7 milyar dolarlık kısmı bütçede, geri kalan 3 milyar dolarlık kısmı da Merkez Bankası rezervlerini güçlendirmek için kullanılacak. 
     
     Öncelikle yapılacak eylemler 

     Öte yandan IMF, ''Öncelikle Yapılacak Eylemler''in İcra Direktörleri ve dolayısıyla Yeni Niyet Mektubu'nun yayınlanacağı tarihe kadar yasalaştırılmasını istiyor. 
     Tütün, İhale, Borçlanma gibi yasaların, ''Priory Actions'' prensibi çerçevesinde, IMF'nin Ocak ayındaki İcra Direktörleri toplantısına kadar çıkarılması gerekiyor. Toplantının yapılmasının da buna bağlı olduğu ifade ediliyor. 
     






</TEXT>
</DOC>
