<DOC>
<DOCNO> 93821 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/spor/spo06.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük tehdit 
</HEADLINE>
<TEXT>

Fenerbahçe, Galatasaray ve Beşiktaş, Bakan Ünlü ile bir araya geldi, devletin destek vermemesi halinde, basketbol ve voleyboldan çekileceklerini bildirdi 
     NECMİ KEPÇETUTAN 

     FENERBAHÇE, Galatasaray ve Beşiktaş başkanları dün Spordan Sorumlu Devlet Bakanı Fikret Ünlü’yü makamında ziyaret ederek, amatör branşlardan çekilme kararı alacaklarını bildirdiler. Aziz Yıldırım, Özhan Canaydın ve Serdar Bilgili beraber hareket ederek, Ünlü’den basketbol ve voleybol gibi branşlara devletin destek vermesi gerektiğini, aksi takdirde masrafları karşılayamadıkları için faaliyete son vereceklerini ilettiler. 
     YILDIRIM, Canaydın ve Bilgili, müessese kulüpleriyle baş etmelerinin mümkün olmadığını belirterek, Bakan Ünlü’ye şu mesajı verdiler "Amatör branşlarımızı, zaten futbol gelirleriyle sürdürmeye çalışıyoruz. Ancak FIFA’nın yeni kriterleri yürürlüğe girdiğinde, bu branşlara ayıracak paramız olmayacak. Eğer devlet destek vermez ise üzülerek de olsa voleybol ve basketbol liglerinden çekilmek zorunda kalacağız." 
     BAKAN Fikret Ünlü ise basına kapalı toplantıda, konunun son derece üzücü olduğunu belirtirken, kulüplere yardım etme yolunda formül arayacağını ifade etti. Ünlü, ayrıca üç başkandan söz konusu kararı basına açıklamamaları ricasında bulundu. Başkanlar bu nedenle toplantıdan sonra açıklama yapmazken, Canaydın havaalanında görüşmeyle ilgili bilgi verileceğini söyledi. İstanbul’a gitmeden önce de söz konusu açıklama yapıldı. 
     



 SPOR 































</TEXT>
</DOC>
