<DOC>
<DOCNO> 83243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sondun35.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail operasyonunun bilançosu 
</HEADLINE>
<TEXT>

     İsrail'in Batı Şeria'da 1,5 ay önce başlattığı geniş çaplı operasyon, arkasında ağır bir bilanço bıraktı. 
     İsrail'in, intihar saldırıları sorumlusu Filistinlileri yakalamak için başlattığını öne sürdüğü ''Koruyucu Duvar'' operasyonunun bilançosu şöyle 
     
     İŞGAL EDİLEN YERLER 
     İsrail askerleri, 29 Mart'ta başlattığı saldırıda Batı Şeria'daki Ramallah, Nablus, Kalkilya, Tulkarim, Beytüllahim ve Cenin'i işgal etti. Eriha'ya girilmezken El Halil'e bir günlük akın yapıldı. 
     İsrail güçleri ayrıca, Filistin topraklarındaki pek çok küçük kasaba ve köye girdi. Bugün itibarıyla Beytüllahim İsrail kontrolündeki son Filistin kenti durumunda. 
     
     ÖLÜ SAYISI 
     Kızılhaç'ın verdiği bilgiye göre, 1 Mayıs itibarıyla operasyonda 262 Filistinli öldü. İnsan Hakları İzleme Örgütü bunların 52'sinin Cenin'de öldürüldüğünü bildirdi. 
     Yaşamını yitiren İsrail güvenlik görevlisi sayısının ise 28 olduğu belirtildi. 
     
     YARALILAR 
     Kızılhaç rakamlarına göre, 1 Mayıs itibarıyla İsrail saldırılarında 568 Filistinli ve 100 kadar İsrailli yaralandı. 
     
     TUTUKLAMALAR 
     17 Nisan itibarıyla İsrail 4 bin 258 kişiyi gözaltına aldı. 
     Bunlardan 396'nın İsrail'in aradığı kişiler olduğu belirtildi. 
     
     SİLAHLAR 
     17 Nisan itibarıyla İsrail ordusu 1949 Kalaşnikof tüfek, 2 bin 175 
     piyade tüfeği, 388 keskin nişancı tüfeği, 32 M-16, 781 tabanca, 49 tanksavar bomba ve 9 fırlatıcı, 6 havan topu, 93 makineli tüfek ve 30 kilo patlayıcı ele geçirildi. İsrail'e göre 23 patlayıcı laboratuvarı da ortaya çıkarıldı. 
     





</TEXT>
</DOC>
