<DOC>
<DOCNO> 54985 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/01/siyaset/siy03.html </URL>
<DATE> 2001/12/01/ </DATE>
<TIME>  </TIME>
<AUTHOR>  </AUTHOR>
<HEADLINE>
MHP tabanı misilleme istiyor 
</HEADLINE>
<TEXT>

Koray Aydın oylamasının sonuçlarına kızan MHP’liler ortaklarının samimi davranmadığını düşünüyor 
     MHP lideri Devlet Bahçeli, eski Bayındırlık Bakanı Koray Aydın hakkında Soruşturma Komisyonu kurulmasına ilişkin önergenin kabul edilmesi üzerine parti içi bölünme ve hükümet ortaklarına karşı sergilenecek tutum konusunda zor bir dönemece girdi. 
     Bahçeli, kurmaylarıyla yaptığı değerlendirmede, hükümet ortaklarının adil davranmadığını ifade ederek, "Gizli oylama siyasete çekildi. MHP’yi en önemli ilkelerinden biri olan yolsuzlukla mücadele ile yıldırmaya çalışıyorlar. MHP’yi yolsuzluk iddialarının içine çekerek çamur atmaya çalışıyorlar" dedi. MHP lideri, ANAP ve DSP’nin samimi davranmayıp "yanlış yaptıklarını" savunan parti tabanı ile milletvekillerinin "misilleme" yapılmasına ilişkin isteklerini ise "Ahlaki ilkeleri savunurken, aynı yanlışa düşmemeliyiz. Siyaset kinle yürümez. Biz doğru bildiğimizi savunacağız" diyerek reddetti. 
     
Arada kaldı      Genel Başkan Yardımcısı Şefkat Çetin’in birkaç arkadaşıyla oylamaya katılmaması ve Çetin’e yakın 15 vekilin kabul oyu vermesi, MHP’deki çatlağı derinleştirdi. Bahçeli, tavır almadığı Çetin ile sahip çıktığı Aydın arasında kalırken, sergilediği tutumuyla taraflar üstü bir konumda kalmayı tercih etti. 
     



 SİYASET 
















</TEXT>
</DOC>
