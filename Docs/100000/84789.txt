<DOC>
<DOCNO> 84789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur04.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yayalar dikkat, ceza geliyor... 
</HEADLINE>
<TEXT>

     İzmir Emniyet Müdürlüğü Trafik Denetleme Şube Müdürlüğü ekipleri, önemli kavşaklarda, kırmızı ışıkta geçen yayalara yönelik uygulama başlattı. 
     Borsa, Çankaya, İtfaiye, Basmane, Gümrük gibi merkezi kavşaklarda görev yapan trafik ekipleri, kırmızı ışığı ihlal ederek araçların aralarından yolun karşısına geçmeye çalışan yayalara, ''yayaların uyması gerektiği trafik kuralları'' içeren broşür dağıttılar. Ekipler, çok sayıda yayayı uyararak, trafik kurallarını ihlal etmeleri durumunda ''ceza'' uygulayacaklarını belirttiler. 
     Trafik Denetleme Şube Müdürü Süleyman Oğuz, yayaların da trafik kavramının içerisinde değerlendirildiğini ve uymaları gereken kuralların bulunduğunu belirterek, ''Işık ihlali yapan sürücünün hatası ne kadar büyük ise, yayanın da aynı derecede büyük. Biz, yayaların ölmemesi için gerekli önlemleri alıyoruz. İhlalleri, kanunlar çerçevesinde, para cezası ile cezalandırıyoruz'' dedi. 
     Ekiplerin, kural ihlalleri konusunda uyarıların yanı sıra, gelecek günlerden itibaren ceza uygulamasına geçeceği de bildirildi. 
     





</TEXT>
</DOC>
