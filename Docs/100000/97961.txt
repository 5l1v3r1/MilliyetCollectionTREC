<DOC>
<DOCNO> 97961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/soneko17.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ziraat Odaları Birliği başkanı Faruk Yücel göreve döndü... 
</HEADLINE>
<TEXT>

     Yönetim Kurulu kararıyla, bu yıl Nisan başında görevinden alınan Türkiye Ziraat Odaları Birliği TZOB başkanı Faruk Yücel, Ankara 7. İdare Mahkemesi'nin kararıyla bugün görevine döndü. 
     Konuyla ilgili açıklama yapan Yücel, Ankara İdare Mahkemesi'nin verdiği, ''yönetim kurulunun seçimle gelen başkanın görevden alamayacağı'' yönündeki kararın, Ankara Valiliği tarafından uygulanmasıyla, bu sabah makamına gelerek görevine başladığını söyledi. 
     Yücel, göreve tekrar dönüşünden duyduğu memnuniyeti dile getirirken, ''sabahtan beri tebrik mesajları alıyorum. Geri döndemden dolayı tüm oda başkanları ve çiftçilerimiz de mutlu. Onların mutluluğu beni de mutlu ediyor. Ayrı kaldığımız sürece oda başkanlarımız ve çiftçilerimiz birbirimize susamıştı. Tekrar kavuştuk. İnşallah Allah bizi mahçup etmez'' diye konuştu. 
     Görevinden ayrı bulunduğu sürede, kamuoyunda çiftçilerin sesinin kısıldığını savunan Yücel, şöyle konuştu 
     ''Dört aylık susma döneminin ardından, tekrar çiftçi ve tarımın sesini duyurmaya devam edeceğim. Seçime gidiyoruz ve seçime giderken sadece Avrupa Birliği konuşuluyor. Halbuki bu kriz döneminde, en büyük zararı çiftçilerimiz gördü. Bütün Türkiye'yi dolaşacağım. Ankara'da oda başkanlarını toplayarak, yaklaşan seçimlerde çiftçilerin nasıl hareket edeceğine karar vereceğiz. Seçime giden partilerin tarımla ilgili görüşlerini öğrenerek oy kullanacağız.'' Çiftçilerin sorunlarına da değinen Yücel, 2002 yılının 3. yarısının bitmesine rağmen, doğrudan gelir desteğinin nasıl, ne zaman ve hangi biçimde ödenip ödenmeyeceği konusunda hala bir açıklama yapılmadığını, ilk çalışmasının bu yönde olacağını vurguladı. 
     Faruk Yücel, 9 Nisan 2002 tarihinde, TZOB Yönetim kurulu tarafından görevinden alınmış, yerine yönetim kurulu üyesi Mehmet Rıfat Akyüz başkanlığa getirilmişti. 
     Bunun üzerine Ankara 7. İdare Mahkemesi'ne dava açan Yücel, mahkemenin 17 Haziran 2002 tarihli, ''İdare hukukunda kullanılmış her türlü yetkinin yasal dayanağının olması gerektiği, yönetim kurulunun seçimle gelen başkanı görevden alamayacağı ve bu yönde yetkisinin olmadığı'' gerekçesiyle, yürütmeyi durdurma kararı vermesiyle görevine dönmüş oldu. 
     





</TEXT>
</DOC>
