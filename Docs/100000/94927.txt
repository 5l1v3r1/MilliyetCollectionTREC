<DOC>
<DOCNO> 94927 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sonspo20.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Rui Costa AC Milan'da kalacağını açıkladı 
</HEADLINE>
<TEXT>

     Portekizli yıldız futbolcu Manuel Rui Costa, İtalya'nın AC Milan Kulübü'nde kalacağını açıkladı. 
     Portekiz Milli Takımı formasıyla Dünya Kupası finallerine katılan Rui Costa, tatilini tamamlayarak, bugün AC Milan'ın kamp yaptığı Milanello tesislerine geldi. 
     Kulüp İkinci Başkanı Adriano Galliani ve Teknik Direktör Carlo Ancelotti ile görüşen 30 yaşındaki Rui Costa, daha sonra yaptığı açıklamada, Atletico Madrid'e transfer olacağı iddialarına açıklık getirdi. Atletico Madrid Genel Direktörü Paolo Futre ile arkadaş olduğunu, ancak İspanya'ya gitmeyi hiç düşünmediğini ifade eden Rui Costa, ''Milan ile bir kontrat imzaladım ve başka yere gitmek gibi bir düşüncem yok'' açıklamasında bulundu. 
     2005 yılına kadar kırmızı-siyahlı kulüple sözleşmesi olan 
     Portekizli yıldız futbolcu, sezon başına yaklaşık 4 milyon Euro kazanıyor. Geçtiğimiz sezon Milan'a, Teknik Direktör Fatih Terim tarafından Fiorentina'dan alınan ancak gerek sakatlığı, gerekse formsuzluğu nedeniyle kötü bir sezon geçiren Rui Costa'nın adı uzun zamandır İtalyan gazetelerindeki transfer pazarı haberlerinde oldukça geniş yer alıyordu. Rui Costa'nın, Galatasaray Teknik Direktörü Fatih Terim tarafından istendiği haberleri de bir süre gündemde kalmıştı. 
     





</TEXT>
</DOC>
