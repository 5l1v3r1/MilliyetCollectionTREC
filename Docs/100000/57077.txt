<DOC>
<DOCNO> 57077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sontur25.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş "Ayşe tatilde mi bilmiyorum " 
</HEADLINE>
<TEXT>

     Kuzey Kıbrıs Türk Cumhuriyeti KKTC 
     Cumhurbaşkanı Rauf Denktaş, KKTC'de son günlerde yaşanan ''Ayşe tatilden dönsün'' tartışmalarına ''Ayşe tatilde mi, bilmiyorum'' yanıtını verdi. 
     Denktaş, Ankara Barosu tarafından Hilton Oteli'nde düzenlenen konferansta gösterilen Kıbrıs belgeselinin ardından bir konuşma yaptı. 
     ''KKTC'de son günlerde Ayşe tatilden dönsün şeklinde tartışmalar yaşanıyor. Bu tartışmaları nasıl değerlendiriyorsunuz '' şeklindeki bir soru üzerine Denktaş, ''Ayşe tatilde mi bilmiyorum'' yanıtını verdi. 
     Denktaş, KKTC'nin çok hassas bir dönemden geçtiğini ve bu dönemde herkesin kendilerine destek olması gerektiğini de sözlerine ekledi. 
     KKTC'nin, bütün adayı alıp ''kendilerine mal etmek isteyenlere karşı böyle bir şey olamaz'' diyenlerin devleti olduğunu belirten Denktaş, ''Devlet ve cumhuriyet kurulmamış olsaydı Rumlar bizi çoktan halletmişlerdi'' dedi. 
     Türkiye'de kendisine yönelik eleştirilere de değinen Denktaş, konuşmasını şöyle sürdürdü ''Uzayan zaman ve Türkiye'deki ekonomik koşullar, hem burada hem Kıbrıs'ta o günleri yakından yaşamamış insanların başka türlü düşünmesine neden oluyor. Rumlara göre, Kıbrıs meselesi Türkiye'nin ilhak ettiği bir ülke meselesi ve insan hakları meselesi. Maalesef dünya da, Türk askerini Ada'da gördüğü için Rumlara inanır gibi yapmakta.'' Cumhurbaşkanı Denktaş, Akdeniz'e sahip olmak isteyen her ulusun gözünü Kıbrıs'a diktiğini belirterek, ''İngilizlerin gelmesi de bu yüzden'' dedi. 
     Türkiyesiz Kıbrıs'ı AB üyesi yapmanın yaraya tuz basmak olduğunu belirten Denktaş, konuşmasını şöyle sürdürdü 
     ''Tüm delilleri önlerine sunuyoruz ama karar verilmiş. Eğer böyle devam ederse Kıbrıs'ı bağırta bağırta AB'ye üye yapacaklar.'' 
     
     Krize doğru gidiyoruz 
     Denktaş, Kıbrıs konusunda büyük bir krize doğru gidildiğini kaydederek, şunları belirtti 
     ''AB'nin yaptığı haksızlığa Türk ulusunun bir yerde şahlanıp yeter diyeceğini bildiğim için Klerides'e gel yüz yüze görüşelim ve Türkiye-Yunanistan dengesini bozmayacak bir ortaklık kuralım dedim. 
     Türkiye buna boyun eğemez ve eğmeyecektir. AB raylarında hızla ilerleyen bu Rum treni tehlikeli raylarda ilerlemektedir. Buna dur demek lazımdır.'' Denktaş, bir soru üzerine, AB ve Rumların Türkiye'nin garantörlük haklarını yadsımaması gerektiğinin altını çizerek, ''Kriz olacaktır. 
     Bu kriz AB ve Rumların gidişatına bağlı. Büyük veya küçük bir kriz olabilir. Bu tamamen onların gidişatına bağlı'' diye konuştu. 
     Cumhurbaşkanı Denktaş, Türkiye ile ''ilhakı'' düşünüp düşünmeyecekleri yolundaki bir soru üzerine de, ''Günü geldiğinde her şey düşünülür. Bir tek Kıbrıs'ın Yunan'a verilmesi düşünülemez'' karşılığını verdi. 
     Denktaş, 9. Cumhurbaşkanı Süleyman Demirel'in Azerbaycan Devlet Başkanı Haydar Aliyev ve Türkmenistan Devlet Başkanı Saparmurat Niyazov Türkmenbaşı'nın kardeşleri olduğunu söylediğini, ancak buna rağmen bu iki ülkenin KKTC'yi neden tanımadıkları yolundaki bir soru üzerine de şu karşılığı verdi 
     ''Kardeşler bazen birbirlerini çok geç tanırlar. Pakistan ve Bangladeş bizi tanıyacaktı ama ABD onları engelledi. Pakistan sürekli birkaç devlet daha olursa birlikte sizi tanırız diyor. İKÖ'de gözlemci ülke statüsündeyiz. İslam ülkelerinden olumlu sesler çıkıyor. Devam eden görüşmeler yüzünden tanınma yoluna pek çıkmadık.'' Konferansı, Filistin'in Ankara Büyükelçisi Fuad Yasin, Libya'nın Ankara Büyükelçisi Mansur Muhammed Bader, DTP Genel Başkanı İsmet Sezgin ve çok sayıda davetli katıldı. 
     






</TEXT>
</DOC>
