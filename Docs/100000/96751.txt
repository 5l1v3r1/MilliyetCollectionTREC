<DOC>
<DOCNO> 96751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun12.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'da Scharping'in görevden alınmasına tepki... 
</HEADLINE>
<TEXT>

     Almanya Savunma Bakanı Rudolf Scharping'in, Frankfurtlu bir halkla ilişkiler danışmanının özel bir hesaba yatırdığı parayı özel işlerinde kullandığı şeklindeki suçlamalar üzerine Başbakan Gerhard Schröder tarafından görevinden alınmasından sonra, Sosyal Demokrat Parti SPD Federal Meclis Grubu Başkanı Peter Struck yeni Savunma Bakanı oldu. 
     Struck, bugün Cumhurbaşkanı Johannes Rau'dan tayin belgesini alarak resmen göreve başlayacak. SPD Federal Meclis Grubu Başkan Yardımcısı Ludwig Stiegler de, Struck'un yerine SPD meclis grubu başkanlığı görevine getirildi. 
     Scharping'in görevinden alınması, SPD partisi içinde de büyük destek gördü. 
     SPD Genel Sekreteri Franz Müntefering, ''SPD yönetiminde, Scharping dışında, hiç kimse bu durumu kolayca geçiştirme niyetinde değildi. Bu nedenle Başbakan'ın bu kararı tüm parti yönetimi ve Federal Meclis Grubu tarafından destekleniyor'' dedi. 
     Adalet Bakanı Herta Daeubler-Gmelin de, Schröder'in kararının doğru olduğunu belirterek, ''Ancak Scharping'in, kendisine yöneltilen suçlamaların yalan olduğunu ispatlamak istediğine sevindim'' diye konuştu. 
     İktidar ortağı Birlik 90 Yeşiller Partisi'nin savunma politikası sözcüsü Angelika Beer de, Scharping'in görevinden alınmasını haklı gördüklerini ifade ederek, ''Silahlı Kuvvetler yurtdışındaki görevlerinden dolayı büyük bir baskı altında. Bu nedenle siyasi huzura ihtiyacı vardı. Struck, ordu içindeki reformları yoluna koyabilecek bir kişi'' dedi. 
     Silahlı Kuvvetler Derneği'nin Başkan Yardımcısı Wolfgang Ostermeier de, ''Scharping'in görevinden alınmasının zamanı gelmişti. 
     Son suçlamalardan sonra bardaktaki su taşmıştı. Başbakan Schröder'in kararı askerlerimiz için bir kurtuluş darbesi gibi oldu'' şeklinde konuştu. 
     Muhalefetteki Hıristiyan Demokrat Birlik Partisi'nin eski Genel Başkanı Wolfgang Schaeuble ise iktidardaki Federal hükümeti tümüyle suçlayarak, ''Scharping, son 4 yılda sürdürülen kötü savunma politikasının kurbanı oldu'' şeklinde görüş belirtti. 
     Stern dergisi, Scharping'in, Hunzinger'den, 80 bini daha sonra yazacağı anılarına ilişkin avans olmak üzere toplam 140 bin mark aldığını yazmış, Hunzinger'in ayrıca Scharping'in imajını düzeltmekle ve büyük şirket yöneticileri ile biraraya getirmekle görevlendirildiğini ileri sürmüştü. 
     Scharping'in görevden alınmasının, söz konusu olaydan çok, geçmişte yaşadığı skandallardan kaynaklandığı tahmin ediliyor. 
     Scharping, Kosova'daki Alman askerlerini ziyaret ettikten sonra ve Alman askerlerinin Afganistan'a gönderilmesi aşamasında Silahlı Kuvvetler'e ait bir uçakla Mallorca adasında tatil yapan sevgilisinin yanına gitmişti. 
     Scharping, Airbus A400M tipi nakliyat uçağı alımı konusunda da 2002 yılında Bakanlığı için öngörülen bütçeyi aşmış, bu nedenle 
     muhalefet partilerinin yoğun eleştirilerine hedef olmuştu. 
     





</TEXT>
</DOC>
