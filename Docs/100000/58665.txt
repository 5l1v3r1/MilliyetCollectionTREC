<DOC>
<DOCNO> 58665 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/24/guncel/gun08.html </URL>
<DATE> 2001/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Komşu kalbi, ölüm acısına dayanamadı 
</HEADLINE>
<TEXT>

     NEŞET KARADAĞ, VEFAİ TEKER DHA 

     Samsun'un Vezirköprü İlçesi'nde kendisinden kahvaltılık isteyen öğretmen arkadaşı Melahat Çan'a 3'üncü kattaki evinin balkonundan bir tabak zeytin uzatırken dengesini kaybederek düşen İngilizce öğretmeni 27 yaşındaki Refika Bayhan, gözyaşları arasında toprağa verildi. Refika Bayhan'ın cenaze töreninde 65 yaşındaki komşusu Saliha Durmaz da üzüntüden kalp krizi geçirerek öldü. 
     Refika Öğretmen için görev yaptığı Samsun'da cenaze töreni düzenlendi. Kalp hastası olan ve 10 gün yattığı Vezirköprü Devlet Hastanesi'nden yeni taburcu olan Saliha Durmaz da hastaneden evine dönerken törene rastladı. Cenazenin kime ait olduğunu öğrenmek isteyen Durmaz, tabutun başında komşusu öğretmenin fotoğrafını görünce birden fenalaştı. Yere yığılıp kalp krizi geçiren Saliha Durmaz kaldırıldığı hastanede kurtarılamadı. 
     



 GÜNCEL 













</TEXT>
</DOC>
