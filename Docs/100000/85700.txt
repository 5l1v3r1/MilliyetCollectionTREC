<DOC>
<DOCNO> 85700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/soneko12.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası ekonimistinden telekom reformlarına övgü... 
</HEADLINE>
<TEXT>

     Dünya Bankası Türkiye Direktörlüğü kıdemli ekonomisti Jim Parks, Türkiye'de önemli telekom reformları yapıldığını, bunların bölgedeki diğer ülkelere örnek teşkil ettiğini söyledi. 
     Parks, ''1. Uluslararası Hazar Ülkeleri Telekomünikasyon Konferansı''nda yaptığı konuşmada, Türkiye'nin bölgesinde çok önemli bir ekonomi olduğunu, bölgede köprü görevi gördüğünü belirtti. 
     Orta Avrupa'dan Orta Asya'ya kadar uzanan bölgede Türkiye'nin konumunu değerlendiren Parks, Türkiye'nin telekomünikasyon yoğunluğunun Gayri Safi Yurtiçi Hasıla'ya GSYİ oranı ve internet kullanımının nüfusa oranı bakımından bölgede orta seviyede yer aldığını, kırsal ve kentsel kesim arasındaki telekomünikasyon kullanımı farkının da az olduğunu ifade etti. 
     Telekomünikasyon sektöründe Türkiye'nin önündeki zorluklara değinen Parks, özel sektörün elindeki kaynakların ihtiyaçları karşılamaktan uzak olduğu için yabancı sermayeye ihtiyaç duyulduğunu, internet erişim hızının da nispeten yavaş olduğunu kaydetti. 
     Gelişmeleri takip etmenin önemli olduğunu vurgulayan Parks, ''Türkiye de küresel dünyada özellikle telekomünikasyon gibi dinamik bir sektörde diğer ülkelerin gerisinde kalmamalı'' dedi. 
     
     TÜRK TELEKOM'UN ÖZELLEŞTİRİLMESİ 
     Türkiye'nin sektörün önündeki güçlükleri aşmak için yatırımlar yaptığını, Avrupa Birliği'ne AB uyumlu reformlar gerçekleştirdiğini vurgulayan Jim Parks, Türk Telekom'un özelleştirilmesinin yapılmak istenen atılımlardan biri olduğunu hatırlattı. 
     Türkiye'de bağımsız telekomünikasyon kurulları oluşturulduğunu, bu yıl 23 lisans verildiğini, 2003 sonunda ise Türk Telekom'un üzerindeki tekelin kaldırılmasının öngörüldüğünü dile getiren Parks, ''Bu resme bakınca Türkiye'de hızlı gelişmeler yaşanıyor. Etkileyici bir tablo. Türk Telekom'a bakarsak bölgedeki ülkelere örnek teşkil edecek gelişmeler yaşanıyor'' diye konuştu. 
     Türk Telekom'un yeniden yapılandırılması doğrultusunda holdinge dönüştürülmesinin amaçlandığına dikkati çeken Parks, böylece fiyatlandırma, lisans verme ve yönetimde şeffaflığın öngörüldüğünü kaydetti. 
     Türk Telekom'da şu anda 75 bin kişinin çalıştığını, bu kadar hantal bir yapıda yönetimin zor olduğunu ifade eden Parks, holdingleşmenin avantajlarından bir tanesinin yönetim açısından kolaylıkların ortaya çıkması olduğunu söyledi. 
     Türk Telekom'un, özelleştirilmesi en zor şirket olarak ortaya çıktığını belirten Park, ''Türk Telekom'un özelleştirilmesi genel özelleştirme çalışmaları içinde önemli. Yeniden yapılanma sonucu rekabetin de önünün açılacağını düşünüyoruz'' dedi. 
     





</TEXT>
</DOC>
