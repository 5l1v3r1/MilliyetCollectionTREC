<DOC>
<DOCNO> 98892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/soneko23.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tunca Toskay ''İhracat bu yıl 18 milyar 959 milyon Dolar'a ulaştı'' 
</HEADLINE>
<TEXT>

     Devlet Bakanı Tunca Toskay, 1999 yılında 26.6 milyar dolar olan ihracatın 2001 yılında 31.3 milyar dolara ulaştığını ve 4.7 milyar dolarlık bir artış söz konusu olduğunu belirterek, bu yıl, 27 Temmuz itibariyle İhracatçı Birlikleri rakamlarına göre, ihracat miktarının 18 milyar 959 milyon dolara ulaştığını, bu trend devam ederse 1990 ile 2002 yılları arasındaki ihracat artışının 7 milyar dolar civarında olacağını kaydetti. 
     Tunca Toskay, 1999 yılından şu ana kadar geçirilen sıkıntılı, krizlerin yaşandığı dönem dikkate alındığında, bu dönemde bütün topluma moral veren, bütün ekonomiye moral veren tek istikrarlı rakamın ihracat rakamı olduğunu, bu olağanüstü dönemde ihracatçıların bu rakamı ne pahasına gerçekleştirdiğini de çok yakında bildiklerini söyledi. 
     Türkiye'nin özellikle finans kesiminde yaşanan büyük sıkıntıların ihracatçıyı ve reel sektörü bunaltırken, ayakta kalan ve elindeki bütün imkanlarıyla ihracatçıların yanında olan kurumların başında Eximbank'ın geldiğine işaret eden Toskay, devlet yardımlarını ihracat rakamı üzerinden verilen destekler olmaktan çıkarıp, ihracatı yönlendirme amacına yönelik olarak Ar-Ge, moda-marka, fuar-ofis desteği gibi bir istikamete sevk etmeye başladıklarını söyledi. 
     Toskay, ''12 Temmuz 2002 yılı itibariyle fiilen ihracata devlet desteği olarak 121.6 trilyon lira para ödenmiş durumda. 39 trilyon lira da ödemeyi beklemektedir'' dedi. 
     
     2023 YILI 

     Teknik çalışma anlamında Dış Ticaret Müsteşarlığı'nın 2023 yılına kadar Türkiye'nin bugüne kadarki dış ticaret ve üretim performansını, yatırım, üretim ve ihracat ilişkilerini dikkate alarak yaptığı bir dış ticaret stratejisini bitirmiş durumda olduklarını bildiren Toskay, sözlerini şöyle sürdürdü 
     ''Eğer, makul varsayımlar gerçekleşirse Türkiye'nin ihracatının 2023 yılında 450 milyar dolara varması mümkün gözükmektedir. Ancak, 550-560 milyar dolar civarında o tarihte bir ithalatın gerçekleşeceği hesaplanabilmektedir. 
     Hesaplar sonucu, Türkiye'nin ihracatı ile 57 ülkenin ithalatını mukayaseli olarak değerlendirdik. Sonuçta bu yaptığımız analizde Türkiye'nin rekabet üstünlüğü olan mallarını pazarlar itibariyle tespit ettik. 
     Türkiye'nin en önemli pazarı olana AB ile ticaret ilişkimizde Türkiye'nin AB pazarında ihracat üstünlüğü olan mallar belli. Ancak bu malların AB'nin ithalatı içindeki payı yüzde 10'un biraz üstünde. Bu AB ile olan dış ticaret ilişkilerimizi özellikle, ihracat ilişkilerimizi fevkalade kırılgan hale getiriyor. 
     NAFTA ülkeleriyle rekabet üstünlüğüne sahip olduğumuz ürünlerin, bu ülkelere toplam ithalatındaki payı da yüzde 10'un altında. Aynı ciddi sorunla bu pazarda da karşı karşıya geliyoruz. Ortadoğu ve Kuzey Afrika ülkelerine baktığımızda durum biraz daha iyi hale geliyor. Merkezi Doğu Avrupa ve Rusya'yı ele aldığımızda daha fazla ürün satabiliyoruz. Rekabet gücümüzün yüksek olduğu ürün paketi genişlemeye başlıyor. Bunları dikkate almak mecburiyetindeyiz'' 
     
     İHRACATTA KATMA DEĞERİ DÜŞÜK MALLAR İLK SIRADA 

     Türkiye'nin katma değeri düşük olan ürünleri hatalı olarak, yoğun bir şekilde teşvik ettiğini, bunlardan yavaş yavaş ayrılmak gerektiğini belirten Toskay, ''Katma değeri yüksek olan sektörleri teşvik eden bir teşvik sistemini acilen yürürlüğe koymamız gerekiyor'' dedi. 
     Üretim sektörlerini dışa açıklık bakımından da değerlendiren Tunca Toskay, ihracatı toplam üretiminin yüzde 25'ini geçen 43 sektör bulunduğunu belirterek, ''Bu, Türkiye ihracatının yüzde 60'ını gerçekleştiriyor. Ancak 8 tanesinin içinde tam rekabet şartları var. Diğer sektörlerde ise eksik rekabet şartları içinde çalışıyoruz. Bu gelecekteki stratejik gelişmeler açısından üzerinde durmamız gereken bir nokta'' dedi. 
     Toskay, konuşmasında, dış ticaret ve ihracatta bölgesel ve ülke bağımlılığına da dikkat çekerek, bunu giderme mecburiyeti bulunduğunu ifade etti. 
     
     DIŞ TİCARET BİRLİĞİ STATÜSÜ 

     Devlet Bakanı Toskay, konuşmasının son bölümünde, ihracatçılara seslendi. 
     1999 yılının 2. yarısından itibaren bugüne kadar beraber çalıştıklarını, çok zor dönemde birlikteliklerinin sürdüğünü belirten Toskay, şöyle devam etti 
     ''Kolay bir dönem değildi. Krizleri yaşadık. Dalgalanmanın fazla olduğu bir dönemde yaşadık. Ama diyalog kanallarımız sizlerle kapanmadı. Bunu bilinçli bir şekilde açık tutmaya çalıştık. 
     Sektörel toplantıları aksatmadan yapmaya çalıştık. Bu yıl da o sektör toplantılarımız devam etti. Biz bu politikamızı, birlikte çalışma üslubumuzu devam ettirmekte kararlıyız.'' İhracatçılar Birliği statüsünü baştan ele aldıklarını da açıklayan Toskay, ''Daha evvel Bakanlar Kurulu kararıyla İthalatçılar Birliği de kurulmuştu. Onun yürürlüğe girmesini önümüzdeki yılın bu aylarına ertelemiştik. Şimdi İhracatçılar Birliği, İthalatçılar Birliği ve onun üstünde belki de TİM'in yerini alacak olan bir Dış Ticaret Birliği statüsü üstünde çalışıyoruz. Bu çalışmayı yaparken TİM'le yakın işbirliği içindeyiz. Beraber müzakere ediyoruz. Onların tekliflerini ciddi şekilde ele alıyoruz'' dedi. 
     Kurulacak olan organizasyonda personel ve kaynak kullanımı açısından ihracatçıların kendi meselelerine daha fazla sahip çıkacaklarını, daha fazla yetki kullanacaklarını, daha çok özerk olacaklarını, bunun sözünü verdiğini belirten Toskay'ın bu sözleri, TİM üyelerinden büyük alkış aldı. 
     Toskay, bu çalışmayı çok kısa zamanda bitirmek arzusunda olduklarını dile getirdi. 
     





</TEXT>
</DOC>
