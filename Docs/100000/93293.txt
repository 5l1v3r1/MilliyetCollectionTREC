<DOC>
<DOCNO> 93293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/soneko07.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Otomotiv ihracatı "kriz dinlemedi"... 
</HEADLINE>
<TEXT>

     Ekonomik kriz nedeniyle dış pazarlara yönelen Türk otomotiv sektörünün ihracatı, yılın ilk yarısında yüzde 7.7 oranında artarak 2 milyar 116 milyon dolara ulaştı. 
     Otomotiv ihracatı, geçen yılın aynı döneminde ise 1 milyar 964 milyon dolarda kalmıştı. 
     Bu arada Haziran'da yüzde 20.9 oranında artan ihracat, aylık bazda Mart ayından sonraki en yüksek seviyesine ulaştı. 
     A.A muhabirinin Uludağ İhracatçı Birlikleri UİB verilerinden derlediği bilgiye göre, ihracat kalemleri arasında yan sanayi, geçen yılın Ocak-Haziran dönemine göre, yüzde 2.3 oranında artarak 881 milyon 432 bin dolar ile ilk sırada yer alırken, bunu 583 milyon 571 bin dolar ile binek otomobiller, 251 milyon 8 bin dolar ile de eşya taşımaya mahsus motorlu taşıtlar izledi. 
     Bu dönemde, en fazla ihracat artışı, çekiciler ve demiryolu taşıtlarının dış satımında gerçekleşirken, tanklar ve zırhlı savaş taşıtlarıyla hava uzay taşıtlarının ihracatı önemli ölçüde geriledi. 
     Haziran ayında ise yüzde 20.9'luk artışla 394 milyon 243 bin dolara yükselen ihracat, geçen yılın aynı ayında 325 milyon 867 bin dolar olarak gerçekleşmişti. 
     Aylık bazda Mart'tan sonraki en yüksek seviyesine ulaşan ihracat, Ocak'ta yüzde 2.2 ve Şubat'ta yüzde 4.8 oranında gerilerken, Mart'ta yüzde 21.4, Nisan'da yüzde 7.9, Mayıs'ta da yüzde 4.2 oranında artmıştı. 
     
     İHRACATIN ROTASI AVRUPA 
     Sektör, Ocak-Haziran döneminde 10 serbest bölgenin yanısıra 159 ülke ve özerk bölgeye ihracat gerçekleştirdi. 
     Yoğun olarak Avrupa ülkelerine yapılan ihracatta, Almanya, yüzde 23'lük gerilemeye rağmen, 389 milyon 985 bin dolar ile ilk sırada yer alırken, bu ülkeyi Fransa ve İtalya izledi. 
     Sektör, bu dönemde Dominik Cumhuriyeti, Dominika, Cayman Adaları, Sırbistan, Hollanda Antilleri, Rusya'ya bağlı Tataristan ve Dağıstan Cumhuriyeti, Afganistan, Vatikan, Çad, Monako, Mayotte, Nijer, Zaire, Fransız Guyanası, Kostarika, Honduras Swan Adaları ile Bursa ve Gaziantep Serbest Bölgesi'nden ilk kez ihracat yaptı. 
     Almanya ve ABD'ye yapılan ihracatta düşüş yaşanırken, Cezayir ve Polonya pazarının önemli ölçüde büyümesi dikkati çekti. 
     





</TEXT>
</DOC>
