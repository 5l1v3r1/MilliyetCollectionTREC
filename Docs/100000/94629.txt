<DOC>
<DOCNO> 94629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun13.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'deki istifalar dünya basınında 
</HEADLINE>
<TEXT>

     DSP'den istifalar, dünya basınında da geniş yankı bulmaya devam ediyor. 
     Japonya'nın en yüksek tirajlı gazetesi Yomiuri Shimbun, gelişmeleri okuyucularına, ''Türkiye'de Kabineden 4 İstifa... Başbakanın İstifası İsteniyor... Koalisyon Yıkılma Tehlikesi Yaşıyor'' başlığıyla duyurdu. Gazetede, istifalarla DSP'nin, MHP'den sonra ikinci parti konumuna geldiğine dikkat çekildi. 
     Ülkenin ikinci yüksek tirajlı gazetesi Asahi Shimbun da ''Türkiye'de Siyasi İktidarın Yıkılması Tehlikesi... Kabineden 4 Kişi İstifa Etti'' başlığıyla verdiği haberde, istifaların gerekçesinin, Mayıs ayından bu yana tedavisi devam eden Başbakan Ecevit'in istifasını istemek olduğu ifade edildi. Haberde, ''Başbakan, 2004 yılında görev süresinin sonuna kadar yönetimde kalmayı sürdüreceği sinyalleri verirken, yalnız muhalefet değil aynı zamanda koalisyon içerisinden de tepkiler artmakta ve Ecevit yönetimi yıkılma tehlikesi yaşamakta'' denildi. 
     ''Üçlü koalisyonun geleceğine endişeyle bakıldığını'' yazan gazete, ''Başbakan'ın çekilmesinden sonraki liderlik yarışında koalisyonun yıkılması durumunda, siyasi istikrarsızlıktan faydalanarak bir İslamcı partinin tekrar başa geçmesinden de endişe duyulmakta'' ifadesine yer verildi. 
     Nihon Keizai Shimbun da ''Türkiye'de Kabineden 3 İstifa... Siyasi Çalkantıda Borsada Düşüş Yaşandı'' başlıklı haberde, ''mali kriz yaşamakta olan Türkiye'de, Ecevit'in halefi gözüyle bakılan Başbakan Yardımcısı Özkan'ın istifa ettiği'' belirtildi. 
     
     AZERBAYCAN BASINI 
     Azerbaycan'da yayınlanan Ekspress gazetesi, Türkiye'de dün meydana gelen gelişmeleri, ''Ankara İstifaların Şokunda'' başlığıyla ilk sayfadan duyururken, Başbakan Ecevit ile Devlet Bakanlığı ve Başbakan Yardımcılığı görevleri ile DSP'den istifa eden Hüsamettin Özkan'ın son 11 yılda birlikte oldukları anlatılarak, istifalar üzerine ''koalisyon 
     hükümetinin sonuna yaklaştığı'' yorumunda bulunuldu. 
     Bizim Asr gazetesi ise ''Türkiye Erken Seçime Gidiyor'' başlığıyla verdiği haberde, erken seçimin Türk siyasetindeki son birkaç ayın en önemli gündem maddeleri arasında yer aldığı ve çeşitli senaryoların dile getirildiği belirtilerek, bazı partilerin bu yöndeki hazırlıklarının yanı sıra dünkü istifalarla erken seçim sürecinin başladığı ifade edildi. 
     Türk siyasetindeki gelişmeler, Hürriyet gazetesinde ''Türkiye'de Hükümet Krizi'' başlığıyla verilerek, Başbakan Ecevit'in rahatsızlığı, Başbakan Yardımcısı Devlet Bahçeli'nin erken seçim konusundaki açıklamaları ve istifaların, erken seçime giden süreçteki önemli aşamaları oluşturduğu belirtildi. 
     Yeni Müsavat gazetesinde ''Ecevit'in Partisi Parçalandı'' başlığıyla verilen haberde ise özellikle istifalardan sonra Türkiye'de hükümet krizinin ortaya çıkabileceği ve erken seçime gitme olasılığının giderek güçlendiği ifade edildi. 
     Azerbaycan'daki ulusal ve yerel televizyonlar da haber programlarında istifaları ve bu süreçteki gelişmeleri seyircilerine öncelikli olarak duyurdu. 
     
     İTALYAN BASINI 
     İtalya'da yayımlanan ekonomi ve politika gazetesi Il Sole 24 Ore, DSP'deki istifaların Başbakan Bülent Ecevit'in görevini bırakmasına yol açabileceğini savundu. 
     Gazetenin, ''Türkiye Ecevit Hükümeti Sallanıyor'' başlıklı haberinde, istifalar, ''Hükümetin zirvesini değiştirmeye yönelik bir girişim'' olarak nitelendirildi. ''Siyasi krizin piyasaları korkuttuğunu'' belirten gazete, Hüsamettin Özkan'ın yeni bir oluşuma gidebileceğini öne sürdü. 
     Diğer İtalyan gazeteleri de haberlerinde, ''Türkiye'de siyasi bir krizin yaşandığı'' ve ''hükümetin geleceğinin belirsiz olduğu'' ifadeleri kullandılar. 
     
     KANADA BASINI 
     Devlet Bakanı ve Başbakan Yardımcısı Hüsamettin Özkan'ın istifası ve ardından meydana gelen gelişmeler, Kanada basınında da yankı buldu. 
     Kanada ulusal radyo ve televizyon kurulusu CBC, konuyla ilgili haberi, ''Türkiye'de Koalisyon Çökmenin Eşiğinde'' başlığıyla verdi. 
     Haberde, kabineden 4 bakanın istifa etmesinin erken genel seçimlere ve Başbakan Bülent Ecevit'in istifa etmesi yönündeki çağrıların artmasına yol açacağı yorumu yapıldı. 
     CBC'nin haberinde, Ecevit'in rahatsızlığı nedeniyle son iki ayı evinde ya da hastanede geçirdiği anımsatıldı. 
     





</TEXT>
</DOC>
