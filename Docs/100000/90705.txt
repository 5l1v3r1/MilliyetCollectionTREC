<DOC>
<DOCNO> 90705 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun13.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de Beyaz Saray'a saldırı tehdidinde bulunan biri yakalandı 
</HEADLINE>
<TEXT>

     ABD'nin Florida eyaletinde Beyaz Saray'a saldırı düzenleme tehdidinde bulunan 22 yaşındaki bir kişinin yakalandığı bildirildi. 
     ABD Adalet Bakanlığı'nın açıklamasında, Miami'de yaşayan Safraz Jehaludi adlı kişinin Devlet Başkanlığı Güvenlik Servisi ajanları tarafından 2 gün önce yakalandığı ve dün mahkemeye çıkarıldığı belirtildi. Jehaludi'nin hangi milliyetten olduğu açıklanmadı. 
     Yetkililere göre Jehaludi, Federal Soruşturma Bürosu'na FBI 31 Mayıs'ta isimsiz bir elektronik posta göndererek, ''Jehaludi adındaki birinin Beyaz Saray'ı ele geçireceğini ve bir elektrik santralini havaya uçuracağını duyduğunu'' yazdı. 
     Bunun üzerine Jehaludi'nin sorgulandığı, ancak böyle bir olaydan haberdar olmadığını söylediği belirtildi. 
     FBI'a daha sonra ''Jehaludi'nin sorgulandığı için öfkeli olduğu ve 14 Haziran'da saldırı düzenlemeyi planladığı'' ifade edilen bir mesaj 
     gönderilmesinin ardından yapılan araştırmada, Jehaludi'nin bu mesajları bürosundaki ve okulundaki bilgisayarlardan kendisinin gönderdiği tespit edildi. Adalet Bakanlığı'na göre, kendisine kanıt sunulmasının ardından Jehaludi, mesajları kendisinin gönderdiğini itiraf etti. 
     





</TEXT>
</DOC>
