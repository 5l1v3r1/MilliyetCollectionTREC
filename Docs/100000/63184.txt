<DOC>
<DOCNO> 63184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/20/guncel/gun03.html </URL>
<DATE> 2002/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ambulans bu kez polisi bekletti... 
</HEADLINE>
<TEXT>

İstanbul’un merkezi semtlerinden Şişli’de yaralı polis memuru yarım saat ambulans bekledi 
     ŞAKİR AYDIN İstanbul 

     Şişli’de yaşanan ambulans skandalında bu kez mağdur olan bir polis memuruydu. Aşırı hız yapan bir sürücü yol kenarında aracını tamir etmeye çalışan polis memuruna çarptı. Ancak ambulans bu kez de zamanında gelmedi. Kaza, önceki gece saat 03.00 te Pangaltı da meydana geldi. Harbiye Karakolu’nda görevli polis memuru İbrahim Kılar, ilaç almak için özel otomobiliyle Taksim’e gitti. Geri dönüşte otomobili hararet yapan Kılar tamir etmek için aşağı indi. Bu sırada Bora Karahasanoğlu’nun kullandığı otomobil, kontrolden çıkarak, Kılar’ın aracına yandan çarptı. 
     Çarpmanın etkisiyle bacaklarından yaralanan Kılar, aracının yanında yere düştü. Vatandaşların haber vermesiyle olay yerine gelen polis ekipleri, yerde yatan meslektaşları için hemen ambulans çağırdı. 
     
     Polisler teselli etti 
     Ancak çevrede birçok hastane bulunmasına rağmen, ambulans bir türlü olay yerine gelemedi. Acılar içinde kıvranan polisi, meslektaşları dizlerine yatırarak teselli etmeye çalıştı. Kılar yarım saat bekledikten sonra gelen ambulansla Şişli Etfal Hastanesi’ne kaldırıldı. Kılar’ın bacaklarında ve dizinde ezilmenin yanısıra kırıklar bulunduğu tespit edildi. Kazaya neden olan araç sürücüsü ifadesine başvurulmak üzere gözaltına alındı. 
     



 GÜNCEL 

























</TEXT>
</DOC>
