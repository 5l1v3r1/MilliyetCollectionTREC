<DOC>
<DOCNO> 52954 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/18/son/sontur03.html </URL>
<DATE> 2001/11/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Light sigara daha mı tehlikeli 
</HEADLINE>
<TEXT>

     Light sigaraların, insan sağlığına daha fazla zarar verdiği öne sürüldü. 
     Sigarayla Savaşanlar Vakfı Başkanı Ubeyd Korbey, "Light" sigaraların, insanları daha kolay öldürmek için kurulmuş bir tuzak olduğunu iddia etti. 
     Korbey, light sigara tercih edenlerin üçte birinden fazlasının sırf sağlıklarından endişe ettikleri için marka değiştirdiğini, ancak bunların light sigaranın tehlikesinden haberdar olmadığını söyledi. 
     Light sigara içiminin, katran incelmiş olduğu için dumanın ciğerlere tam dolmasına neden olduğuna dikkat çeken Korbey, "Light sigara insanların daha fazla sigara içmesine ve daha fazla bağımlı olmasına sebep olmaktadır. Dumanın tam ciğerlere dolması, katranın zehirleri tam tutamaması gibi olumsuzluklar bir araya gelince, nikotin, arsenik fare zehiri , likid gaz, DDT haşere ilacı , tiner, hidrojensiyanür gibi 4 bin değişik zararlı madde de vücuda daha kolay alınıyor" şeklinde konuştu. 
     Korbey, light sigara içimi ile zararlı maddelerin alım oranının, diğer sigaralardaki alım oranından yüzde 50 daha fazla olduğunu kaydederek, "Light sigaraların üstündeki etiketin bir anlamı yok. Sadece insanları kandırıp ceplerindeki paraları almayı amaçlıyorlar" dedi. 
     






</TEXT>
</DOC>
