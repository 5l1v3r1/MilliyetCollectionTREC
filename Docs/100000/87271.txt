<DOC>
<DOCNO> 87271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur23.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da UFO görüldüğü iddia ediliyor... 
</HEADLINE>
<TEXT>

     Sirius Ufo Uzay Bilimleri Araştırma Merkezi Başkanı Haktan Akdoğan, Beykoz'da bir elektrik teknisyenince amatör kamerayla görüntülenen cismin ''çok büyük olasılıkla bir ufo olduğunu'' ileri sürdü. 
     Sirius Araştırma Merkezi'nin Beyoğlu'ndaki binasında yapılan toplantıda, elektrik teknisyeni Saffet Sap'ın Beykoz Kavacık'ta amatör kamerayla çektiği bir cismin görüntüleri medya mensuplarına izlettirildi. 
     Beykoz Mezarüstü Sokak'ta ikamet ettiğini söyleyen Sap, görüntüyü nasıl çektiğini şöyle anlattı 
     ''26 Mayıs Pazar günü, saat 18.30 sıralarında, oğlum ve kız kardeşim Serpil ile yağışlı havada şimşek görüntüsü çekmek üzere amatör kamerayla kayıt yapıyorduk. İstanbul'da etkili olan yağmurun sona ermesiyle birlikte evimin kuzey cephesindeki camdan dışarı bakarken, Anadoluhisarı-Kavacık semalarında, 1-2 kilometre mesafede siyah bir kütleye benzeyen cisim gördüm. İlk önce uçurtma ya da uçak olduğunu düşündüm. Ancak sabit duran cisim bir süre sonra yükselmeye başladı. Daha dikkatli bakınca cismin bir böceğe benzeyen görüntüsü olduğunu fark ettim. 7-8 ayağı vardı. Üst kısmında sarı, kırmızı ve yeşil renkli ışıklar yanıp sönüyordu. Kuyruk kısmından ise yeşil renkte bir duman çıkıyordu.'' Saffet Sap, cismi toplam 3 dakika seyrettiğini, ancak bunun sadece 1.5 dakikalık kısmını kaydedebildiğini ifade ederek, ''Hayatımda hiç 
     böyle bir cisim görmedim. İlk gördüğümde çok heyecanlandım'' dedi. 
     Sirius Ufo Uzay Bilimleri Araştırma Merkezi ile hiç bir ilgisinin bulunmadığını ifade eden Sap, görüntünün incelenmesi için ilk önce bir televizyon kanalına, oradan da merkeze geldiğini anlattı. 
     Kardeşi Filiz Sap da daha önce ''Ufo'' gördüklerini, ancak bunu görüntüleyemediklerini ileri sürdü. 
     
     AKDOĞAN GÖRÜNTÜYÜ YORUMLADI 
     Araştırma Merkezi Başkanı Haktan Akdoğan da görüntülerini izlediği cismin meteoroloji balonu, uçurtma, uçak veya bir meteora benzemediğini öne sürerek, şunları söyledi 
     ''Cisim, yer çekimi kurallarına ters gelebilecek bir şekilde hareket ediyor ve manevra yapıyor. Tipik Ufo gözlemlerinde görülen gökkuşağı renklerinde ışıklar saçan bir cisim. Bunun doğal bir fenomen olmadığı çok net. Yüzde 99 Ufo. Uzaktan kumandalı bir aygıt da olabilir ama yüzde 99 Ufo. Benim tespitlerime göre, Türkiye'de bu kadar yakından çekilmiş tek Ufo görüntüsü. Önümüzdeki günlerde Türkiye'de çok daha fazla Ufo gözleminin yapılacağını düşünüyorum.'' Akdoğan, cismin havada sabit durup, daha sonra hareket edebildiğine göre, mekanik bir yapısı bulunması gerektiğini de ifade ederek, ''Kayda değer bir görüntü. Bu görüntüyü yurtdışında işbirliği yaptığımız diğer kurumlara da ileteceğiz'' dedi. 
     ''Ufo yoktur, bu tür iddialar safsatadır'' diyenlerin bu görüşten vazgeçmesi gerektiğini de dile getiren Akdoğan, dünyanın bir çok üniversitesinde ''Ufo''ların ders konusu olarak okutulduğunu, Türkiye'de de bunun için gerekli altyapının hazırlanması gerektiğini söyledi. 
     





</TEXT>
</DOC>
