<DOC>
<DOCNO> 56700 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/dunya/dun01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Komuta şimdilik İngilizlerde 
</HEADLINE>
<TEXT>

     WASHINGTON Milliyet 

     Afgan siyasi liderlerinin vardığı anlaşma gereği, 20 Aralık'tan itibaren Kabil'de göreve başlaması öngörülen Uluslararası Güvenlik Gücü'nün liderliğini ilk aşamada İngiltere üstlenecek. ABD Başkanı George W. Bush ile İngiltere Başbakanı Blair arasındaki bir telefon görüşmesi ardından Washington'da alınan bu karar, dün ABD Dışişleri Bakanı Colin Powell tarafından açıklandı. Karar, Türkiye'nin Uluslararası Güç'e katılmayacağı ya da liderliğini üstlenmeyeceği anlamına gelmiyor. 
     
     90 gün sonra devir teslim 
     ABD'li yetkililere göre, ilk aşamada İngiltere'nin liderliğinin tercih edilmesinin nedeni, İngiliz askerlerinin on gün içinde Kabil'e yerleşerek göreve başlayacak hazırlığa sahip olmaları. Ancak İngilizler'in, gücün liderliğini "60 gün ya da en fazla 90 gün için" üstlenmek istedikleri ve bu sürenin sonunda, bir başka ülkenin gücün liderliğini devralacağı belirtiliyor. 
     
     Türkiye aday 
     İkinci aşamadaki lider adayı olarak Washington'da üzerinde en fazla durulan iki ülke ise Türkiye ve Almanya. ABD'li yetkililer bu konuda son kararın ülkelerin her türlü avantaj ve dezavantajları değerlendirilerek alınacağını ve nihai sözün Başkan Bush'a ait olacağını söylüyorlar. 
     



 DÜNYA 













</TEXT>
</DOC>
