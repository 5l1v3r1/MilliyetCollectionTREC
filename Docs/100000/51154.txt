<DOC>
<DOCNO> 51154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sontur19.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz partisinin yeni çözüm önerilerini açıkladı 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, seçim sisteminin yeniden gözden geçirilmesi ve daraltılmış seçim çevrelerinin getirilmesi gerektiğini söyledi. Yılmaz, ''Belediye başkanlıkları seçimleri iki turlu olmalıdır'' dedi. 
     Yılmaz, partisinin TBMM Grup toplantısında yaptığı konuşmada, iktidar ortaklarına götürecekleri ekonomik ve siyasi çözüm paketi hakkında da bilgi verdi. 
     Yılmaz'ın sıraladığı öneriler şöyle 
     ''-Hükümetin mahalli nitelik taşıyan tüm görev, yetki ve imkanları yerel yönetimlere devredilmelidir. 
     -Yerel yönetimlerde karar ve icra birimleri birbirinden ayrılmalı ve birbirini kontrol eder mekanizmalar kurulmalıdır. 
     -Bakanlıkların hükümet ortaklarına dağılımında sektörel bilgi ve ilişkileri ön planda tutan yeni bir yaklaşım benimsenmelidir. 
     -Siyasi Partiler Yasası ve Seçim Yasası'nın yeniden ele alınarak siyaset kurumunun yeniden yapılandırılması sağlanmalıdır. 
     -Güvenin yeniden sağlanması için yolsuzlukların önlenmesi ve sivil toplumun geliştirilmesi konusunda bu Hükümet, özel bir misyon yüklenmelidir. 
     -Tüm yeniden yapılanma, hükümet, siyaset ve sistem ve ekonomi girişiminin ruhunda varolacak anlayış, vatandaşa güvenin esas, kuşkunun istisnai olmasıdır. 
     -Kamuda gereksiz istihdama ayrılan kaynaklar yoktur. Bu hantal ve gereksiz yapının üretimi engellemesinin topluma ödettiği alternatif sistem maliyeti önemlidir. 
     -Seçim sistemi yeniden gözden geçirilmeli, daraltılmış seçim çevreleri getirilmelidir. 
     -Belediye başkanlıkları seçimleri iki turlu olmalıdır. 
     -Yeni vergi getirilmemeli, enflasyon muhasebesi sistemine geçilmelidir. 
     -Sermaye ve yatırımlara sağlanan kolaylıklar, yerli, yabancı, kızıl, yeşil ayrımı yapılmadan uygulanmalıdır. 
     -Matrah, stok, servet, sicil affı gibi uygulamalarla yeni ve sağlam bir başlangıcın temeli atılmalıdır. 
     -Kayıt dışı varlık, iş ve istihdamın önüne geçmek için vergi oranları makul düzeye çekilmelidir. 
     -Ekonomiyi kayıt altında tutmayı kolaylaştırmak için nakit para yerine kredi kartı ve çek gibi sistemler özendirilmelidir. 
     -Teşvik mevzuatı ve uygulaması, verimlilik, araştırma geliştirmeyi özendirme gibi rasyonel yaklaşımlar da gözden geçirilmelidir. 
     -İhracat işlemleri basitleştirilmeli, ihracatçıya verilen destek güçlendirilmelidir. 
     -Şirketlerin iflas yoluyla yok olup gitmesi yerine, rehabilite edilip ekonomiye yeniden kazandırılmalarını sağlayacak yöntemler de gündemdedir. 
     -Yatırımları teşvik için karmaşık bürokratik sistemler kaldırılmalı, yatırımcılar tek bir bürokratik mercii ile muhatap kılınmalıdır.'' Yılmaz, bu önerilerin çok daha detaylı bölümünün, 100'den fazla somut öneriyi içeren öneri paketini hükümet ortaklarına birkaç gün sonra vereceklerini söyledi. 
     
     Acil tedbirler 
     Koalisyon liderlerinin dün yaptığı zirve hakkında da bilgi veren Yılmaz,, bu toplantıda 2002 bütçesi için alınması gereken bazı tedbirleri görüştüklerini kaydetti. Bu tedbirlerin ''ilke kararına'' bağlandığını bildiren yılmaz, birkaç gün içerisinde acil alınacak önlemlerin kamuoyuna açıklanarak yürürlüğe konulacağını ifade etti. 
     Yılmaz, kendilerinin önerdiği bazı konuların da çok kısa vadeli, acil tedbirlerde hayata geçirileceğini kaydetti. 
     






</TEXT>
</DOC>
