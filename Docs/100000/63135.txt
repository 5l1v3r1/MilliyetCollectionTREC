<DOC>
<DOCNO> 63135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/sonspo02.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Serdar Bilgili Beşiktaş maçını ABD'de uydudan izleyecek 
</HEADLINE>
<TEXT>

     Amerika Beşiktaşlılar Derneği, Başbakan Bülent Ecevit ile birlikte ABD seyahatinde bulunan BJK kulübü Başkanı Serdar Bilgili'ye başarılarından dolayı bir plaket verdi. 
     Amerika Beşiktaşlılar Derneği'nin genel merkezinde yapılan ve yönetim kurulu üyelerinin de hazır bulunduğu toplantıda söz alan başkan Dr. Ata Erim, ''Kuruluşunun 1. yılında bulunan derneğimizi ziyaret eden genel başkanımız Serdar Bilgili bize büyük destek vermiştir'' dedi. 
     Serdar Bilgili ise, ''ABD'deki Beşiktaşlıların bu kadar kısa sürede çok kuvvetli bir dernek oluşturmalarından dolayı memnuniyetini'' dile getirdi. 
     
     ABD'de kamp 

     Bilgili, Beşiktaş'ın Amerika'da kamp yapması konusunda kendilerine büyük istek geldiğini, Daum'un da Amerikayı çok sevdiğini, Amerika Beşiktaşlılar Derneği'nin girişimleriyle bunu ileriki yıllarda gerçekleştirebileceklerini söyledi. 
     ABD'deki Türklerden çıkarılacak olan Beşiktaş hisselerinin bu ülkede pazarlanması konusunda yardım isteyen Bilgili, ''Türkiye'de yaşanan ekonomik kriz ortamından kulübümüz yara almadan çıkmıştır'' dedi. 
     ''Brezilya'dan transfer ettikleri oyuncuların bu hafta takıma katılmasıyla daha da güçleneceklerini'' belirten Bilgili, son günlerde gündeme gelen Beşiktaş İnönü Stadı'nın durumu ile ilgili hiçbir açıklama yapmayacağını söyledi. Bilgili, ''Bu çok hassas bir konu'' diye konuştu. 
     Yarın oynanacak Beşiktaş-Trabzonspor karşılaşmasını İhsan Kalkavan ve Amerika Beşiktaşlılar Derneği Yönetim Kurulu ile birlikte uydudan izleyecek olan Serdar Bilgili aynı gün yurda dönecek. 
     






</TEXT>
</DOC>
