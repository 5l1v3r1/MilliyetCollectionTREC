<DOC>
<DOCNO> 76036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/sonspo24.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Savcı, 90 günlük para cezası ödememi önerdi" 
</HEADLINE>
<TEXT>

     Beşiktaş Teknik Direktörü Christoph Daum, Koblenz Eyalet Mahkemesi'nde sürdürülen uyuşturucu davasında Başsavcı Norbert Weise'nin, bugün avukatlarına 90 günlük para cezası ödemesini önerdiğini söyledi. 
     Daum'un, 90 günlük para cezası ödemeyi kabul etmesi halinde suçu kayıtlara geçmeyecek ve antrenörlük lisansını da koruyabilecek. 
     Daum, bugün Koblenz Eyalet Mahkemesi'nde verdiği ifadesinde, Koblenz Savcılığı'nda yetkili bir daire başkanının, Weise'nin önerisini reddettiğini ve 150 günlük para cezası ödenmesi talebinde bulunduğunu belirtti. Bu durumda ise Daum'un suçu polis kayıtlarına geçecek ve lisansı da elinden alınacak. 
     Weise, bu konuda bir açıklama yapmaktan kaçınırken, davaya bakan savcı Jörg Angerer, 90 ya da 150 günlük para cezası ödenmesi konusunun, sözkonusu görüşmede konuşulmadığını söyledi. 
     Öte yandan, Daum ile birlikte yargılanan sanıkların avukatı Dietmar Müller, davaya bakan yargıçlardan Günter Hagenmeier'in, Daum'un avukatları ile bir otoyol restoranında yaptığı görüşmenin içeriği hakkında bilgi vermediği gerekçesiyle davadan alınması talebinde bulundu. 
     Toplam 63 kez 3'er ya da 5'er gram kokain kullanmak ve 100 gram kokain satın almak için talimat vermekle suçlanan Daum hakkındaki davaya, 9 Nisan Salı günü devam edilecek. 
     






</TEXT>
</DOC>
