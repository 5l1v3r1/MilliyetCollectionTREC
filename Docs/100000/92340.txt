<DOC>
<DOCNO> 92340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo05.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
"Özür dileriz" 
</HEADLINE>
<TEXT>

Şenol Güneş, hedefe ulaşamadıklarını, bunun üzüntüsünü yaşadıklarını vurguladı, "Elimizden geleni yaptık. Dünya futboluna ses ve renk getirdik" diye konuştu 
     "Gurur duyuyorum" 
     BREZİLYA maçının ardından futbolcuları teselli etmeye çalışan A Milli Takım Teknik Direktörü Şenol Güneş, sahada her şeyi yaptıklarını, sadece golü bulamadıklarını söyledi. Kaliteli bir takım olduklarını vurgulayan tecrübeli hoca, "Dünya Kupası’na ses ve renk getirdik. Sürekli yükselen bir trendimiz var. Oyuncularımla gurur duyuyorum. Türk halkından yaşadıkları üzüntü için özür diliyoruz. Ancak futbolcularımız ellerinden geleni yaptılar" açıklamasını yaptı. 
     
     Hesaplar tutmadı 
     ŞENOL Güneş, geleceklerinin parlak olduğunu vurgulayıp, "Buraya zirveye çıkmak için gelmiştik. Ancak düşündüğümüz yere henüz gelemedik. Brezilya’yı geçseydik, kupayı alacaktık" dedi. Başarılı çalıştırıcı, "Özellikle ilk yarıda oyunu kontrol etmek istiyorduk. Ancak kanatlarda ve Rivaldo’nun şutlarında zaaf gösterdik. İkinci yarıda kontrollü oynayıp, rakibimizi yormayı planladık. Ancak erken gelen gol bizi etkiledi. Beraberliği bulsaydık, maçı alabilirdik" diye konuştu. 
     
     Hakan’ı savundu 
     ORTA sahada çok hata yaptıklarının altını çizen Güneş, şöyle devam etti "Yediğimiz golde Fatih’in büyük hatası oldu. Orta sahada dönen topların hepsi kalemizde tehlike yarattı. Bu maç yine oynansa, yine Hakan’la başlardım. O elinden geleni yaptı. Rüştü mükemmeldi. İyi işler yaptık. Mutluyuz, keyif aldık. G.Kore’yi yenip, üçüncü olmak istiyoruz. Ancak sonuç ne olursa olsun, bu dostluk maçı olacak. Çünkü finali kaybeden takımlar için bu maçların etkisi farklı oluyor". 
     



 SPOR 





































</TEXT>
</DOC>
