<DOC>
<DOCNO> 89078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sontur19.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Skandal Yakalanıp adliyeye teslim edilen silahları satmışlar 
</HEADLINE>
<TEXT>

     Adana'nın Ceyhan İlçesi'nde, Adliye Emanet Deposu'nda tutulan 70 tabanca, 6 tüfek ve bir kilo esrarın satıldığı, olayla ilgili 16 kişinin yakalandığı bildirildi. 
     Emniyet Müdürlüğü yetkililerinden alınan bilgiye göre, İstanbul'da bir kişide ele geçirilen ruhsatsız tabancanın incelemeler sonucunda, Ceyhan Adliyesi Emanet Deposu kayıtlarında yer aldığı belirlendi. 
     Soruşturmanın kapsamı genişletilince, emanetteki 70 tabanca, 6 pompalı tüfek ve bir kilo esrarın depoda bulunmadığı ortaya çıktı. 
     Gözaltına alınan depo memuru Mustafa Naz 30 sorgusunda, silahları ve uyuşturucuyu sattığını itiraf etti. Sanığın ifadesi doğrultusunda silahları başka kişilere pazarladıkları belirlenen Servet Atar, Vedat Usta, Hasan Açıkgöz, Süleyman Cebeci, Zeytin Saatçı ile satın alan Avni Cintay, Osman Cintay, Abdulhamit Canpolat, Mustafa Caymaz, Mete Atadağ, Erhan Uz, Ali Yuvanç, Faruk Teke, Hüseyin Abuzeroğlu ve Murat Kartığ da yakalandı. 
     Sanıkların üzerinde ve gösterdikleri yerlerde yapılan aramalarda 15 tabanca ve 6 pompalı tüfek ele geçirildi. 
     Yetkililer, sanıkların sorgulanmalarından sonra adliyeye sevk edildiğini ve olayla ilgili bazı kişilerin arandığını bildirdiler. 
     





</TEXT>
</DOC>
