<DOC>
<DOCNO> 53415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/son/soneko24.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
AB, 11 Eylül nedeniyle büyüme tahminini aşağı çekti 
</HEADLINE>
<TEXT>

     Avrupa Birliği, 11 Eylül'de ABD'ye yapılan saldırıların yol açtığı belirsizlik ve güvensizlik atmosferi nedeniyle 2001 yılı için yaptığı büyüme tahminini aşağı çekti. 
     Avrupa Komisyonu'ndan yapılan açıklamada, Avrupa mali ve parasal birliğini euro kuşağı oluşturan 12 ülkenin ekonomik büyüme hızında 11 Eylül öncesinde zaten bir düşüş gözlenmekle birlikte, 11 Eylül 
     saldırılarının bu eğilimi daha da şiddetlendirdiği bildirildi. 
     Açıklamada, euro kuşağının ortalama yıllık büyüme hızının bu yıl için yüzde 1.3 olmasının beklendiği belirtildi. AB, euro kuşağı için geçen baharda yüzde 3'lük bir yıllık büyüme tahmini yapmıştı. 
     Komisyon, euro kuşağına katılmayan 3 üye ile birlikte bütün AB ekonomisinin ise bu yıl yüzde 1.7 oranında büyümesinin beklendiğini bildirdi. 
     Euro kuşağının 2002 yılı büyüme hızının 1.6, tüm AB'nin büyüme hızının da yüzde 1.4 olması bekleniyor. 
     Aynı şekilde, IMF ve OECD gibi kuruluşlar da gerek Avrupa, gerek dünya ekonomisi için büyüme tahminlerini aşağıya çekmişlerdi. 
     Bununla birlikte, AB Komisyonu, yine diğer kuruluşların beklentilerine paralel biçimde gelecek yılın sonlarında itibaren bir toparlanmanın başlayacağı tahmininde bulundu. Buna göre 2002 yılı sonlarına doğru başlayacak toparlanma sayesinde 2003 yılında yüzde 2.9'luk bir büyüme tutturulabilecek. 
     İktisatçıların çoğunluğu açısından yüzde 2.5'luk büyüme oranı ''resesyon sınırı'' olarak kabul ediliyor. Yüzde 2.5'un altındaki büyüme hızı ekonomik durgunluğa işaret ederken, bu sınırın üstü ekonominin büyüdüğünü gösteriyor. 
     






</TEXT>
</DOC>
