<DOC>
<DOCNO> 80611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/son/sontur07.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Tayyip Erdoğan ne söylediğini hatırlayamadı... 
</HEADLINE>
<TEXT>

     Ankara DGM Savcısı Nuh Mete Yüksel, dün, AK Parti Genel Başkanı Recep Tayyip Erdoğan'ı sorgulaması sırasında Rize'deki konuşmasından dolayı Erzurum DGM'nin başlattığı soruşturma kapsamında, talimat ifadesini de aldı. 
     Edinilen bilgiye göre, Savcı Yüksel'in, Erdoğan hakkında yürüttüğü soruşturmanın esasını, Almanya'nın Ausburg kentinde 1993 yılında yaptığı belirtilen konuşma oluşturuyor. Savcı Yüksel'in dünkü sorgusunda da Erdoğan'a bu konuya ilişkin sorular yönelttiği kaydedildi. 
     Erdoğan'ın, Ausburg konuşmasının bir bölümünü hatırlatan Savcı Yüksel'e, bu konuşmayı doğruladığı, ancak ifadeleri hatırlamadığını söylediği öğrenildi. 
     Savcı Yüksel'in, konuşmanın bir kısmını incelediği ifade edilirken, Erdoğan'ın Rize konuşmasını da soruşturmanın içinde değerlendirdiği belirtildi. 
     Bu arada, Savcı Yüksel, AK Parti Genel Başkanı Erdoğan'ın Rize'de yaptığı konuşmayla ilgili Erzurum DGM Cumhuriyet Başsavcılığı'nın başlattığı soruşturma kapsamında talimat ifadesini de aldı. 
     Erzurum DGM, Erdoğan hakkında Türk Ceza Kanunu'nun TCK ''suça kapalı tahrik'' başlıklı 312, ''Anayasa kuruluşlarını ve kamu şahsiyetlerini tahkir'' başlıklı 159 ve ''cumhurbaşkanına hakaret ve sövme'' hükmünü içeren 158. maddelerine muhalefetten soruşturma yürütüyor. 
     





</TEXT>
</DOC>
