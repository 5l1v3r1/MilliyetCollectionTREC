<DOC>
<DOCNO> 83101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sontur05.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Gezegenlerin muhteşem dansı Türkiye'den çıplak gözle izlenecek 
</HEADLINE>
<TEXT>

     Merkür, Venüs, Mars, Jüpiter ve Satürn gezegenleri, 40 yıl aradan sonra yanyana geldi. Türkiye'nin her yerinden günbatımından hemen sonra bir ay boyunca çıplak gözle izlenebilecek beş gezegen, 13-14 Mayıs tarihlerinde Dünya'nın uydusu Ay ile birlikte en yakın pozisyonda gözlenebilecek. 
     ODTÜ Amatör Astronomi Topluluğu'ndan alınan bilgiye göre, normal şartlarda gökyüzünün batı yönünde çıplak gözle ancak bir iki tanesi görülebilen gezegenlerden Merkür, Venüs, Mars, Jüpiter ve Satürn, Mayıs ayı boyunca aynı anda ortaya çıkarak muhteşem bir görüntü oluşturacak. 
     Daha önce 5 Şubat 1962'de gerçekleşen tam güneş tutulması sırasında buluşan beş gezegen, bir daha 21 Mart 2022 sabahı, 8 Eylül 2040 akşamı ve 30 Nisan 2060'ta birlikte izlenebilecek. 
     Beş gezegenin izleyeceği seyir haritasına ''http www,physics.metu.edu.tr aat 5gezegen.html'' adresinden ulaşılabilecek. Bu gezegenlerin bir ay boyunca hareketleri şöyle olacak 
     -Gezegenler, 8-12 Mayıs arasında batı yönünde aynı doğrultu üzerinde ışıldayacak. En yüksekte yer alan Jüpiter'in tam üzerinde İkizler takımyıldızının yıldızları Pollux soldaki ve Castor sağdaki izlenebilecek. Venüs ile Mars birbirine en çok 10 Mayıs akşamı yaklaşacak. 
     -13 Mayıs akşamı günbatımından 45 dakika sonra, beş gezegen ve Ay bir arada görülebilecek. Oldukça sönük ve ince bir hilal şeklini alan Ay ile Merkür'ü görmek için temiz bir batı ufku ve bir dürbün gerekecek. Batı ufkunda Venüs'ün sağ aşağısına Mars, Satürn ve Merkür dizilecek. Ay ise Merkür'ün tam altında yer alacak. En tepedeki Jüpiter ile birlikte beş gezegen ve Ay serisi tamamlanacak. 
     
     GEZEGENLER VE AY EN YAKIN KONUMDA 

     -14 Mayıs'ta ise hilal şeklindeki Ay, daha parlak ve Venüs-Mars ikilisinin tam altında, Satürn'ün ise tam üzerinde daha yüksekte görülebilecek. İyice sönükleşen Merkür'ü görmek için de çok temiz bir hava ve bir dürbün gerekecek. Bu akşam, 5 gezegen ile Ay, birbirine en çok yaklaştıkları gün olacak. 
     -Ay, 15 Mayıs'ta Venüs ile Jüpiter'in tam arkasında yer alacak. 
     Satürn ise daha alçakta görülürken, Mars ile Venüs sönükleşecek. 
     -16 Mayıs akşamı Ay, Jüpiter'in tam üzerinde parlayacak. Merkür gezegeni ise çıplak gözle görülemezken, Satürn çok alçakta kalacak. 
     -17 Mayıs-1 Haziran tarihleri arasında Venüs ile Jüpiter her akşam birbirlerine daha fazla yaklaşacak. Satürn gözden kaybolurken, Mars da her geçen gün alçalacak. Venüs ile Jüpiter'in üzerinde Pollux ve Castor yıldızları ile Capella ve Procyon yıldızları dikkati çekecek. 
     -Gökyüzünün en parlak iki gezegeni Venüs ile Jüpiter, 2-3 Haziran'da ikizler takımyıldızıyla yan yana gelecek. 
     -12 Haziran'da Ay, Mars'ın sol üstünde yeniden ortaya çıkarken, Ay'ın sol üstünde Jüpiter ile Venüs yer alacak. Pollux ile Castor ise Ay-Mars çiftinin tam üstünde bulunacak. 
     -Ay, 13 Haziran da ise Jüpiter ile Venüs'ün arasında ve Venüs'e oldukça yakın görülecek. Bundan sonra Venüs, günbatımından sonra Eylül sonuna kadar izlenebilecek. Birbirine yaklaşan ve iyice alçalan Jüpiter ile Mars ise Haziran sonuna doğru gözden kaybolacak. 
     





</TEXT>
</DOC>
