<DOC>
<DOCNO> 73252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/soneko06.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
TMSF, batık kredilerin peşinde... 
</HEADLINE>
<TEXT>

     Tasarruf Mevduatı Sigorta Fonu TMSF , kendisine devredilen bankalardaki usulsüz krediler ve diğer işlemler için 123 dava açtı. 
     TMSF Hukuk Dairesi tarafından banka eski ortakları ve yöneticileri aleyhine açılan davaların 54'ünü, şahsi iflas davaları oluşturdu. Bunların 42'si İstanbul'da, 12'si de Ankara'da açıldı. 9 alacak davasının yanı sıra 9 da mal beyanında bulunulmadığı için dava açma yoluna gidildi. 42'si Ankara, 9'u da İstanbul'da olmak üzere 51 de icra takibi gerçekleştirildi. 
     Bugüne kadar 198 gerçek ve tüzel kişi hakkında ihtiyati tedbir kararı da alındı. Bunların 25'i Esbank, 23'ü Sümerbank, 21'i Egebank, 20'si Yurtbank, 18'i Etibank, 18'i Bank Kapital, 17'si İktisat Bankası, 13'ü Yaşarbank, 13'ü Toprakbank, 11'i Kentbank, geri kalanı da Bayındırbank, EGS Bank ve Kıbrıs Kredi Bankası hakkında alındı. 
     Dönem içinde, söz konusu bankaların eski ortak ve yöneticilerinden oluşan 151 kişi hakkında da, yurtdışına çıkma yasağı konuldu. 
     Fon'a devredilen bankalarda bugüne kadar, 806 gayrımenkul ile 462 taşıta ihtiyati tedbir kararı uygulandı. 
     Bu çerçevede, bankaların eski ortak ve yöneticilerinin gayrımenkul ve taşıtları ile bankalardaki paraları da, ihtiyati tedbir kapsamında yer aldı. 
     






</TEXT>
</DOC>
