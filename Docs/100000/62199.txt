<DOC>
<DOCNO> 62199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/son/sondun29.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'in ziyareti Amerikan basınında... 
</HEADLINE>
<TEXT>

     Başbakan Bülent Ecevit'in bugün başlayan ABD ziyareti ve Başkan George W.Bush ile yapacağı görüşme, Amerika'nın etkin gazetelerinden New York Times ve Wall Street Journal'da geniş biçimde yer aldı. 
     ''Irak konusunun, Ecevit-Bush gündeminin ön sıralarında yer alacağından kimsenin şüphesi bulunmadığını'' yazan New York Times, ''Türkiye'nin, Irak'a yönelik askeri bir harekatın kendi ülkesine taşmasından, zaten hassas olan ekonomiye darbe indirmesinden ve bölgede Kürt ayırımcılığını yeniden canlandırmasından endişe ettiğini'' belirtti. 
     ''Ekonomiyi düzeltmenin Ecevit ve koalisyonu açısından hayati önem taşıdığını'' vurgulayan gazete, Başbakan Ecevit'in, ''Türk tekstil kotalarının kaldırılması, ABD'ye yönelik çelik ihracatının üzerindeki kısıtlamaların hafifletilmesi ve Türkiye'yi, Amerikan pazarında AB ülkeleriyle rekabet edebilecek hale getirecek tercihlerin uygulamaya konmasını talep edeceğini'' yazdı. 
     Wall Street Journal da, ''Ecevit'in Washington'da, ABD'nin Irak planlarıyla ilgili sorular soracağı ve Türkiye'nin bu planların oluşumunda üstleneceği olası bir rol karşılığında hangi avantaj ve teşviklerden faydalanabileceğini öğrenmeye çalışacağını'' yazdı. 
     ''Ecevit'in, hazırlanacak planın Türkiye'nin refahı ve bulunduğu bölgenin istikrarını sağlayacak türden olması konusunda ısrar edebileceğini'' duyuran gazete, ''bu talepleri yerine getirmenin, batılıların kendi stratejik çıkarlarının gereği olduğunu'' vurguladı. 
     ''ABD'nin bölgedeki anahtar müttefiki konumundaki Türkiye'nin zayıf olması, stratejik bir bölgede batılıların çıkarlarını da zayıflatacaktır'' denilen haberde, Türkiye modelinin başarıya ulaşmasının, dünyada istikrarın sağlanmasına, pek çok işgalden daha fazla katkı sağlayacağı belirtildi. 
     






</TEXT>
</DOC>
