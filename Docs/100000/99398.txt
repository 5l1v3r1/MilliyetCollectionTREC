<DOC>
<DOCNO> 99398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko38.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç, iki otomotiv şirketini birleştiriyor... 
</HEADLINE>
<TEXT>

     Koç Topluluğu'nda iki otomotiv şirketi birleşme kararı aldı. 
     Ticari ve çeşitli savunma sanayi araçları üreten Otokar Otobüs Karoseri Sanayi A.Ş., karayolu taşımacılığı için treyler ve kamyon üstü kasa uygulamaları gerçekleştiren İstanbul Fruehauf Taşıt Araçları Sanayi A.Ş. ile devralmak suretiyle birleşecek. 
     Otokar'dan Borsa'ya gönderilen açıklamada, şirketin gelişen piyasa ve pazar koşulları dikkate alınarak, iç satışlar, ihracat, finansman gibi konularda ektin bir yönetim ve tasarruf sağlayacağı görüşü ve rekabet gücünün artırılmasını teminen İstanbul Fruehauf Taşıt Araçları Sanayi ve Ticaret A.Ş. ile birleşmeye karar verdiği belirtildi. 
     Açıklamaya göre, iki şirket 30 Haziran 2002 tarihli bilançoları üzerinden ve İstanbul Fruehauf Taşıt Araçları'nın aynı tarihli bilançosundaki tüm aktif ve pasiflerin kül halinde Otokar'a devralınması suretiyle gerçekleşecek. 
     Devir dolayısıyla İstanbul Fruehauf Taşıt Araçları ortaklarına verilecek hisse miktarının tespitinde, yetkili mahkemece atanacak bilirkişi raporunda belirlenecek 30 Haziran 2002 tarihli özsermaye oranları esas alınacak. 
     Birleşme için gerekli hazırlıklar ve işlemlerin yapılması amacıyla şirkete yetki verilmesi talebi 19 Ağustos 2002 tarihindeki Olağanüstü Genel Kurul'da ele alınacak. 
     
     ŞİRKET BİLGİLERİ 
     Otokar Otobüs Karoseri Sanayi A.Ş., 1963 yılında kuruldu. Faaliyet alanı her türlü kara nakil araçları imalat ve montaj olan Otokar'ın ana görevi, ticari araçlar ile çeşitli savunma sanayi ürünlerini, müşteri beklentileri doğrultusunda, dünya çapında rekabet gücü olan ürünler olarak tasarlamak, üretmek ve pazarlamak. 
     Başlıca ürünleri, minibüs, Land Rover taktik ve zırhlı, diğer zırhlı ve savunma araçları olan şirketin, 2000 yılı net cirosu 75 trilyon 811 milyar 152 milyon lira olarak gerçekleşti. Genel Müdürlüğü İstanbul, işletmeleri Sakarya Arifiye'de olan şirkette, 510 kişi çalışıyor. 
     İstanbul Fruehauf Taşıt Araçları San. ve Tic. A.Ş. ise 1983 yılında faaliyete geçti. Karayolu taşımacılığı için her türlü treyler ve kamyon üstü kasa uygulamalarının üretim ve satışını gerçekleştiren şirket, taşıma çözümlerini evrensel kalite standartlarında ve istikrarla üretmeyi ve satmayı hedefliyor. 
     Genel Müdürlüğü Sakarya Arifiye'de olan ve Ocak 2001 tarihi itibariyle 262 kişinin istihdam edildiği şirketin 2000 yılı cirosu 14.8 trilyon lira olarak gerçekleşti. 
     





</TEXT>
</DOC>
