<DOC>
<DOCNO> 92477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/son/sonspo23.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon basını "Hakan Şükür uyanmadan maç bitti" 
</HEADLINE>
<TEXT>

     Japon basını, dün yapılan Türkiye-Brezilya yarı final karşılaşmasına geniş yer ayırdı. 
     Ülkenin en yüksek tirajlı gazetesi Yomiuri Shimbun, ''Hakan Şükür uyanamadan maç bitti. Rüştü, iyi kurtarışlar yaptı'' başlığını kullandığı haberde, Türkiye'nin, Brezilya ile başa baş mücadele ettiğini vurguladı. 
     Türkiye'nin maçı yitirmesinin nedeninin forveti olduğu belirtilerek, haberde şöyle denildi 
     ''Hava toplarını iyi kullanan ve sonucu belirlemekte etkili olan 1.91 metrelik Galatasaray kökenli Hakan Şükür, 2000'deki UEFA Kupası'nda başaktördü. Bu kupada kaptan olarak teknik ve psikolojik olarak takımın belkemiğiydi. Fakat karşılaşmalarda kendinden beklenileni veremedi. 6 karşılaşmada da yer aldı ve gol atamadı. Brezilya ise beklenenden daha zorluydu. Buna karşın Hakan Şükür, 81. dakikada kazanılan bir serbest vuruşta savunma arasına sızdı ve güzel bir vole vuruşu yaptı ancak gole ulaşamadı'' Haberde, ''Hakan Şükür'ün Güney Kore ile yapılacak üçüncülük karşılaşmasında takımın en iyi oyuncusu olduğunu göstermesi bekleniyor'' denildi. 
     Kaleci Rüştü'nün, Brezilya'nın ataklarına iyi dayandığı ifade edilen haberde, ''İlk yarıdaki 7 şutu da kurtardı. İkinci yarıda Ronaldo'nun teknik vuruşunda hata yaptı, ama ondan sonra konsantrasyonunu yitirmedi ve Türk Milli Takımı da son ana dek oyunun peşini bırakmadı'' dendi. 
     
     ''KAPTANLIK BANDINI YIRTTI'' 
     Mainichi Shimbun Gazetesi de, ''6 karşılaşmada da golü yok, kaptanlık bandını yırttı attı'' başlığını kullandığı haberde, milli takımın kaptanı Hakan Şükür eleştirildi. 
     Hakan'ın, 90 dakika boyunca Brezilya'ya karşı gol peşinde koştuğunu ifade eden gazete, ''Tutuldu, düşürüldü ama hep golü hedefledi. 81. dakikada arkasından ve başının üzerinden gelen topa vurdu. Kimsenin aklına gelmeyecek bir vuruştu'' ifadesini kullandı. 
     Hakan Şükür'ün ulusal bir kahraman olduğu, varlığının rakip takım için bir tehdit oluşturduğunu belirten gazete, bugüne dek Avrupa kupalarında gösterdiği başarılara ve Türkiye liginde elde ettiği gol krallıklarına dikkat çekildi. 
     Hakan Şükür'ün Dünya Kupası'na ilk kez katıldığı hatırlatılan haberde, ''Başarıları ve kendine güveniyle takımı kaptan olarak yönetmek niyetindeydi ama gol atamadı. Sağ ayak bileğini sakatladı ama bu yıldız bir oyuncu için mazeret olamaz. Maçın bitiş düdüğü çaldığında kolundaki kaptanlık bandını yırttı attı. Takımın atak gücüne katkıda bulunduğu kesin, ancak Dünya Kupası'ndaki 6 karşılaşmada tek golünün olmaması biraz üzücü'' denildi. 
     Sankei Shimbun Gazetesi de, ''Türkiye, gerçek gücünü ortaya koydu, Brezilyalılar bizden korkuyorlardı'' başlıklı haberde, İlhan Mansız''ın, 'defalarca gol pozisyonlarına girmemize karşın' biçiminde üzüntüsünü dile getirdiği sözlerine yer verildi. 
     Maçtan önce Türkiye'de milli takıma güvenmeyenler bulunduğu, ancak futbolcuların kendilerine güvendikleri belirtilen haberde, ''Ümit Davala, Milan'da kadroya alınmadığı için sinirliydi. Inter'de oynayan Emre de aynı durumdaydı. Bunun yanıtını sahada verebilirlerdi'' denildi. 
     Şenol Güneş'in, 'Brezilya bizden korkuyordu. Brezilya, Almanya'ya karşı rahat bir oyun çıkarabilir' sözlerine yer verilen haberde, ''Güneş'in sözleri, yenilginin söylettiği sözler değil. Milli takımın Dünya Kupası'nda ilk 4 arasına girmesi, Galatasaray'ın UEFA Kupası'nı almasının ardından ikinci başarı'' ifadesi kullanıldı. 
     





</TEXT>
</DOC>
