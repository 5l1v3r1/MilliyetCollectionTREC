<DOC>
<DOCNO> 57242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur13.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Köşk'ten Türk-İş ile yapılan görüşmeye açıklalama geldi 
</HEADLINE>
<TEXT>

     Cumhurbaşkanlığı Özel Kalem Müdürü Tacan İldem, Cumhurbaşkanı Sezer'in Türk-iş heyetiyle görüşmesine ilişkin basına yansıyan haberlerde yeraldığı gibi bir açıklama veya beyanı olmadığını kaydederken, Sezer'in görüşmede Türk-iş heyetinin dile getirdiği sorun ve görüşlerini haklı bulduğunu söyledi. 
     Tacan İldem haftalık basın bilgilendirme toplantısında gazetecilerin Cumhurbaşkanı Sezer'in Türk-İş heyetiyle görüşmesine ilişkin soruları yanıtladı. Sözkonusu kabulde Türk-iş heyetinin sorunlarını ve görüşlerini Cumhurbaşkanı Sezer'e aktardıklarını anlatan İldem, Türk-İş Başkanı Bayram Meral'in görüşme sonrası yaptığı açıklamaların gerçek durumu, görüşmenin havasını yansıttığını ifade etti. Ancak basına yansıdığı şekilde Cumhurbaşkanı Sezer'in bir açıklaması, beyanı bulunmadığını dile getiren İldem, "Olay, Sayın Cumhurbaşkanı'nın Türk-iş heyetinin ifade ettiği görüşleri haklı bulması, katılmasından ibarettir. Basında yeraldığı gibi tırnak içinde bir açıklaması, beyanı olmamıştır" dedi. İldem, Cumhurbaşkanı Sezer'in sözkonusu haberleri neden tekzip etmediğinin sorulması üzerine ise, "Sayın Cumhurbaşkanımız basında yeralan haberleri yalanlama yolunu tercih etmemektedir. Basının araştırma inceleme durumunda, gerçeklerin sonunda kamuoyuna en doğru şekilde yansıyacağını düşünmekte, o yüzden tekzip yoluna gitmemektedir" diye konuştu. İldem, Türk-iş Başkanı Meral'in görüşmeyi basına aktarış biçimine Cumhurbaşkanı Sezer'in bir itirazı bulunmadığını da ifade etti. 
     
     Denktaş'a destek 
     Tacan İldem, dün Çankaya Köşkü'nde gerçekleşen toplantıda KKTC Cumhurbaşkanı Rauf Denktaş'ın 4 Aralık'ta Klerides ile yaptığı görüşme sonrasındaki değerlendirmelerini Cumhurbaşkanı Sezer ve Başbakan Ecevit ile paylaştığını kaydetti. İldem, Türkiye'nin Denktaş ile Klerides arasında 16 Ocak'ta başlayacak doğrudan görüşmelerin yeni bir süreç olarak Kıbrıs sorununun adil ve kalıcı bir çözüme kavuşturacağına inandığını dile getirerek, Türkiye'nin, Denktaş'ın bu yapıcı girişiminde başarılı olması için her türlü desteği verdiğini söyledi. İldem, uluslararası toplumda da sorunun kendi iç dinamikleriyle çözülebileceğinin görüldüğünü belirterek, uluslararası topluma düşenin sorunun kalıcı bir çözüme ulaşmasında özendirmek ve desteklemek olduğunu kaydetti. 
     
     İtidal çağrısı 
     İldem, Ortadoğu'da yaşanan gelişmelerle ilgili bir soruyu yanıtlarken de, Türkiye'nin Ortadoğu'daki bu gergin ortamın mutlaka yatışması gerektiği yolundaki görüşünü koruduğunu söyledi. İldem, Türkiye'nin "Arafat'ın hala Filistin halkının temsilcisi ve görüşülmesi gereken bir muhatap olduğu" yolundaki görüşünü koruduğunu da vurgulayarak, iki tarafında yeniden görüşme masasına oturması ve konuya itidalle yaklaşması gerektiğini söyledi. 
     
     Süre 60 gün 
     Tacan İldem, Cumhurbaşkanı Sezer'in Anayasa gereği onaylamak zorunda kaldığı DGM Yasası'nı Anayasa Mahkemesi'ne götürüp götürmeyeceğine ilişkin bir soruyu yanıtlarken, "Anayasa'ya göre 60 günlük bir süre var. Fakat Sayın Cumhurbaşkanımızın Anayasa Mahkemesi'ne gidip gitmeyeceği yönünde şimdiden bir şey söylemek mümkün değil" dedi. 
     OLAĞAN DENETİM İldem, Rekabet Kurumu'nda inceleme başlatıldığının anımsatılması üzerine de, bu işlemin Devlet Denetleme Kurulu'nun yetkisi içinde olduğunu belirterek, "Olağan bir denetim. Nitekim Rekabet Kurumu'na da önceden bilgi verilip, randevu alınıp gidilmiştir" dedi. 
     İldem, Usame Bin Ladin'in dün televizyonlarda yayınlanan kaseti Cumhurbaşkanı Sezer'in nasıl değerlendirdiği yolundaki bir soruya ise, "Bu konudaki görüşlerini Sayın Cumhurbaşkanımız benle paylaşmadı. Ama Ladin ve ekibinin bu saldırıların gerçekleşmesinde pay sahibi olduklarını açıkça gösteriyor" yanıtını verdi. 
     






</TEXT>
</DOC>
