<DOC>
<DOCNO> 82287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/05/son/sontur19.html </URL>
<DATE> 2002/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "Ecevit'in sağlık durumu bir kriz ortaya çıkarmaz" 
</HEADLINE>
<TEXT>

     SP Genel Başkanı Recai Kutan, Başbakan Bülent Ecevit'in sağlık durumunun bir yönetim krizi ortaya çıkarmayacağını belirterek, ''Sırf Başbakan'ın rahatsızlığı sebebi ile değil, Türkiye'nin içinde bulunduğu yürekler acısı durum itibariyle bir erken seçim mutlaka yapılmalıdır'' dedi. 
     Kutan, partisinin Ankara İl Başkanlığı toplantısına gelişinde gazetecilerin sorularını yanıtladı. 
     Bir gazetecinin, ''Başbakan'ın sağlığı konusunda kaygı verici bir durum tespit ettiniz mi Yönetim içinde krize yol açar mı '' sorusuna Kutan, Başbakan Bülent Ecevit'e acil şifalar dilediğini söyleyerek, Ecevit'in rahatsızlığı konusunda ortaya atılan görüşlerin ''birbiri ile çeliştiğini'' savundu. Kutan, şöyle konuştu 
     ''Kimisi çok ciddi diyor, kimisi basit bir bağırsak iltihabı diye tabir ediyor. Temennimiz, en kısa zamanda sağlığına kavuşmasıdır. 
     Diyelim ki rahatsızlığı ağır olarak cereyan etse, hizmet göremeyecek hale gelse ki hiç kimse bunu temenni etmez, yönetim krizi ortaya çıkacağını zannetmiyorum. Zaten bu hükümetin olması ile olmaması arasında bana sorarsanız önemli bir fark olmaz. Hatta samimi inancım o ki, bu hükümet olmasa Türkiye şimdiki durumundan çok daha iyi durumda olabilirdi.'' Kutan, ''Ecevit'in rahatsızlığının bir seçim baskısı yaratıp yaratmayacağının'' sorulması üzerine de bunu tahmin etmek için vaktin erken olduğunu söyledi. 
     ''Bu meseleye özellikle DSP yönetimi nasıl bakar bilemiyorum'' diyen Kutan, Türkiye'nin zaten uzunca bir süredir erken seçimin bütün şartlarına sahip olduğunu ifade etti. Kutan, ''Sırf Başbakan'ın rahatsızlığı sebebi ile değil, Türkiye'nin içinde bulunduğu yürekler acısı durum itibariyle bir erken seçim mutlaka yapılmalıdır'' diye konuştu. 
     
     İL BAŞKANLARI TOPLANTISI 
     SP Lideri Kutan, partisinin il başkanları toplantısında yaptığı konuşmada, Türkiye'nin son 5 yıldır toplumsal, siyasal ve ekonomik açıdan krizden krize girdiğini savundu. ''Ülkenin yönetiminde söz sahibi oldukları iddiasından vazgeçmeyen çevreler, demokratik karar mekanizmalarının gelişmesine imkan tanımıyorlar'' diyen Kutan, hükümetin, tutumlarıyla zaten sorunlu olan demokrasiyi ve siyaset kurumunu bütünüyle tahrip ettiğini ileri sürdü. 
     ''Sürekli ekonomik ve siyasal krizler çıkarıldığını ve ülkeyi yöneten milletten kopuk yöneticilere istenen her kararın aldırıldığını'' iddia eden Kutan, şunları kaydetti 
     ''Yeni sömürgeciliğin en önemli aracı krizlerdir. Bu nedenle, Kemal Derviş'in krizin bitmekte olduğunu söylemesinin bir anlamı yoktur. Bir ülkede IMF'ye teslim olmuş bir hükümet işbaşındayken krizlerin bitmesi mümkün değildir. Kriz bitiyor denilirken, dayanılan tek rakam enflasyon oranlarıdır. Nitekim, cuma günü açıklanan enflasyon rakamlarının düşük olduğu iddia edilmektedir. Bu rakamlar doğru değildir.'' Başbakan Ecevit'in, ''ekonomiyi bitirerek, üretimi ve alışverişi durdurarak'' enflasyon sorununu çözdüğünü anlatan Kutan, ''Bu nedenle Ecevit'in durumu, mektepler olmazsa maarifte problem kalmaz diyen Maarif Nazırı gibidir'' diye konuştu. 
     Türkiye'de krizin bitmediğini, bitmeyeceğini, aksine daha derin yeni krizlerin geldiğini dile getiren Kutan, milletin aç ve perişan olduğunu, ülkedeki yatırım ve üretimin durduğunu söyledi. 
     SP Genel Başkanı Kutan, ''Hiç kimse merak etmesin, Derviş geldiği yere gidecektir. Derviş'e milletin verdiği karar yetkisini devreden Ecevit, Bahçeli ve Yılmaz bu millete hesap verecektir'' dedi. 
     
     RTÜK YASASI 
     TBMM Genel Kurulu'nda bulunan RTÜK Yasası'nı da eleştiren Kutan, yasanın, ''bir ihanet belgesi'' olduğunu ileri sürdü. 
     Tasarının yasalaşması halinde ülkede ifade özgürlüğü ve eleştiri hakkının bütünüyle ortadan kalkacağını, sadece yerel televizyonlar ve gazeteler değil, aynı zamanda muhalif olan herkesin susturulacağını kaydetti. 
     ''Sayın Ecevit, sindirim sorunlarıyla kıvrana kıvrana gece yarılarına kadar Meclis Genel Kurulu'nda oturdular. Ortaklarıyla beraber yasanın çıkması için her gayretin içine girdiler'' şeklinde konuşan Kutan, RTÜK Yasası'nın herkes için bir sınav olduğunu dile getirdi. 
     ''RTÜK gecesinin yıldızının'' MHP Genel Başkanı ve Başbakan Yardımcısı Devlet Bahçeli olduğunu ifade eden Kutan, Bahçeli'nin yasanın çıkması için büyük gayret gösterdiğini söyledi. 
     DYP'nin, RTÜK Yasası'nın görüşülmesi sırasındaki tutumunu da eleştiren Kutan, ''DYP, Genel Kurul Salonu'nu terkederek, tasarının bir an önce geçmesi için destek verdi'' dedi. 
     
     FİLİSTİN'DEKİ ÇATIŞMALAR 
     Filistin'de yaşanan olaylara da değinen Kutan, İsrail'in Filistin'de en acımasız cinayetleri işleyip katliamları yaptıktan sonra şimdi geri çekildiğini anlattı. 
     Kutan, çatışmalar sırasında Türkiye Cumhuriyeti Hükümeti'nin ''elini bile kaldırmadığını'' savunarak, ''Şimdi ABD ve İsrail, yıpranan imajlarını düzeltmek için medyada kullanılmak üzere 500 milyon dolar ayırmışlar. Önümüzdeki günlerde dezenformasyon faaliyetleri artarsa hiç şaşmayın. Ama biz bunlara alışığız. Milli görüşçüler bu saldırılara alışıktır'' diye konuştu. 
     SP İl Başkanları toplantısı, daha sonra basına kapalı olarak devam etti. 
     





</TEXT>
</DOC>
