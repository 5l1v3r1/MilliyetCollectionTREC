<DOC>
<DOCNO> 70099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/ekonomi/eko06.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan kazandı takım kaybetti 
</HEADLINE>
<TEXT>

Beşiktaş Başkanı Bilgili’nin şirketi Arsan Tekstil tavan tavan giderken, Beşiktaş Futbol Yatırımları AŞ ise taban yapıyor 
     ORHAN TEKEOĞLU 

     Beşiktaş futbol takımı ligde şampiyonluk yarışında ön sıralarda yer alarak taraftarını sevindirirken, Beşiktaş Futbol Yatırımları AŞ hisseleri ise halka arz edildikten bu yana yatırımcısını hayal kırıklığına uğrattı. Beşiktaş hisselerinin ilk işlem gördüğü 20 Şubat’tan itibaren her gün taban fiyatından işlem görmesi borsada şaşkınlık yarattı. 57.500 liradan halka arz edilen Beşiktaş hisseleri dün bir ara 32.000 liraya kadar düştü. Ancak günü 34.000 liradan kapatırken yüzde 8.11’lik değer kaybına uğradı. Beşiktaş hisselerinin halka arzından bu yana geçen bir haftalık süredeki kaybı yüzde 40.86 olarak gerçekleşti. 
     
     Arsan Tekstil tavan 
     Beşiktaş hisse senetlerinin yükseleceği tahmininde bulunan yatırımcılar ise borsada Arsan Tektil hisse senedini topladı. Arsan Tekstil de Beşiktaş Kulübü Başkanı Serdar Bilgili’nin şirketi. Arsan Tekstil, Beşiktaş Yatırımları AŞ’nın işlem gördüğü 20 Şubat’tan bu yana Beşiktaş’ın tersine hareket ederek sürekli artış gösterdi. Beşiktaş son bir haftada yüzde 40.86 değer kaybederken, Arsan Tekstil dünkü yüzde 17.81’lik artışla son bir haftada yüzde 45.76 prim yaptı. 
     İMKB, Beşiktaş Futbol Yatırımları AŞ ve Arsan Tekstil’in son bir haftalık fiyat hareketlerinden sonra her iki şirketten de bilgi istedi. Şirketler, İMKB’ye yaptıkları açıklamalarda, kamuya açıklanmamış herhangi bir durumunun olmadığını bildirdiler. 
     
Cimbom borsada düşüyor      Ligde ve Avrupa kupalarında fırtına estiren Galatasaray ise borsada şok oldu. 87.500 liradan halka açılan Galatasaray Sportif AŞ hisseleri dünü yüzde 13.33’lük kayıpla 65.000 bin liradan kapatırken son bir haftalık kaybı da yüzde 25.28 oldu. Galatasaray hisselerinden 3.314’ü bireysel yatırımcı olmak üzere toplam 3.767 kişi almıştı. 
     



 EKONOMİ 





















</TEXT>
</DOC>
