<DOC>
<DOCNO> 86300 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/spor/spo08.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kupa Tarihçesi 
</HEADLINE>
<TEXT>

1982 İspanya ya da Rossi mucizesi 
     12. Dünya Kupası’nda katılımcı ülke sayısı 24’e çıktı. 4 takımlı 6 gruptan sonra 3’lü dört grup ikinci tur oynadı ve liderler yarı finale çıktı. Yenilerden Kamerun, İtalya ile berabere kalarak herkesi şaşırttı. Daha büyük şaşkınlığı ise Cezayir’in Almanya’yı yenmesiyle yaşadı dünya. Honduras’ın İspanya ile berabere kalması da muhteşemdi. 
     Brezilya 70’ten sonraki en iyi takımıyla kupaya gelmişti. Birçoğu için belki de 70’tekinden daha iyi bir takımdı bu. Zico, Falcao, Socrates ve Eder büyüleyiciydi. Arjantin açılış maçında Belçika’ya kaybetti. Polonya ve Fransa muhteşem takımlardı. Ve dünya Maradona ile tanıştı. İkinci tur üçlü gruplarda İtalya Arjantin ve Brezilya eşleşti. Arjantin iki rakibine de yenildi. İtalya Brezilya maçı ise kupa tarihinin belki de en muhteşem maçı olaraka hafızalara kazındı. Rossi, o ana kadar kupada tek gol dahi atamayan ve dünyaları kaçıran küçük tilki, muhteşem oynayan Brezilya’yı Zoff’un harika kurtarışlarının da yardımıyla bir hat -trick’le geçtiğinde kimse inanamadı olup bitene. Ama İtalya’nın katlettiği muhteşem takımlar bununla bitmedi turnuvanın en spektaküler takımlarından Boniek’in Polonya’sını da geçtiler. Halbuki zayıf gruplarından sadece 2 gol atıp 3 beraberlik alarak ikinci sırada çıkabilmişlerdi. Yarı finalin diğer ayağında ise diğer muhteşem takım Fransa dıramatik bir maçta penaltılarla Almanya’ya yeniliyordu. 
     Dünya hiç beklemediği bir finali seyretti. İtalya Almanya’yı bir de penaltı kaçırdığı maçta 3-1 yenerek turnuva başında söyleseniz kimsenin inanmayacağı bir iş yaptı. Ve kupayı 3. defa kazanan ikinci takım olarak tarihe geçti. Dino Zoff ise 40 yaşında Dünya Kupası’nı kazanan en yaşlı futbolcu oldu. 
     

</TEXT>
</DOC>
