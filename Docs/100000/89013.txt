<DOC>
<DOCNO> 89013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/soneko11.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Uzman gözüyle borsada haftaya bakış... 
</HEADLINE>
<TEXT>

     Para piyasaları, Ankara'da yaşanan sıcak siyasi gelişmelere kilitlendi. 
     Şekeryatırım Menkul Değerler A.Ş. Kurumsal Finansman ve Araştırma Bölümü Müdür Yardımcısı Aslı Yüksel, geçen hafta boyunca piyasaların Cuma günü gerçekleşecek Liderler Zirvesi'ni beklediğini ve endeksin 10.500-10.000 aralığında hareketini sürdürdüğünü kaydetti. 
     Başbakan Bülent Ecevit'in, devam eden sağlık sorunlarının zirveye katılımını engellediğini anımsatan Aslı Yüksel, şu görüşleri dile getirdi 
     ''Alım için, siyaseten yapılacak ve kamuoyunun orta vadeli siyasi güvenini sağlayacak açıklamalar beklenmeli. Siyasi tedirginliğin sürmesi ise 9.800-9.600 aralığına denk gelen, dolar bazında da güçlü destek olan 0,66 cente gerilemeyi beraberinde getirebilir. 0,66 cent seviyesi 1998 Rusya ve geçen yılın Telekom krizlerinin dip seviyesi olduğu için oldukça önemli. '' Devlet Bakanı ve Başbakan Yardımcısı Devlet Bahçeli'nin Cuma günü yaptığı açıklamalarla, ''57. Hükümet'in sürdürülebilirliğine gölge düştüğünü'' öne süren Yüksel, Başbakan Ecevit'in dün yaptığı açıklamaların ise piyasalarda tansiyonun biraz düşmesini sağlamakta birlikte, koalisyon hükümetinin sürekliliğinin hala derin soru işaretleri taşımakta olduğunu savundu. 
     Yüksel, ''alternatif piyasalarda faizlerin seyri bu hafta için oldukça önemli olacak. Tekrar yukarı hareketin başlaması ve bono tahvil satışlarının hızlanması ülke riskinin artışı olarak algılanabilir. Özellikle en aktif bonoda yüzde 64 ve üzerindeki faiz hareketleri tedirgin edici'' dedi. 
     





</TEXT>
</DOC>
