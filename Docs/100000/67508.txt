<DOC>
<DOCNO> 67508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/dunya/adun.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
GENÇLİK AŞISI 
</HEADLINE>
<TEXT>

Rusya’nın eski devlet başkanı Boris Yeltsin’in, insan embriyosundan yasadışı olarak alınmış hücreler aşılanarak gençleştirildiği ortaya çıktı 
     CENK BAŞLAMIŞ - MOSKOVA 

     Rus doktorların, sağlık durumu kötü olan eski Devlet Başkanı Boris Yeltsin’e yasadışı bir yöntemle insan embriyolarından alınan dokuları naklederek gençlik aşısı yaptığı ortaya çıktı. 
     İki milyonluk tirajıyla ülkenin en çok satan gazetesi olan Moskovskiy Komsomolets, şimdiye kadar gizli kalan "Yeltsin’i gençleştirme operasyonu"na tam sayfa ayırdı. Skandal haberleriyle ünlü gazeteci Aleksandr Hinşteyn tarafından kaleme alınan yazıda, iktidarda bulunduğu dönemde kalbinden sık sık rahatsızlanan ve bir kez by - pass ameliyatı olan 71 yaşındaki Yeltsin’in sağlığındaki ani iyileşmenin nedenleri ayrıntılı şekilde anlatıldı. 
     Moskovskiy Komsomolets’e göre, 1996’da geçirdiği kalp ameliyatı ardından Yeltsin, kendisinden sıkı rejim uygulamasını isteyen ve alkolü kesinlikle yasaklayan Renat Akçurin başkanlığındaki Kremlin tıp heyetini bütünüyle değiştirdi ve yerine Andrey Fesonko’yu getirdi. Çocuk doktoru olan Fesonko, aynı zamanda Yeltsin’in torunlarının tedavisini de yürütüyordu. Gazeteye göre, Fesonko, Yeltsin’i hücre nakli alınında uzman olan Gennadiy Suhih’le tanıştırdı. 1990’ların başında Rusya’da gizlice insan embriyosundan alınan dokuları hastalarına nakleden Suhih, Yeltsin’i bu yöntemle gençleştirerek dilediği gibi yaşamasını sağlayabileceği konusunda ikna etti. 
     
     Bağışıklık sistemini çökertiyor 
     Moskovskiy Komsomolets, Yeltsin’e uygulanan yöntemde embriyodan alınan dokuların inceltilerek bir sıvıyla karıştırıldığını ve hastaya enjekte edildiğini yazdı. Bu yöntem daha sonra uluslararası alanda yasaklandı. Gazeteye göre, bu yöntemle yapılan bir aşının maliyeti 4 - 6 bin dolar arasında. Uzmanlar, bu yöntemin kısa dönemde olumlu sonuç verdiğini, ancak uzun dönemde hastanın bağışıklık sisteminin zarar gördüğünü savunuyor. 
     Gazete, tıp etiğine aykırı bulunarak yasaklanan bu yöntemin, başkanlıktan ayrıldığı 2000 yılına kadar Yeltsin’e uygulandığını, büyük olasılıkla şu anda da tedavinin sürdüğünü bildirdi. 
     



 DÜNYA 










</TEXT>
</DOC>
