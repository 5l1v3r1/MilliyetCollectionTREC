<DOC>
<DOCNO> 67482 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sonspo22.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdullah "Puan maçı olsa Ekvador'u yenerdik" 
</HEADLINE>
<TEXT>

     A Milli Futbol Takımı, 17. Dünya Kupası finalleri hazırlıkları çerçevesinde dün Ekvador ile yaptığı özel maçın ardından bugün yurda döndü. 
     Atatürk Havalimanı'nda karşılaşmayı değerlendiren milli futbolculardan Fenerbahçeli Abdullah, Ekvador karşısında iyi oynadıklarını, ancak galip gelemediklerini söyledi. 
     Abdullah, ''Bu tür maçların sonucu fazla önemli değil ama yine de iyi oynamamıza rağmen galip gelemedik. Bunda rakibin çok sert oynaması ve iyi bir takım olmasıda etken oldu'' diye konuştu. 
     Hakan Ünsal ise, yenik oldukları için üzgün olduklarını kaydederken, ''Elimizden geleni yapmaya çalıştık. Oyunun genelinde iyi oynadığımızı söyleyebilirim. Bir gol bulsaydık farklı olurdu'' dedi. 
     Bu maçta kendisini izlemeye gelen yabancı kulüplerin bulunduğunu bildiğini ifade eden Hakan, 1-2 gün içinde olumlu ya da olumsuz sonucu alacaklarını kaydetti. 
     Hakan, bir soru üzerine de, ''Fenerbahçe maçında oynamam için benimle bir görüşme yapılmadı'' diye konuştu. 
     Fenerbahçeli Ümit Özat da iyi bir hazırlık maçı yaptıklarını belirterek, ''Kazanmak istedik, pozisyonlarımız vardı ama olmadı'' derken, Brezilya Teknik Direktörü'nün ''Türkiye'yi zayıf buldum'' açıklamalarını ise, ''O kendi görüşü bunlar hazırlık maçı ve ölçü olmaz, önemli olan finaller'' diye yanıtladı. 
     Bülent Korkmaz ise iyi bir hazırlık maçı yaptıklarını anlatarak, bu yenilgiden ders almaları gerektiğini söyledi. 
     Bu arada Milli Takımlar Teknik Direktörü Şenol Güneş, Hollanda-İngiltere maçını izlemek için kafileyle Türkiye'ye dönmedi. 
     






</TEXT>
</DOC>
