<DOC>
<DOCNO> 66698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/guncel/gun02.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu ne cüret 
</HEADLINE>
<TEXT>
İstanbul’da şeriat mektebi 
Kaplancıların Bağcılar’ın üç ayrı bölgesinde açtığı "okullarda" öğrencilere karne verildiği saptandı. Polisin operasyonunda 10 gözaltı var 
     SERHAT ÜNAL İstanbul 

     Almanya’da tutuklu bulunan Metin Kaplan’ın grubuna yönelik olarak İstanbul’da düzenlenen operasyonda, "Mekteb" adı altında açılan sözde eğitim kurumlarında çalışan ve çocuklarını okutan 10 kişi yakalandı. Kaplancıların Hikmet Eğitim ve Öğretim Merkezi adı verdikleri sözde okullarında öğrencilere karne bile verildiği tespit edildi. Terörle Mücadele ile İstihbarat Şube Müdürlüğü’nün ortaklaşa yürüttüğü çalışmalar sonucu, daha önce Anadolu Federe İslam Devleti AFİD adını kullanan Kaplancıların, Bağcılar’da, üç ayrı yerde eğitim merkezi açtıkları belirlendi. 
     Kendilerine "Hilafet Devleti" adını veren grubun, 1, 2, 3 ve 4’üncü sınıf olarak açtığı sözde kurumun 30 öğrencisinin bulunduğu, birinci sınıftan sonra kız ve erkek öğrencilerin ayrı sınıflarda okuduğu tespit edildi. 
     
     Servisleri de var 
     Zorunlu eğitim amacıyla ilköğretim okullarına gönderilmediği anlaşılan öğrencilerin taşıma işinin de örgütün tahsis ettiği servislerle yürütüldüğü ortaya çıktı. 
     Polis, eğitim formasyonu bulunmayan kişilerin öğretmen olarak görev yaptıkları bu eğitim kurumlarına operasyon düzenledi. Operasyon sonucu, üç sözde öğretmen ile servis şoförü ve öğrenci velilerinin de aralarında bulunduğu 10 kişi gözaltına alındı. Bu kişilerden Kabil Arslan, İsmet Demir, Mehmet Nacak, Bülent Kaplan ve Ahmet Bayoğlu’nun AFİD davası sanıkları olduğu ve bazılarının cezaevine girip çıktıkları tespit edildi. 
     
     Kaplancılar tutuklandı 
     Kaplancılar polisteki sorgularının ardından İstanbul DGM’ye sevk edildi. DGM Savcısı Abdülaziz Özatlan tarafından sorgulanan 10 kişiden 5’i, savcılık ifadelerinin ardından serbest bırakılırken, İsmet Demir, Ahmet Beyoğlu, Bülent Kaplan, Mehmet Nacak ve Şeref Ak ise şeriat yanlısı Anadolu Federe İslam Devleti örgütüne üye olmak iddiasıyla tutuklanmaları istemiyle mahkemeye sevk edildi. Nöbetçi Mahkeme, beş zanlıyı tutukladı. 
     
İman bilgisi dersi      Mekteb olarak adı geçen sözde eğitim merkezinin karnesinde, "Kuranıkerim", "İman bilgileri", "İbadet bilgileri" gibi dersler olduğu belirlenirken, tarihlerin "Hicri" olarak gösterildiği, karnenin arka yüzünde ise çeşitli ayetlerden alıntı yapıldığı da tespit edildi. 
     Evleri sınıf haline getirerek ders verilmesini sağlayan ve Kaplancılar ile bağlantısı bulunan sözde okul müdürü Ahmet Topal ile bazı öğrencilerin velilerinin arandığını belirten yetkililer, operasyonun diğer ilçelere de kaydırılabileceğini söylediler. 
     
Tescilli Kaplancılar      Zanlılardan İsmet Demir, daha önce Anıtkabir’e saldırı hazırlığı yaparken yakalanan Kaplancılara silah temin ettiği gerekçesiyle, Bülent Kaplan da, Urfa ve Gaziantep’te Kaplancılara yönelik operasyonlarda da ele geçirilmişti. Demir ve Kaplan’ın yanı sıra Ahmet Bayoğlu, Kabil Arslan, Mehmet Nacak da AFİD davası sanıkları arasında yer almıştı. 
     



 GÜNCEL 























</TEXT>
</DOC>
