<DOC>
<DOCNO> 58116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/soneko06.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'in "Kemal Derviş"i istifa etti 
</HEADLINE>
<TEXT>

     Tarihinin en büyük ödemeler krizi içerisindeki Arjantin'de, Uluslararası Para Fonu'nun onayıyla uygulanan ''ekonomik istikrar önlemleri'', siyasi istikrarı getirmedi. 
     Büyük umutlarla beklenen ''kurtarıcı'' olarak Mart ayında süper yetkilerle ekonomi bakanlığına getirilen Domingo Cavallo, uyguladığı istikrar önlemlerinin yol açtığı istikrarsızlık yüzünden istifa etmek zorunda kaldı. 
     Hükümet kaynakları, Devlet Başkanı Fernondo De la Rua'nın süper bakanın istifasını kabul edeceğini bildiriyor. Cavallo'nun gitmesiyle Arjantin'de ekonomi bakanlığı bir yıl içinde üçüncü kez boşalmış olacak. 
     
     Orta sınıfın isyanı 
     Bu arada Cavallo'yu istifa haberi, başkent Buenos Aires'de bayram havası yarattı. Haberin duyuması üzerine toplanan kalabalıklar, bayraklar ve mendiller sallayarak kutlamalara başladılar. Gözlemciler, gösterilerin futbol zaferleri sonrasında yapılan coşkun kutlamalarla büyük benzerlik gösterdiğini belirtiyorlar. 
     Göstericiler, Devlet Başanı De la Rua'nın istifasını isteyen sloganlar da attılar. 
     Ayrıca daha önceki yağma olaylarının tersine, dünkü ve bugünkü gösterilerin bel kemiğini yoksullardan çok, orta sınıf mensuplarının oluşturduğuna dikkat çekiliyor. 
     Arjantin'de 3 yıldır süren resesyon durgunluk ve bunu aşmak için Cavallo tarafından uygulanan başarısız istikrar önlemlerinin orta sınıfı erittiğine dikkati çeken gözlemciler, bir zamanlar Latin Amerika'nın en geniş ve istikrarlı orta sınıfına sahip olmakla övünen Arjantin'de, her gün 2 bin insanın yoksulluk sınırınının altına düştüğünü bildiriyorlar. 
     
     Efsane evine döndü 
     Büyük umutlarla başlayıp başarısızlıkla sona eren 9 aylık bir iktidar döneminden sonra kamu hizmetinden ayrılan Cavallo, ününün 1991-96 yılları arasında yaptığı ilk ekonomi bakanlığı sırasında 
     kazanmıştı. 
     Bu dönemde Arjantin ulusal parası pesoyu ABD Dolarına birebir eşitleyip on yıllardır süren hiperenflasyona son veren Cavallo, 90'lı yılların büyük bölümünde Arjantin'in gösterdiği hızlı ekonomik büyümeninin mimarı olarak kabul edilmişti. 
     Cavallo, iki yılı aşan bir resesyon döneminin ortasında, ağırlaşan mali krize çare bulması için bu yılın Mart ayında olağanüstü yetkilerle ikinci kez üstlendiği bu görevde ilkindeki başarısını gösteremedi. 
     ABD finans çevreleri ve IMF nezdindeki yakın ilişkileri de, Cavallo'ya yardımcı olmadı. Sz konusu çevreler on yıl önce el üstünde tuttukları bakana bu kez sırt çevirdiler. 
     Halk arasındaki popülaritesini giderek yitirdiğini gören Cavallo, son aylarda kamuoyundan daha uzak durmaya çalışıyordu. 
     Ülkeyi kurtarmak için sürdürdüğü yoğun çalışma temposundan dolayı, ''daha çok yiyip daha az yürümek zorunda kaldığından'' yakınan ve en çok ''eşiyle birlikte tangoya gidecek vakit bulduğu günleri özlediğini'' söyleyen 55 yaşındaki Cavallo, artık birçok şey için zaman bulabilecek. 
     






</TEXT>
</DOC>
