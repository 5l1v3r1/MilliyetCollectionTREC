<DOC>
<DOCNO> 74303 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/spor/spo01.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İnönü için garanti 
</HEADLINE>
<TEXT>

Beşiktaş yöneticisi İbrahim Altınsay, federasyonun 2008 Avrupa Futbol Şampiyonası’nın Türkiye’de yapılması halinde İnönü’de maç oynanması için UEFA’ya başvurduğunu söyledi 
     ZAFER BÜYÜKAVCI 

     BEŞİKTAŞ yöneticisi İbrahim Altınsay, iki yıllık görev süreleri içinde büyük zorluklar çektiklerini, ancak çok sağlıklı adımlar atarak kulübün ayakta kalmasını sağladıklarını söyledi. Beşiktaş’ın önünün açıldığını da sözlerine ekleyen Altınsay, "Gerekli altyapıyı kurduk. Ümraniye, 1 Haziran’da tam kapasiteyle hazır hale gelecek. Şirketleşmemiz bitti. Bundan sonra güçlük kalmadı. Yeni yönetime kim gelirse gelsin, rahat olacak" ifadelerini kullandı. 
     ÖNÜMÜZDEKİ hafta bir sponsor firmayla SPK’nın da onayını aldıktan sonra 2 milyon 250 bin dolarlık anlaşma yapacaklarını kaydeden İbrahim Altınsay, Beşiktaş’a yeni gelir getirecek projelerin hazır olduğunu kaydetti. Altınsay, "Sayın Arat 81 ilde satış mağazası açacağını söylüyor. Bunun fizibiletisini yaptırmış mı Biz bütün illerde bulunan büyük firmaların mağazalarında birer köşe alacağız. Böylece ne personel gideri olacak ne de kira" diye konuştu. 
     İNÖNÜ Stadı’nın modern bir hale gelmesi konusuna da değinen İbrahim Altınsay, iki alternatifli proje hazırladıklarını belirtti. Futbol Federasyonu’nun 2008 Avrupa Şampiyonası’nın Türkiye’de yapılması halinde İnönü Stadı’nda maç oynanması için UEFA’ya yazılı belge gönderdiğini de söyleyen Altınsay, "İnşaat iznini almamız halinde lig bitir bitmez işe başlayacağız. Stat kısa bir sürede bitecek. Gerekli kaynak hazır" açıklamasını yaptı. 
     BAŞKAN adayı Hasan Arat’a da göndermede bulunan İbrahim Altınsay, "Projeleri, bir ilkokul öğrencisinin ev ödevi gibi. Gerçekten sağlam projelerle ortaya çıksaydı, gönül rahatlığı içinde bayrağı kendisine teslim ederdik" diye konuştu. Altınsay, Serdar Bilgili’nin bütün mesaisini Beşiktaş için harcadığını da kaydetti, "Böyle aşırı demokratik bir başkanın acımasızca eleştirilmesi haksızlık diye düşünüyorum" dedi. 
     
Zorunlu çift forvet      TEKNİK Direktör Daum, Rizespor karşısına takımını çift forvetle sürecek. Bundan önceki deplasman maçlarında orta sahayı kalabalık tutan ve İlhan Mansız’ı forvette tek oynatan Alman hoca, puan kaybetme riskine girmemek için bu taktiği zorunlu olarak rafa kaldıracak ve Ahmet Dursun’a da şans verecek. Beşiktaş son çalışmasını dün sabah İstanbul’da yaptı. 
     
Bilgili sertleşti      BEŞİKTAŞ kongresi öncesi Ankara’da kulüp delegeleri ile biraraya gelen Serdar Bilgili, rakibi Hasan Arat ve ekibine ağır suçlamalarda bulundu. Bilgili, Ankara Shereton otelinde delegeler için verdiği yemekte, Arat ve ekibinin son dönemlerde basına yansıyan açıklamalarından rahatsızlık duyduğunu belirterek, "Hasan Arat çok sert, zaman zaman kişisel söylemler içeren açıklamalar yapıyor. Bu kendisine yakışmıyor. Beşiktaş etiğine ters düşüyor" dedi. 
     BİLGİLİ, Beşiktaş’a hizmet için başkan veya yönetim kurulu üyesi olunmasına gerek bulunmadığını da belirterek, "Ancak Beşiktaş adına tek çivi bile çakmamış insanların isimleri ortada dolaşıyor. Bu camiaya bir kuruşluk hizmeti olmamış insanların ortaya çıkmasından rahatsızım" diye konuştu. Bilgili daha sonra yöneltilen soruları yanıtladı ve İnönü stadı projesi ile ilgili slayt gösterisi eşliğinde geleceğe dönük planlarını açıkladı. 
     
Arat turları noktaladı      BAŞKAN adaylarından Hasan Arat, seçim turlarına noktayı koydu. İki yıldır seçimlere hazırlanan, son iki aydır da Türkiye’yi gezen ve çeşitli kentlerde projelerini üyelere anlatan Arat dün önce Büyük Beşiktaş Platformu, daha sonra da Klassis Otel’de Trakya Dernekleri ile biraraya geldi. 
     



 SPOR 





























</TEXT>
</DOC>
