<DOC>
<DOCNO> 60281 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/03/ekonomi/eko09.html </URL>
<DATE> 2002/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
2001 ihracatı 31 milyar dolar 
</HEADLINE>
<TEXT>

     Türkiye’nin 2001 yılı ihracatı, yüzde 14.2 artarak, 31 milyar 63 milyon 595 bin dolar oldu. Türkiye İhracatçılar Meclisi’nin TİM verilerine göre, 2001 yılı Aralık ayındaki ihracat da, yüzde 6.8 artışla 2 milyar 483 milyon 412 bin dolara çıktı. 
     TİM Başkanı Oğuz Satıcı, ihracatta ulaşılan seviyenin, 30 milyar dolarlık psikolojik sınırın geçilmesi açısından önemli olduğunu vurguladı. Satıcı, artışın sürekli kılınabilmesi için yapılması gerekenleri şöyle sıraladı "Büyüme oranı eksiden artıya geçmeli, Türkiye reel olarak büyümeli. Devalüasyonu ihracata verilmiş dolaylı destek sayan zihniyetten kurtulup gerçek bir strateji hayata geçirilmeli. Yüksek enerji maliyetlerinin dış pazarlarda rekabet gücümüzü zayıflattığı gerçeğinden hareketle enerji maliyetleri aşağıya çekilmeli." 
     
     3.9 milyar dolar otomotivden 
     2001 yılı ihracatında sektörlere bakıldığında en büyük artışı yüzde 332.6 ile zeytin ve zeytinyağı sağladı. Taşıt araçları ve yan sanayii sektörü de yüzde 46.6 ile ihracatını en fazla artıran ikinci sektör oldu. Sektörün ihracatı bir yılda 2.7 milyar dolardan, 3.9 milyar dolara yükseldi. 
     Tarım ürünleri ihracatı yüzde 17.1 artışla 4.8 milyar dolar, sanayi ürünleri ihracatı yüzde 14 artışla 25.7 milyar dolar, madencilik ihracatı da yüzde 1 artışla 572.4 bin dolar oldu. 
     İhracat sektörlerinden sadece halı ve tütünde gerileme yaşandı. Düşüş, halıda yüzde 12 ve tütünde de yüzde 14.1 olarak gerçekleşti. 
     
     



 EKONOMİ 





















</TEXT>
</DOC>
