<DOC>
<DOCNO> 63382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/yazar/sazak.html </URL>
<DATE> 2002/01/21/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Aşkın ve 28 Şubat'ın romanı 
</HEADLINE>
<TEXT>

     Orhan Pamuk'la son romanı Kar üzerinde konuşuyoruz. 
     Ka, Almanya yaşayan bir şair, Batı'da geçen siyasi sürgünlük yıllarından sonra İstanbul'a, oradan 'kadın intiharları' üzerine röportaj yapmak üzere Kars'a gidiyor. İpek, gençlik döneminin aşkı Ka'nın asıl niyeti sevdiği kadınla Avrupa'ya dönmek, orada yaşamak. Ancak Kars'a ayak bastığı andan itibaren sürüklendiği olaylar, siyasal İslamcı - laik çatışması, yoğun kar yağışı nedeniyle mahsur kaldığı kentte 3 gün süren "tiyatrocu ihtilali" ve düş kırıklıklarıyla geçen bir yaşam. 
     Kar, 28 Şubat çağrışımı uyandıran politik roman. 
     Pamuk'un romanlarında kültürlerin karşılaşması, Doğu - Batı, modernlik İslamiyet şeklinde yer bulan siyaset, bu kez 1990'larda Türkiye'yi etkileyen İslamcı - laik ekseninde güncellik kazanıyor. 
     Teslime, Kadife, Necip ve Fazıl, Lacivert. Belli başlı kahramanların adları bunlar. Olaylarla ilgili nitelemeler de tanıdık. Örneğin Kars'taki tiyatroda 'Vatan yahut Türban' sahneleniyor. Sincan'da tankları yürüten ünlü Sincan gecesinin tam tersi .. Şeyh Hayrullah Efendi, Fethullah Gülen olamaz mı Lacivert de Yeşil'i akla getiriyor. Romanda Lacivert, esrarengiz siyasal İslamcı militan. Efsanevi kişiliğini yerine tam oturtmak için Orhan Pamuk, onunla ilgili bir tevatürü, Usame bin Ladin'le ilişkisini kaleme almak üzereyken 11 Eylül faciası yaşanınca vazgeçmiş. 
     Ka'nın etrafında gelişen olayları anlatan yazar, kendi siyasal inançlarının mutlak egemenliğini savunan taraflar arasında "ılımlı" bir noktada duruyor. Siyasal İslamcıların şiddete sürüklenmesi ile laik cumhuriyetlerin şeriat korkusuyla demokrasiyi darbeye kurban etmesi arasındaki düşünsel benzerlikleri yakalamaya çalışıyor. 
     Neyse ki "tiyatrocu ihtilali" Kars'ta 3 günlük kardan sonra yolların açılması ve Ankara'nın darbeyi bastırmasıyla yarım kalıyor. Böylece gerçekler hayal oluyor 
     Orhan Pamuk'un kahramanı Ka bir şair. 
     Kar adını verdiği kitabındaki şiirler, 'dışarıdan' geliyor. 
     Söyleşimiz sırasında Pamuk, romanın kahramanlarının siyaseti büyük mutlak ve tek doğru sayarken Türk erkeğinin aşka bakışının ardında da benzer anlayışın yattığını savunuyor. Yoksulluk, eziklik, kırılganlık ve garibanlık, onlardan kurtulmaya çalışırken aşka ve politikaya sarılan ancak düş kırıklığına uğrayan insanlar. Oysa aşk daha küçük uzlaşılarda yeşeriyor. 
     Pamuk, siyasal İslamın, imam hatipli gençlerin iç dünyasına da giriyor örneğin Necip ve Fazıl adlı İslamcı iki genç aynı kıza aşıklar. Biri aşkını bastırıyor. Romanda simetrik aşklar yaşanıyor. 
     Olayların geçtiği yer olarak Kars'ı seçen yazar, siyasal kimlik taleplerinde sonuna kadar gidilmesinin hoşgörüyü boğacağını anlatıyor. 
     Orhan Pamuk'un romanındaki siyasal İslamcı - laik cumhuriyetçi taraflara yönelik eleştirisi epey gürültü koparacağa benziyor. 
     Benim Adım Kırmızı'dan sonra Kar da çok konuşulacak. 
     
     







Hukuk ve hukukçu 


Cem'in Saddam'a tavsiyesi 


Ecevit’in iki şansı 


Merkez Bankası’nın başarısı 


İçişleri Bakanı’nın kararname direnişi 


Tacizlerden taciz beğen 


Aşkın ve 28 Şubat'ın romanı 


Çorba ve ıstırapla birleşen ulus 


IMF ile yürümek ne kadar güvenli 


Emlak Vergisi belediyenin geçim kaynağı’ 


</TEXT>
</DOC>
