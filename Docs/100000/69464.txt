<DOC>
<DOCNO> 69464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/son/sonspo21.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaptan Bülent "Sahaya 11 kişi çıkacağımıza göre sorun yok" 
</HEADLINE>
<TEXT>

     Galatasaray Futbol Takımı Kaptanı Bülent Korkmaz, Liverpool ile yarın yapacakları Avrupa Şampiyonlar Ligi maçında, futbol için bir savaş yaşanacağını belirterek, ''Bunu kazanmak istiyoruz'' dedi. 
     Teknik Direktör Mircea Lucescu'nun düzenlediği basın toplantısına katılan Bülent, burada yaptığı açıklamada, ligde yaşananları unuttuklarını ve Liverpool maçına konsantre olduklarını belirterek, ''Maçta antrenörümüzün dediklerini harfiyen yerine getirir, mücadelemizi sonuna kadar yaparsak galip geliriz'' diye konuştu. 
     Eksiklerin bulunduğunu ve sakat oyuncuların bir an önce iyileşmesini dilediklerini kaydeden kaptan Bülent, sözlerini şöyle sürdürdü 
     ''Ancak, Galatasaray'ın 25 oyuncusu da aynı değerdedir. Sahaya 11 kişi çıkacağımız için problem yok. Genç arkadaşlarımız Sedat ve Sabri de çok iyi oyuncular. Yarın en iyi şekilde mücadele edip kazanmak istiyoruz.'' Bülent, Liverpool ile deplasmanda oynadıkları maçta 1 puan alarak, sevindirici bir netice elde ettiklerini kaydederken, ''Her takım kendi sahasında iyi oynuyor ve galip geliyor. Liverpool güçlü bir ekip. 
     Oyuncularının aldıkları paralar ortada. Ancak, biz kimseyi gözümüzde büyütmüyoruz'' diye konuştu. 
     Maçın hakeminin geçmişte hatalar yaptığının hatırlatılması üzerine de Bülent, ''Umarım bunları yarınki maçta da tekrarlamaz'' dedi. 
     Bülent, son olarak kendisinin Ali Sami Yen Stadı'nın zemininden kaynaklanan bir sakatlık yaşadığını, Bülent Akın'ın da aynı nedenle sakatlandığını tahmin ettiğini anlatarak, ''Bu zemin pas yapmamızı da engelliyor. Ancak, başka yerde oynayamayız. Alışmamız lazım'' diyerek sözlerini tamamladı. 
     
     Mondragon 
     Toplantıya katılan Mondragon ise kendisine yapılan övgüler sonrasında, ''Gol kurtarmak benim görevim'' dedi. 
     ''Ben bunun için buradayım'' şeklinde konuşan Mondragon, savunma oyuncularının sürekli değişmesinin de kendisini fazla etkilemediğini kaydetti. 
     Kolombiyalı kaleci, Gençlerbirliği maçında Cafer'e yaptığı hareket hakkında konuşmak istemezken, yanında bulunan Teknik Direktör Mircea Lucescu araya girerek, ''Orada Mondragon'a engelleme var. Kendisi topu oyuna sokacaktı. Biliyorsunuz UEFA ve FIFA kalecilerin 6 saniyede topu oyuna sokmasını istiyor. Bence hakem doğru karar verdi'' dedi. 
     Lucescu, ayrıca televizyonlarda bu pozisyonun saatlerce tartışıldığını da belirterek, ''Dünyanın hiçbir yerinde böyle bir şey görmedim. Avrupa Şampiyonlar Ligi maçlarından önce, her ülkede daha önce oynanan maçlar gösterilir, istatistikler tartışılır. Burada ise bir önceki yapılan lig maçında yaşanan bir olay saatlerce tartışılıyor. Hatta başka olaylar gündeme dahi gelmiyor'' diyerek tepki gösterdi. 
     






</TEXT>
</DOC>
