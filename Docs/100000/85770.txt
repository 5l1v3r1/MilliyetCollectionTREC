<DOC>
<DOCNO> 85770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/ekonomi/aeko.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş’in seçim hesabı 
</HEADLINE>
<TEXT>

Bakan Derviş’e göre, olası bir erken seçimin maliyeti 2.5 milyar dolar. Belirsizlik giderilemezse Hazine’nin reel faiz yükü 8.5 milyar dolar tutacak 
     ANKARA Milliyet 

     Devlet Bakanı Kemal Derviş’in, erken seçim için tarih verilmesini istemesinin altındaki sır çözüldü. Derviş’in yakın çevresine "Türkiye erken seçime giderse, beş yıl içinde 30 milyar dolarlık tasarruf sağlayacak" değerlendirmesini yaptığı öğrenildi. 
     Derviş, erken seçimi gündeme getirmesinin altında yatan nedeni yakınlarına anlattı. Derviş, muhtemel erken seçimin maliyetini 2.5 milyar dolar olarak hesaplarken, belirsizlik nedeniyle Hazine’nin reel faiz yükünün ise 8.5 milyar dolar tutacağını tespit etti. Derviş’in temel tespiti ise şöyle 
     "Hazine halen yüzde 8.5 oranında reel faiz ödeyerek borçlanabiliyor. Enflasyon düşme eğilimine girdi. Ancak borçlanma maliyeti aynı oranda azalmıyor. 100 milyar dolara yakın iç borç var. Reel faiz yükü yüzde 8.5 civarında seyrederse, Hazine yıl sonuna kadar 8.5 milyar dolar fazladan faiz ödeyecek. 
     Geçmiş deneyimler dikkate alındığında muhtemel erken seçimin maliyeti 2.5 milyar doları buluyor. Erken seçimin maliyeti ile ödenecek reel faiz arasında ise 6 milyar dolar fark var. Seçim maliyeti ile Hazine borçlanma maliyeti karşılaştırıldığında, bugün seçim olsa siyasi belirsizlik ortadan kalkar. Reel faizler düşer. Yılda 6 milyar dolardan beş yıl için 30 milyar dolar tasarruf sağlanır." Dün haber gün boyu NTV’de yayınlanmasına rağmen Bakan Derviş tarafından yalanlanmadı. 
     
     Erken seçimin maliyeti daha az 
     Bakan Derviş’in hesabı şöyle 
     Reel faiz Yüzde 8.5 
     İç borç 100 milyar dolar 
     Yıllık reel faiz yükü 8.5 milyar dolar 
     Seçim maliyeti 2.5 milyar dolar 
     Fark 6 milyar dolar 
     
Derviş, İngiltere ve ABD’ye gidiyor      Devlet Bakanı Kemal Derviş, 29 Mayıs’ta, mezunu olduğu London School of Economics’de bir konferans verecek, ardından ABD’ye gidecek. Derviş, 2 Haziran’da da ABD’nin Virginia Eyaleti’nde düzenlenecek bu yılki Bilderberg Toplantıları’na katılacak. Bilderberg Toplantıları, her yıl Kuzey Amerika ve Avrupa’dan 100 kadar siyasetçi, iktisatçı, bankacı, ve hükümet yetkilisinin katılımıyla basına kapalı olarak yapılıyor. Hollanda Prensi Bernhard’ın girişimiyle ilki 1954 yılında Hollanda’nın Oosterbeek kentinde yapılan toplantılar, adını da toplantının yapıldığı Bilderberg Oteli’nden alıyor. 
     



 EKONOMİ 






















</TEXT>
</DOC>
