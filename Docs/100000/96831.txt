<DOC>
<DOCNO> 96831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sonspo18.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat Stadı Galatasaray Olympiakos maçına hazırlanıyor 
</HEADLINE>
<TEXT>

     Olağan yönetim kurulu toplantısı için İstanbul'da toplanan Avrupa Olimpiyat Komiteleri Birliği EOC üyeleri, Atatürk Olimpiyat Stadı'nı gezerek, incelemelerde bulundu. 
     Yapımı tamamlanan, ancak çevre düzenlemesi çalışmaları süren stadı, Türkiye Milli Olimpiyat Komitesi TMOK Başkanı Sinan Erdem ve TMOK Genel Sekreteri Togay Bayatlı ile birlikte gezen üyeler, son durum hakkında bilgi aldılar. 
     Togay Bayatlı, burada yaptığı açıklamada, EOC'de yer alan 7 üyenin olimpiyat oyunlarını düzenleyecek kentleri belirleyecek oy hakkına sahip olduğunu belirterek, ''Bu gezi, çalışmalarımızı göstermek için iyi bir fırsat oldu. Bilindiği gibi EOC üyeleri aday kentlere ziyarette bulunamıyor. Şu an için adaylık durumumuz olmadığı için biz de bu fırsatı değerlendirmek istedik. Aralarında EOC Değerlendirme Grubu Üyesi İngiliz Craig Reedie'nin de bulunduğu üyeler, stadı çok beğendi'' diye konuştu. 
     
     GALATASARAY-OLYMPIAKOS MAÇIYLA AÇILIYOR 
     Atatürk Olimpiyat Stadı, 31 Temmuz'da, Galatasaray ile Yunanistan'ın Olympiakos takımları arasında yapılacak özel maçla açılacak. 
     Stadın bu maça hazır olmasının önemine değinen Bayatlı, ''Bu çok özel bir deneyim olacak. Stadın artılarını ve eksilerini bir şekilde görmüş olacağız. Tüm futbolseverleri bu hazırlık maçına davet ediyoruz. Türkiye'de ilk kez Dünya Kupası ayarında bir statta maç seyredecekler'' dedi. 
     
     FİNAL MAÇININ YERİ KONUSU 
     Yunanistan ile birlikte ortaklaşa düzenlemek için aday olunan 2008 Avrupa Futbol Şampiyonası'nda protokole göre finalin Atina'ya verildiğinin hatırlatılması üzerine de Bayatlı, şöyle konuştu 
     ''Futbol Federasyonu Başkanvekili Ata Aksu'yu birkaç kez, yardım etme talebiyle aradım. UEFA üyelerinin birçoğu yakın arkadaşım olduğu için faydalı olacağıma inanıyordum. Tabiki UEFA Asbaşkanı Şenes Erzik'in de geniş bir çevresi var. Ama kendisi organizasyonda görevli olduğu için bu gücünü kullanamayabilirdi. Ama Futbol Federasyonu'ndan herhangi bir yanıt gelmedi. Bence yanlış yapıldı. Önemli olan, şampiyonada final maçıdır. Türkiye'de oynanması daha iyi olurdu. 
     Atatürk Olimpiyat Stadı'na da bu karşılaşma yakışırdı. Belki UEFA, görüşmeler sonrası bunu değiştirebilir.'' 
     





</TEXT>
</DOC>
