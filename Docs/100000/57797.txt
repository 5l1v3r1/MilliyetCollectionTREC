<DOC>
<DOCNO> 57797 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur08.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Soğuk hava ve kar yağışı deniz ulaşımını da olumsuz etkiliyor 
</HEADLINE>
<TEXT>

     İstanbul'da etkisini sürdüren kar yağışı ve kötü hava koşulları deniz ulaşımını olumsuz etkiledi. 
     Uzunluğu 200 metrenin üzerindeki gemilerin İstanbul Boğazı'ndan transit geçişine izin verilmiyor. 
     Denizcilik yetkilileri, fırtına ve şiddetli akıntı nedeniyle olası kazalara karşı, uzunluğu 200 metreyi geçen gemilerin İstanbul Boğazı'ndan transit geçişine izin verilmediğini kaydettiler. 
     Türkiye Denizcilik İşletmeleri TDİ yetkilileri de Çanakkale-Eceabat, Çanakkale-Gökçeada, Gelibolu-Lapseki, Kabatepe-Gökçeada ve Yükyeri-Bozcaada arabalı vapur seferlerinin, bu kentteki olumsuz hava şartları nedeniyle yapılamadığını ifade ettiler. 
     
     Dere taşınca mahsur kaldılar 
     Bu arada, gece saatlerinden itibaren etkisini artıran karla karışık yağmur nedeniyle Kemerburgaz'da Cendere Deresi taştı. 
     Taşma sonucu, dere kenarında bulunan Hamidiye Su İstasyonu'nda mahsur kalan 2 kişi, itfaiye ekiplerince kurtarıldı. 
     Bu kişileri kurtardıktan sonra geri dönerken yoldaki su birikintisi ve çamura saplanan bir itfaiye aracı, diğer itfaiye araçları tarafından çekildi. 
     Dere kenarındaki Kemerburgaz-Ayazağa yolunun ''BetonSA Tesisleri'' mevkiindeki 100 metrelik bölümü de su birikintisi meydana geldiği için trafiğe kapatıldı. 
     Aynı dere güzergahındaki bazı işyerlerinin görevlileri de olası su baskınlarına karşı polis ekiplerince uyarıldı. 
     
     Mandıra çöktü 
     Öte yandan, Küçükçekmece Halkalı Kayabaşı Köyü Çamlık Mahallesi'ndeki bir mandıranın çatısı, yoğun kar yağışı nedeniyle çöktü. 
     Enkaz altında kalan 5 büyükbaş hayvan telef olurken, mandıradaki diğer hayvanlar, olay yerine gelen Gaziosmanpaşa itfaiye ekipleri ve vatandaşların yardımıyla dışarı çıkartıldı. 
     Kar yağışı nedeniyle Silivri'ye bağlı bazı köylerin yollarının kapandığı bildirildi. Yetkililer, yolları kapanan köylerden bazılarının elektriklerinin de kesik olduğunu kaydettiler. 
     İSKİ yetkilileri ise kar ve karla karışık yağmur nedeniyle Ümraniye, Zeytinburnu ve Bahçelievler'de küçük çapta su baskınlarının olduğunu kaydettiler. 
     Polis yetkilileri, yoğun kar yağışı nedeniyle araçlarıyla yolda mahsur kalan bazı vatandaşların güçlük çektiğini belirttiler. 
     Meteoroloji yetkilileri de karla karışık yağmur ve kar yağışının kentte bugün de etkisini sürdüreceğini, rüzgarın da kuzey yönden zaman zaman fırtına şeklinde esmeye devam edeceğini ifade ettiler. 
     






</TEXT>
</DOC>
