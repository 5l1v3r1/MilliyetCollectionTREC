<DOC>
<DOCNO> 63569 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/sondun06.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İngilizler Tony Blair'i seviyor.. 
</HEADLINE>
<TEXT>

     ICM araştırma kurumunun The Guardian gazetesi için yaptığı kamuoyu yoklaması, İngiltere'de halkın yüzde 51'inin Tony Blair'i ''en iyi Başbakan'' olarak gördüğünü ve 
     başbakanlık koltuğuna diğer liderlerden fazla layık bulduğunu ortaya koydu. Kamuoyu yoklamasına katılanların çoğunluğu, Başbakanlık için ilk tercihlerinin Tony Blair olduğunu belirtirken, sadece İşçi Partisi seçmeni değil, diğer partilerin seçmenleri de tercihlerini Blair'den yana kullandı. Muhafazakar Parti seçmeninin yüzde 25, Liberal Demokrat Parti seçmeninin ise yüzde 35'i Blair'in başbakanlık koltuğu için biçilmiş kaftan olduğu görüşünde. Liberal Demokrat parti lideri Charhles Kennedy'ye yüzde 15 oranında şans tanıyan İngiliz halkı, Muhafazakar parti Lideri Ian Duncan Smith'e ise yüzde 14 destek verdi. Bu arada bazı eski liderler de yerlerine gelen politikacılarla kıyaslandı. Halkın yüzde 22'si Duncan Smith'i selefi William Hague'den daha başarılı bulurken, yüzde 50 oranındaki İngiliz bu iki lider arasında bir fark olmadığı görüşünü ileri sürdü, İngilizler'in yüzde 8'i ise Smith'in Hague'den de kötü olduğunu savundu. Guardian'ın yoklamasında, dünyayı etkisi altına alan ekonomik durgunluk ve kriz ortamına rağmen İngiliz halkının ekonomik ortama güveninin yüksek seyrettiğine de dikkat çekildi. Yoklamaya gore, halkın yüzde 70'i gelecekteki ekonomik beklentileri konusunda iyimser olduğunu belirtirken, yüzde 27 oranındaki İngiliz beklentilerinin pek de o kadar iyi olmadığını bildirdi. Geçen aydan bu yana halkın ekonomik beklentilerinde düzelme ve güveninde yükselişe işaret eden bu rakam, 11 Eylül saldırılarının hemen ardından Ekim ayında aynı soruya yüzde 63 oranında ''gelecekle ilgili iyimserim'' diyen İngilizler'in bu olayın etkilerinden kurtulmaya başladığını gösterdiği şeklinde yorumlandı. 
     






</TEXT>
</DOC>
