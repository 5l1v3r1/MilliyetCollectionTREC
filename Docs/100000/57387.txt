<DOC>
<DOCNO> 57387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur02.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Asker taşıyan otobüs devrildi, 6 ölü 38 yaralı var... 
</HEADLINE>
<TEXT>

     Kayseri'de, bayram tatili için memleketlerine giden askerleri taşıyan otobüsün devrilmesi sonucu meydana gelen kazada, ilk belirlemelere göre 6 kişi öldü, 38 kişi yaralandı. 
     Malatya yönünden Kayseri'ye doğru seyreden Halil Doğan'ın kullandığı 66 FF 802 plakalı otobüs, bu sabaha karşı, Kayseri- Malatya karayolunun 28. kilometresinde, sürücüsünün direksiyon hakimiyetini kaybetmesi sonucu 8-10 metre yüksekliğindeki şarampole devrildi. 
     Kazada, ilk belirlemelere göre, tümü asker olan yolculardan 6'sının hayatını kaybettiği, 38'inin de yaralandığı kaydedildi. 
     Yetkililer, yaralı askerlerin Kayseri'deki çeşitli hastanelerde tedavi altına alındığını, ölenlerin kimliklerinin belirlenmesine çalışıldığını bildirdiler. 
     Kayseri'de, bayram tatili için memleketlerine giden askerleri taşıyan yolcu otobüsünün uçuruma yuvarlanması sonucu meydana gelen kazada şehit olan ve yaralanan askerlerin birlikleri belirlendi. 
     
     Sınırda görev yapıyorlardı 

     Kazada şehit olan askerlerden Ramazan Ateş, Ahmet Ayverdi, Yakup Karakaya, Engin Acar ve Tuna İlbay ile yaralanan 37 askerin, Hakkari Komando Tugayı, Yüksekova Sınır Tugayı ve Van Sınır Tugayı'nda görev yaptıkları, kazaya neden olan 66 FF 802 plakalı otobüsün dün akşam Elazığ'dan yola çıktığı belirlendi. 
     Otobüs muavinin de yaşamını kaybettiği kazada, yaralanan 37 asker ile otobüs sürücüsü Halil Doğan'ın tedavileri Erciyes Üniversitesi Tıp Fakültesi Hastanesi'nde sürüyor. 
     






</TEXT>
</DOC>
