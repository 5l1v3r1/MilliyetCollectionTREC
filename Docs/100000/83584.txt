<DOC>
<DOCNO> 83584 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sonspo04.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takım'da sakatlanan Rüştü'nün sakatlığı ciddi değil... 
</HEADLINE>
<TEXT>

     Güney Kore ve Japonya'da yapılacak 2002 Dünya Kupası finallerine hazırlanan A Milli Futbol Takımı'nın Antalya'daki ilk etap çalışmaları devam ediyor. 
     Milliler, Glorıa Resort Otel'de gerçekleştirilen kampın üçüncü gününde sabah idmanında tempolu koşu yaptılar. 
     Milli Takımlar Teknik Direktörü Şenol Güneş yönetiminde yaklaşık 1 saat süren çalışmada, sakatlığı bulunan kaleci Rüştü katılmazken, millilerin sıcak havaya rağmen idman boyunca neşeli oldukları gözlendi. 
     A Milli Futbol Takımı'nın Antalya kampında şimdilik tek sorun Rüştü'nün sakatlığı olarak görünüyor. Sakatlığı nedeniyle sabah çalışmasına katılmayan ve doktor gözetiminde yürüyüş yapmakla yetinen deneyimli kalecinin birkaç gün daha takımdan ayrı kalacağı açıklandı. 
     Milli Takım Doktoru Cengiz Dinç, Rüştü'nün bütün tetkiklerini tamamladıklarını vurgulayarak, milli kalecinin kum dökmesinin yanısıra, daha önce karın adalesinin kemiğe yapıştığı yerde ödem bulunduğunu ve tedavisinn sürdüğünü söyledi. 
     Rüştü'nün, birkaç gün takımdan ayrı çalışacağını ve daha sonra kademeli olarak takım çalışmalarında yer alacağını belirten doktor Dinç, ''Finallerde oynamama gibi bir durum sözkonusu değil'' dedi. 
     A Milli Futbol takımının Antalya kampı oldukça neşeli geçiyor. Belek'te finallere hazırlanan milliler, bu sabahki idmanın ardından antrenman sahasından otele, Tarkan'ın, Milli Takım için yaptığı, ''Bir oluruz yolunda'' adlı şarkısını hep birlikte söyleyerek gittiler. Milli takım Menajeri Can Çobanoğlu ve oyuncular, birlikte şarkıya elleriyle tempo tutarak eşlik ettiler. 
     Sakatlığı nedeniyle takımının Juventus'la oynadığı İtalya Kupası final maçının rövanşında yer alamayan Hakan Şükür'ün, bu akşam Milli Takım kampına katılacağı bildirildi. 
     Dün İstanbul'a gelen golcü futbolcunun, ailesiyle birlikte bu akşam Antalya'da olacağı öğrenildi. 
     Öte yandan, Galatasaray'a transfer olacağı yönünde spekülasyonlar yapılan Aston Villa'lı Alpay, böyle bir durumun sözkonusu olmadığın söyledi. 
     A Milli Futbol Takımı Menajeri Can Çobanoğlu, finallere hazırlanan A Milli takımı'na Türk medyasının yeterince yer ayırmamasında sitem etti. 
     Çobanoğlu, Türkiye için tarihi önem taşıyan finallere az bir süre kalmasına rağmen spor sayfalarının halen, birçoğu gerçek olmayan transfer haberleriyle dolduğunu vurgulayarak, ilgisizlikten yakındı. 
     





</TEXT>
</DOC>
