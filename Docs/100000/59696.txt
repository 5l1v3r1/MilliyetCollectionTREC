<DOC>
<DOCNO> 59696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/30/yasam/yas03.html </URL>
<DATE> 2001/12/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kötüler savulun Karaoğlan geliyor 
</HEADLINE>
<TEXT>

Suat Yalaz’ın 42 yıl önce can verdiği kötülerin düşmanı, iyilerin dostu Karaoğlan ile Yandım Ali, ANS prodüksiyonu ile televizyon dizisi oluyor... 
     MAGAZİN SERVİSİ 

     Bir kuşağın unutulmaz çizgi roman kahramanı, kötünün amansız düşmanı, iyinin her daim koruyucusu Karaoğlan, televizyon dizisi oluyor. 
     Usta çizer Suat Yalaz’ın tam 42 yıl önce hayat verdiği, savaşçı ruhu kadar çapkınlığıyla da ünlü Karaoğlan ve Osmanlı’nın son günlerinde Mustafa Kemal’le yeni bir Türk Devleti için çarpışan İstanbul kabadayısı Yandım Ali’yi beyazcama Abdullah Oğuz taşıyacak. Oğuz, yapımcılığını ANS’nin üstleneceği diziler için çizer Yalaz’la anlaşma imzalayarak, Türk çizgi roman tarihinin en önemli iki karakterini, tarihin derinliklerinden alıp beyaz camda tekrar izleyicilerle buluşturacak. 
     
     Milliyet’in transferiydi 
     Abdullah Oğuz her iki dizisi için de Türkiye genelinde cast yaparak önce Yandım Ali’nin çekimlerine başlayacak. Bunu daha önce de filmi yapılmış olan dünyanın en heyecanlı resimli romanı Karaoğlan izleyecek. Karaoğlan, 32 yıl önce Milliyet’e transfer olmuş, ilk kez 20 Temmuz 1969’da gazetenin 4’üncü sayfasında yayımlanmaya başlamıştı. Kavgaları, aşkları, soluk kesici maceraları ve unutulmaz tiplemelerinden biri olan Bayırgülü ile ün kazanan Karaoğlan’ın yayımlanmaya başlandığı gün, Amerikalı astronotlar Armstrong, Collins ve Aldrin de, Kendileri için küçük, insanlık için dev bir adım’ atarak, Ay’a ilk kez ayak basmıştı. 
     
     



 YAŞAM 















</TEXT>
</DOC>
