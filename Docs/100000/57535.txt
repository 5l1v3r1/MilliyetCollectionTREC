<DOC>
<DOCNO> 57535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/16/son/sontur17.html </URL>
<DATE> 2001/12/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara Leakens zirvesinden memnun 
</HEADLINE>
<TEXT>

     Belçika'nın başkenti Brüksel yakınlarındaki Laeken'de yapılan ve dün sona eren AB zirvesinin Türkiye açısından genel olarak olumlu geçtiğine işaret eden kaynaklar, AB'nin ''Türkiye ile müzakereler yakın'' ifadesinin, Türkiye-AB ilişkilerinde önemli bir dönemeç olduğunu kaydettiler. 
     Kaynaklar, Ankara'nın Türkiye-AB ilişkilerindeki bu yeni ivmeyi olumlu kullanarak, önümüzdeki yılı AB'yi ilgilendiren konularda hızlı icraatlar yaparak geçirmesi gerektiğini belirttiler. 
     Zirvede sözü edilen ''analitik inceleme'' sürecinin hızlı ilerlemesi gerektiğini vurgulayan kaynaklar, iki taraf arasındaki çalışmaların bundan böyle daha kapsamlı biçimde ilerleyeceğini kaydettiler. 
     Avrupa Güvenlik ve Savunma Politikası AGSP konusunda Türkiye, İngiltere ve ABD'nin üç yıl süren görüşmeleri sonucu bir metinde mutabık kalındığını hatırlatan kaynaklar, bundan sonra AGSP konusunda topun tamamen AB'de olduğunu belirtiyorlar. 
     Zirvede Avrupa ordusunun operasyonel olduğunun dile getirildiğini, ancak Yunanistan'ın mutabık kalınan metin üzerinde bazı sıkıntıları bulunması nedeniyle NATO imkanlarından yararlanma konusunun netleştirilmediğini ifade eden kaynaklar, ''Türkiye, mutabık kalınan metin üzerinde bir virgülün dahi değiştirilmesine karşı'' şeklinde konuşuyorlar. 
     Ankara'nın metin üzerinde değişiklik yapılmasına ilişkin AB'den herhangi bir baskı beklemediğini de ifade eden kaynaklar, AB açısından ''taşların yerine oturması ve konunun depolitize olması için'' biraz zaman geçmesi gerektiğine işaret ediyorlar. 
     Kaynaklar, üzerinde uzlaşmaya varılacak metnin, hem AB hem de NATO için bağlayıcı olacağını belirten kaynaklar, NATO üyesi olan Türkiye'nin, burada alınacak kararlarda veto yetkisi olduğunu anımsatarak, her durumda Türkiye'nin onaylamayacağı bir düzenlemenin yürürlüğe girmesinin mümkün olmadığını kaydediyorlar. 
     Terör örgütleriyle mücadele konusunda AB ülkelerinin kendi aralarında yaptıkları toplantılarda tam bir sonuca varamadığını ifade eden kaynaklar, yine de Türkiye'nin uzun yıllardır dile getirdiği görüşleriyle AB'nin görüşlerinin birbirine yaklaştığına işaret ederek, terörle mücadelede hukuki zeminin daha müsait hale geldiğini belirtiyorlar. 
     Kaynaklar, zirve nihai bildirisinde Kıbrıs konusuna Türkiye'yi fazla tedirgin etmeyecek şekilde yer verildiğini hatırlatırken, taslak bildiride Türkiye'ye uzun atıflarda bulunulduğunu, Ankara'nın Ada'da başlayan yeni sürece zarar verileceği uyarıları üzerine taslak metinde değişiklik yapıldığını belirttiler. 
     






</TEXT>
</DOC>
