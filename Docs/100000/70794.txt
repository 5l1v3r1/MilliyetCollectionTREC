<DOC>
<DOCNO> 70794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/son/sontur32.html </URL>
<DATE> 2002/03/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'a savaşmaya gittiler, dönüşte yakalandılar... 
</HEADLINE>
<TEXT>

     Gaziantep'te, Selefiler terör örgütü üyesi oldukları ve ABD'ye karşı savaşmak için Afganistan'a gittikleri belirlenen 4 kişi yakalandı. 
     Valilikten yapılan açıklamada, Afganistan'da faaliyet gösteren terör örgütü El-Kaide'nin cihat çağrısına uyarak ABD ile savaşmak için Afganistan'a giden Mikail Yetkin, Osman Torun, Salih Kurt ve Erdal Küçük'ün, Gaziantep'te yakalandıkları bildirildi. 
     Sanıkların, Gaziantep'ten 18 kişilik bir kafile halinde, halen aranan Selefiler örgütü lideri Mehmet Yılmaz'ın öncülüğünde, Ağrı Gürbulak Sınır Kapısı'ndan İran'a geçtiklerinın anlaşıldığı belirtilen açıklamada, ifadeler doğrultusunda şu görüşlere yer verildi 
     ''Sanıkların, 25 Ekim'e kadar İran'da, Afganistan'a geçiş yapmak için bekledikleri, ancak başarılı olamadıklarından kaldıkları, 5'inin yeniden Türkiye'ye dönüp, Gaziantep'te teslim olduğu, 15'inin ise yasadışı yollarla Afganistan'a girip, El-Kaide ve Taliban üyeleri ile buluştukları saptandı. 
     15 kişinin Kandahar ve ardından da Kabil'e götürüldüğü, 
     kendilerine verilen Kalaşnikov marka 3 otomatik silah ile Kabil'e yakın ve terkedilmiş bir köyde askeri eğitim verildiği, daha sonra da Afganistan'ın çeşitli bölgelerinde 2 ay savaşa katıldıkları belirlendi. Kabil'in Kuzey İttifakı'nın eline geçmesinin ardından dağlık bölgeye çekilen Taliban kuvvetlerine ABD uçaklarından bomba atılması sırasında, sanıkların arkadaşlarından 4'ünün yaralandığı, bunlardan birinin daha sonra öldüğü anlaşıldı.'' Açıklamada, Taliban ve El-Kaide'nin sözde cihat için Afganistan'a gelenlerin ülkelerine dönmelerini istemesi üzerine önce Pakistan'a daha sonra da İran'a geçiş yapan sanıkların, 19 Şubat'ta Türkiye'ye giriş yaptıkları ve 23 Şubat'ta da Gaziantep'e geldiklerinin saptandığı ifade edildi. Emniyet Müdürlüğü'ndeki sorgularının ardından mahkemeye çıkarılan sanıklar, serbest bırakıldı. 
     






</TEXT>
</DOC>
