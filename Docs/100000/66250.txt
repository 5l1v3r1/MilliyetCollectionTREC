<DOC>
<DOCNO> 66250 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur03.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'de 700 bin bina ayakta zor duruyor 
</HEADLINE>
<TEXT>

     Türkiye'de belediye sınırları içindeki yaklaşık 700 bin binanın ''harap, yıkılması planlananlar ve esaslı tamir ve tadilat gerektirenlerden'' oluştuğu bildirildi. 
     Devlet İstatistik Enstitüsü DİE tarafından gerçekleştirilen 2000 yılı bina sayımı sonuçlarına göre, Türkiye'de belediye sınırları içinde toplam 7 milyon 838 bin 675 adet bina bulunuyor. 
     Bu binaların 5 milyon 872 bin 808'i konut, 947 bin 931 adedi konut ve konut dışı karışık, 470 bin 524'ü ticari, 143 bin 209'u sanayi, 28 bin 820 adeti eğitim, 12 bin 931'i kültür, sosyal ve spor, 6 bin 600'ü sağlık, 33 bin 124'ü resmi daire, 26 bin 952'si dini, 291 bin 913'ü diğer amaçlarla kullanılıyor. Diğer binaların kullanım amacı ise belirlenemedi. 
     2000 yılında ülkedeki toplam konut sayısı da 16 milyon 235 bin 830 
     olarak belirlendi. 
     Binaların 2 milyon 134 bin 106'sı 1980-1989 yılları arasında, 2 milyon 361 bin 642'si de 1990-2000 yılları arasında tamamlandı. 
     Sayım sonuçlarının binaların fiziki durumuna ilişkin bölümündeki verilere göre, binaların 4 milyon 809 bin 135'inin herhangi bir tadilata ihtiyacı bulunmuyor. 
     2 milyon 223 bin 512'si basit tamir ve tadilat gerektirirken, 129 
     bin 627'si harap ve yıkılması planlananlar, 570 bin 101'i ise esaslı tamir ve tadilat gerektirenler grubuna giriyor. Böylece harap, yıkılması planlanan, esaslı tamir ve tadilat gerektiren bina sayısı 700 bine ulaşıyor. Harap ve yıkılması planlanan binalardan 16 bin 5'i Ankara, 9 bin 932'si İstanbul, 6 bin 485'i İzmir, 4 bin 462'si Hatay, 3 bin 890'ı Konya, 3 bin 578'i Kayseri, 3 bin 343'ü Bursa, 3 bin 229'u Manisa, 3 bin 103'ü Antalya, 3 bin 86'sı Denizli'de bulunuyor. 
     
     Afyon'da 2215 bina harap durumdaydı 
     Son depremin can ve mal kaybına yol açtığı Afyon'da ise 2000 yılındaki sayımda 2 bin 215 binanın harap ve yıkılması planlananlardan oluştuğu, 8 bin 362 binanın da esaslı tamir ve tadil geçirmesi gerektiği belirlendi. 
     Aydın, Balıkesir, Erzurum, İçel, Ordu, Samsun, Tokat, Trabzon'da 2 binin, Adana, Amasya, Çanakkale, Çorum, Diyarbakır, Elazığ, Isparta, Kastamonu, Kocaeli, Kütahya, Malatya, K.Maraş, Mardin, Muğla, Nevşehir, Niğde, Sakarya, Tekirdağ, Zonguldak ve Karaman'da da binin üzerinde harap bina bulunduğu kaydedildi. 
     






</TEXT>
</DOC>
