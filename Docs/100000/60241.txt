<DOC>
<DOCNO> 60241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/son/sontur16.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Murat Karayalçın'dan solda yeni oluşum mesajı 
</HEADLINE>
<TEXT>

     Kendini fesheden SHP'nin eski Genel Başkanı Murat Karayalçın, yeni bir sosyal demokrat oluşumun ivedilikle gerçekleştirilmesi gerektiğini belirterek, ''Bireysel olarak bu sürecin önünde de sonunda da görev üstlenmeye hazırım'' dedi. 
     Karayalçın, yaptığı yazılı açıklamada, kadroları, tüzüğü ve programıyla yeni bir sosyal demokrat oluşumun ivedilikle gerçekleştirilmesi gerektiğini ifade etti. Bunun için gerekli siyasal altyapının tüm unsurlarıyla hazır olduğunu kaydeden Karayalçın, şöyle devam etti 
     ''Bunun değerlendirilememesi, Sayın Erdal İnönü'nün çekilmesiyle ortaya çıkan boşluğun doldurulamaması, tüm sosyal demokrat siyasetçiler için ağır bir vebal olacaktır. 
     Tarihi bir zaman aralığı içinde bulunuyoruz. Sonuçta yeni sosyal demokrat oluşum kuyruklu yıldızın tılsımlı dokunuşu ile ortaya çıkacak değildir. Çözümler getirmek ya da ortaya konulan önerileri değerlendirmek, ilgili herkes için bir görevdir. Bireysel olarak, bu sürecin önünde de sonunda da görev üstlenmeye hazırım.'' 
     






</TEXT>
</DOC>
