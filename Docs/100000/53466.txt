<DOC>
<DOCNO> 53466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/dunya/adun.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin kendisi için vur emri’ verdi 
</HEADLINE>
<TEXT>

Ele geçirileceğini anlayan Usame bin Ladin vasiyetini hazırladı ve adamlarına Beni düşmana canlı teslim etmeyin, vurun, sonra da terörü tırmandırın’ emrini verdi 
     DIŞ HABERLER SERVİSİ 

     Taliban’ın çöküşü üzerine her an Amerikan askerleri ya da Kuzey İttifakı güçleri tarafından yakalanacağını düşünen Suudi terörist Usame Bin Ladin’in vasiyetini hazırladığı ve en yakın adamlarına "Beni düşmana canlı teslim etmeyin, vurun" talimatı verdiği bildirildi. 
     Ladin’in ülkesi Suudi Arabistan’da yayınlanan El Vatan gazetesinin haberine göre, yakalanmasına bir kaç gün veya en fazla bir kaç hafta kaldığını hesaplayan Usame Bin Ladin sonuna kadar yanında kalacak en yakın ve sadık birkaç adamını toplayarak talimatlarına uyacaklarına dair yemin ettirdi. Ladin ayrıca kamera karşısına geçerek vasiyetini ve taraftarlarına son mesajını okudu. Vasiyetin Ladin’in ölümünden sonra yayınlanacağı bildirildi. 
     Taliban saflarından kaçan askerleri sorgulayan CIA ve öteki Amerikalı yetkilileri kaynak gösteren El Vatan’a göre, Ladin şunları vasiyet etti 
     
     Teslim olmayın 
     Etrafımız düşman tarafından sarılır ve kaçma imkanı kalmazsa beni vurun. Amerikalılar veya Kuzey İttifakı’nca öldürülmem yenildiğimiz anlamına gelir. Bu işi onlara bırakmayın, siz yapın. Siz de teslim olmayın, sonuna kadar savaşın. 
     
     Oğlum beni öldürsün 
     Oğluma da vasiyet ediyorum. Böyle bir durumda beni vursun. Amerikalıların eline düşmektense oğlum tarafından kurşuna dizilmek evladır. 
     
     Davamızı sürdürün 
     Taraftarlarıma son sözüm şu, ölümümden sonra ABD’ye ve her nerede olursa olsun tüm ABD çıkarlarına saldırın. Davamızı sürdürün. 
     El Vatan bu bilgilerin ABD hükümetine ulaştığını ve bunun üzerine Bush yönetiminin Ladin’i canlı ele geçirme planlarından vaz geçtiğini iddia etti. 
     Gazete, Bin Ladin’in, Taliban’ın kalesi durumundaki Kandahar kenti yakınlarında dağlık bölgede inşa ettirdiği bir yerde saklandığını bildirdi. 
     



 DÜNYA 













</TEXT>
</DOC>
