<DOC>
<DOCNO> 62120 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/guncel/gun12.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Satırbaşı 
</HEADLINE>
<TEXT>

Kaçak operasyonu 8 kişi tutuklandı      ALİ ÖZKAYA - KEMAL BULUT 

     Bazı kişilerin yasadışı yollardan gemiyle İtalya’ya mülteci gönderme hazırlığında olduğu istihbaratını alan Emniyet Genel Müdürlüğü koordinasyonunda İzmir, İstanbul ve İçel’de başlatılan "Ayışığı Operasyonu"nda gözaltına alınan 14 kişiden 8’i tutuklandı. Beş Türk vatandaşının yurtdışına kaçmak için İçel’de İlhan Çiftçier’le 3500 marka anlaştığını belirleyen polis, İzmir, İstanbul ve İçel’de eşzamanlı operasyon düzenledi. Oğuz Çiftçier, Bayram Önal, Necdet Aslan, gemi ve tekne temin eden Serdal Karakuş, Selim Özturan, kaçakları sahilden bindirip gönderen Ahmet Yavuz Araz ile yurtdışına çıkmak isteyen 5 kişi İzmir’de gözaltına alındı. İlhan Çiftçier İçel’de, şebekenin içinde yer aldıkları belirlenen Kadir Birincioğlu 48 ve Abdülcabbar Yardımcı 32 da İstanbul’da yakalanarak İzmir’e getirildi. Aynı suçtan sabıkalı oldukları belirlenen Araz, Birincioğlu, Arslan, Karakuş, Önal, İlhan Çifçier, Oğuz Çifçier ve Yardımcı çıkarıldıkları mahkemece tutuklanarak cezaevine gönderilirken, Özturan serbest bırakıldı. 
     
Cezaevinden oda başkanı seçildi      İSTANBUL Milliyet 

     Kartal Cezaevi’nde tutuklu bulunan İstanbul Minibüscüler Esnaf Odası Başkanı Ali Kemal Aktürk’ün kızı Selma Aktürk, oda seçimlerinde yaptığı kulis çalışmasıyla babasının yeniden başkan seçilmesini sağladı. Aktürk 460 oy aldığı seçimde rakipleri Hıdır Kaplan 415, Erol Koral ise 337 oy aldı. İstanbul Minibüsçüler Esnaf Odası’nın 22. Genel Kurulu dün Rami’de bir düğün salonunda yapıldı. Genel Kurul’da, DGM’de yargılandığı dava nedeniyle tutuklu bulunan eski oda başkanı Aktürk ile Koral ve Kaplan oda başkanlığına aday oldu. Genel Kurul’a gönderdiği mesaj kızı Selma Aktürk tarafından okunan Aktürk daha önce aynı suçlardan yargılandığını ve beraat ettiğini vurgulayarak muhaliflerin iftiralarıyla yeniden yargılandığını iddia etti. Aktürk, yasalara aykırı hiçbir eylemde bulunmadığını, isnat edilen suçları işleme-diğini de öne sürdü. 
     



 GÜNCEL 



















</TEXT>
</DOC>
