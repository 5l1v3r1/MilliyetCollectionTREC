<DOC>
<DOCNO> 53580 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/soneko08.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Özelleştirmede 2001 kayıp yıl oldu... 
</HEADLINE>
<TEXT>

     Uygulanan ekonomik programa en büyük katkıyı yapması beklenen özelleştirme çalışmalarında 2001 yılı, yaşanan ekonomik kriz ve ardından da 11 Eylül olayları nedeniyle, kayıp yıl oldu. 
     Geçen yıl rekor seviyede gerçekleştirdiği özelleştirme uygulamaları sonrasında, 2001 yılına da büyük hedeflerle giren Özelleştirme İdaresi, yaşanan ekonomik kriz nedeniyle 2001 yılı programını uygulayamadı. 
     İdare, 2001 yılında ihaleye çıktığı THY ihalesini teklif gelmemesi nedeniyle iptal ederken, Tüpraş ve Poaş'ın Eylül ayında gerçekleştirmeyi düşündüğü halka arzını da ABD'de meydana gelen ve tüm dünya ekonomisini etkileyen 11 Eylül olayları nedeniyle 2002 yılına erteledi. 
     Bu yıl içinde gelişmeler nedeni ile sadece 26 Ocak tarihinde TDİ'nin Marmaris Limanı'nın satışını gerçekleştiren Özelleştirme İdaresi, özelleştirme uygulaması yapamaması ve daha önce gerçekleştirdiği özelleştirme bedellerinin, yaşanan kriz ile zamanında geri ödenememesi nedeniyle, ekonomik sıkıntı da yaşadı. 
     Bünyesindeki Özelleştirme Fonu'ndan, kapsamdaki kuruluşlarda çalışanların maaşlarını ödemede zorlanmaya başlayan Özelleştirme İdaresi, bu ekonomik sıkıntıyı aşmak için zaman zaman tahvil ihracı gerçekleştirdi. 
     
     Umut 2002 yılında 
     Yaşanan olağanüstü gelişmeler üzerine, 2001 yılından ümidini kesen İdare artık, tüm hesap ve hedeflerini 2002 yılına yönelik olarak yapıyor. 
     İdare'nin 2001 yılı programı içinde yeralan kuruluşların özelleştirilmesi de 2002 yılına sarktı. 
     Böylece, Özelleştirme İdaresi gelecek yıl, kapsamda bulunan kuruluşlardan, 2002 özelleştirme programına aldıklarını, ekonomik konjonktürün de uygun olması durumunda, özelleştirmeye çalışacak. 
     İdare'nin 2001 yılı özelleştirme programında, THY'nin blok satışı, iştirakler, Tümosan, TDİ'nin varlık satışı, Ataköy Marina, Ataköy Otelcilik, Ataköy Turizm, Tüpraş'ın ve Poaş'ın halka arzı, Eti Bakır, Eti Krom ve Eti Elektrometalurjinin varlık satışı bulunuyordu. 
     Bu yılın programında yeralan Erdemir ve Petkim Yarımca Kompleksi'nin özelleştirilmesi çalışmaları ise İsdemir'in Erdemir'e ve Petkim Yarımca Kompleksi'nin Tüpraş'a devri şeklinde sürüyor. 
     
     Kapsamdaki kuruluşlar 
     Özelleştirme İdaresi Başkanlığı'nın portföyündeki kuruluş sayısı, bugün itibarıyla 36'da bulunuyor. 
     Halen özelleştirme kapsamında bulunan 36 kuruluş arasında, Et ve Balık Ürünleri A.Ş'nin bazı varlık ve tesis satışı, İsdemir, Sümer Holding'in bazı varlık ve tesis satışı, SEKA, Denizcilik İşletmelerinin bazı varlık satışı, Taksan, Tekel, Turban Turizm'in bazı tesis ve varlık satışı, Tügsaş, Çelbor, Tümosan, TZDK'nın bazı tesis ve varlık satışı, İgsaş, Ditaş, KBİ, Gerkonsan, THY, Petkim, Tüpraş, POAŞ, Ataköy Turizm, Ataköy Otelcilik, Ataköy Marina, Erdemir, Eti Bakır A.Ş, Eti Gümüş A.Ş, Eti Elektrometalurji A.Ş, Eti Krom A.Ş, T. Gemi Sanayi A.Ş, TDÇİ, Türkiye Şeker Fabrikaları, Gönen Gıda A.Ş, Tofaş Türk Otomobil Fabrikaları A.Ş, Arçelik, T. İş Bankası A.Ş ve Ünye Çimento A.Ş bulunuyor. 
     Özelleştirme kapsamında bulunan toplam 36 kuruluşta, kapsamdaki kamu payı, 16'sında yüzde 100 oranında, 12'sinde de yüzde 50'nin üstünde bulunuyor. Bu kuruluşların 4'ünde ise kapsamdaki kamu payı yüzde 10'un altında kalıyor. 
     






</TEXT>
</DOC>
