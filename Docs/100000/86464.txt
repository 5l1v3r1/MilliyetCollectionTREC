<DOC>
<DOCNO> 86464 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/siyaset/siy01.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Doktorlar istirahate bile gerek görmedi 
</HEADLINE>
<TEXT>

Başkent Hastanesi’nden taburcu olan Ecevit için ilgili doktor ekibi, iş görür’ raporu verdi. Raporda Ecevit için yatak istirahatine gerek olmadığı belirtildi... 
     ELÇİN ERGÜN Ankara 

     Başbakan Bülent Ecevit, 11 gündür tedavi gördüğü Başkent Hastanesi’nden dün taburcu oldu. 16.00’da hastaneden ayrılan Ecevit’i Prof. Dr. Mehmet Haberal, Prof. Dr. Turgut Zileli ile tedavide görev alan 9 doktor ve hemşireleri kapıya kadar uğurladı. Son derece heyecanlı olduğu sesinden anlaşılan Başbakan’ın, konuşmasının başında sık sık dilinin sürçmesi dikkat çekti. Ecevit, Başkent Hastanesi ve Haberal’dan söz etmek isterken, "Başkent anahtarı ve değerli Başbakan gerçekten büyük ilgi gösterdiler" dedi. 
     
     Nekahat devresindeyim’ 
     Ecevit, borsanın kapanış saatine denk getirdiği konuşmasında şunları söyledi "Sayın Haberal başta olmak üzere, hepsi çok yakından ilgilendiler. Şükranlarımı sunuyorum. Değerli dostlar, günlerden beri burada beni izleyen sevgili gazeteciler hepinize içten saygılarımı sunuyorum. Aslında sadece bu hastanede değil, genellikle Türkiye’de son zamanlarda tıp alanında büyük gelişmeler oldu. Bundan kıvanç duyuyorum. Ben iyileştim. Sadece bacak ve ayakla ilgili bazı sorunlarım kaldı. Onlar da büyük ölçüde tedavi edildi. Nekahat devresinden geçiyorum. Ben iyiyim ve işimin başındayım." 
     
     İlaç tedavisi anlatıldı 
     Bu arada ilk kez, Başbakan’ın rahatsızlığı ve tedavi süreciyle ilgili doktorların imzasını taşıyan bir rapor hazırlandı. Raporda, Başbakan’ın sol toplardamarındaki tromboflebit rahatsızlığına değinilerek uygulanan ilaç tedavisi anlatıldı. Ayrıca başbakanın kaburgasındaki kırığın iyileştiği belirtildi. Raporun, son bölümünde "yatak istirahatine gerek yoktur" denildi. Raporun, son satırında da "Başbakan’ın sağlık durumunun işine engel olmayacağı" vurgulandı. 
     
     Rahşan Ecevit bakacak 
     Öte yandan hastaneden taburcu olan Başbakan Ecevit’in Oran’da "kütüphane ev" diye isimlendirilen çalışma ofisine taşınması, günlerdir süren nekahat dönemi tartışmasını noktaladı. Başbakanlık Resmi Konutu’na taşınma önerisini kabul etmeyen Ecevit’e, kütüphane evdeki nekahat dönemi süresince yine eşi Rahşan Ecevit bakacak. İlaç tedavisi sürecek olan Ecevit’in doktoru, yapılması gereken kontrolleri Oran’da gerçekleştirecek. 
     
Hastanede sürpriz parti      Başkent Hastanesi’nde dün sürpriz doğum günü partisi vardı. Başbakan’ın odasının bulunduğu koridorda Ecevit için parti düzenleyen doktor ve hemşireler, Başbakan’ı çok şaşırttı. Ecevit, üzerinde Türk Bayrağı ve güvercinlerin olduğu pastadaki mumları söndürdükten sonra kestiği ilk dilimi küçük ziyaretçisi Esra Ergün’e ikram etti. 
     Ecevit’le aynı katta tedavi gören 7 yaşındaki Esra da Başbakan’a kendisinin yaptığı, "Başbakanıma sağlıklı günler" yazılı bir resim hediye etti. Esra, resme Ecevit’in beğendiği iki tokasını da yapıştırdı. Ecevit de Esra’ya çanta verdi. Ecevit, daha sonra kendisine bir demet gül veren Haberal’a "Bize çok iyi baktınız. Allah razı olsun" dedi. 
     



 SİYASET 












</TEXT>
</DOC>
