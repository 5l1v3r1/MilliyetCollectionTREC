<DOC>
<DOCNO> 98484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sondun10.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Der Spiegel'den Türkçe başlık ''Başbakanımız Schröder'' 
</HEADLINE>
<TEXT>

     Almanya'nın ünlü haftalık dergisi Der Spiegel, seçim mücadelesi içindeki partilerin Türklerden oy alma çabalarını, Türkçe olarak ''Başbakanımız Schröder'' başlığıyla haber yaptı. 
     Dergi, Sosyal Demokrat Parti SPD , Hıristiyan Demokrat Birlik Partisi CDU , Birlik 90 Yeşiller Partisi ve Hür Demokrat Parti FDP 
     gibi büyük partilerin, yabancıların, özellikle de Türk kökenli vatandaşların oylarını toplamak için yoğun çaba harcadıklarını yazdı. Haberde, SPD'nin, üzerinde Başbakan Gerhard Schröder'in fotoğrafının bulunduğu ve Türkçe olarak ''Söz verdik ve sözümüzü tuttuk'' yazılı seçim afişi ile FDP'nin, üzerinde parti Yönetim Kurulu üyesi Mehmet Daimagüler'in fotoğrafıyla yine Türkçe yazılı ''Çocuklara ve gençlere daha iyi eğitim imkanı ve şansı - İş piyasasında eşit şartlar için'' yazılı afişe dikkat çekildi. Merkezi Essen kentinde bulunan Türkiye Araştırmalar Merkezi'nin TAM yaptığı bir araştırmaya göre, Türk kökenli vatandaşların büyük çoğunluğunun SPD'ye sıcak baktığı ifade edilen haberde, SPD Hessen Eyaleti Avrupa Parlamentosu milletvekili Ozan Ceyhun'un, ''Biz, bu ülkeye ait olduğumuzu, bu ülkeyi birlikte şekillendirmek istediğimizi açıkça göstermeliyiz'' sözleri aktarıldı. Almanya'daki Türk kökenli vatandaşların çoğunun SPD'yi desteklemesine rağmen, genelde daha tutucu oldukları belirtilen haberde, CDU'nun bu durumdan istifade etmesini bilmediği, yabancıların endişelerini gideremediği görüşü savunuldu. Haberde, halkla ilişkiler danışmanı Moritz Hunzinger'den düşük faizle kredi aldığı ortaya çıktıktan sonra bir daha milletvekili adayı olmayacağını açıklayan Birlik 90 Yeşiller Partisi Federal Meclis üyesi Cem Özdemir'den sonra, Federal Meclis'e girmesi kesin gibi görünen tek Türk kökenli kişinin SPD milletvekili adayı Lale Akgün olduğu belirtildi. Der Spiegel'in haberinde, Doğan Medya Grubu'nun Frankfurt yakınlarındaki Mörfelden-Walldorf kasabasında yapılan yeni tesisin açılışına SPD adına Çalışma Bakanı Walter Riester, Birlik partileri CDU CSU adına Bavyera Eyaleti İçişleri Bakanı Günther Beckstein, FDP adına eski Dışişleri Bakanı Hans-Dietrich Genscher ve Birlik 90 Yeşiller Partisi adına da Eş Başkan Claudia Roth'un katılmasının, Türk kökenli vatandaşların oylarının partiler için ne kadar önemli olduğunu gösterdiği ifade edildi. 
     





</TEXT>
</DOC>
