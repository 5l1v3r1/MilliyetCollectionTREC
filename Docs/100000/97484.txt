<DOC>
<DOCNO> 97484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sondun22.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Dursun Karataş'ın Atina'da olduğu iddiası... 
</HEADLINE>
<TEXT>

     Yunanistan Hükümet Sözcüsü Hristos Protopapas, terör örgütü DHKP-C'nin lideri Dursun Karataş'ın Atina'da olduğu iddiasına ilişkin olarak, ''Yunanistan'da dönem dönem BM kuralları çerçevesinde mülteci statüsüyle bazı şahısların bulunduğunu'' söyledi. 
     Protopapas, yaptığı basın toplantısında, sorular üzerine, Atina'da yayımlanan To Vima gazetesinin Karataş'ın Atina'da bulunduğu ve örgütün lider kadrosunun Brüksel'den Yunanistan'ın başkentine taşınmaya hazırlandığı iddialarını içeren haberine değindi. 
     Yunanistan'da BM Mülteciler Yüksek Komiserliği'nin kuralları çerçevesinde siyasi mülteci statüsü taşıyan şahısların bulunduğunu belirten Protopapas, Karataş'ın bu şahısların arasında bulunup bulunmadığına ilişkin soruyu, ''Tek tek bakacak değiliz'' şeklinde yanıtladı. 
     DHKP-C'nin lider kadrosunun Atina'ya taşınmasının söz konusu olmadığını da vurgulayan Protopapas, ''Yunanistan'da böyle bir örgüt yoktur ve yerleşmesi de söz konusu değildir. Ülkemizde yalnızca Yunanlar'ın da üye olduğu bir siyasi mülteciler dayanışma derneği vardır ve yasalar çerçevesinde faaliyet göstermektedir'' dedi. 
     Sorular üzerine, Türkiye'den terörizm alanında işbirliğine ilişkin resmi bir talep gelmediğini de açıklayan Protopapas, böyle bir talebin gelmesinin olası olduğunu, Türk basınında bu yönde haberler yayımlandığını kaydetti. 
     Yunan basın-yayın organlarının 17 Kasım terör örgütü üyelerinin ifadelerini yayımlamalarına ilişkin soruşturma başlatıldığını da açıklayan Protopapas, ''Atina Savcılığı, ifadeleri basına kimin sızdırdığını bulmak amacıyla soruşturma başlattı'' dedi. 
     





</TEXT>
</DOC>
