<DOC>
<DOCNO> 71512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sonspo03.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Jean Marie Pfaff, Türkiye'de teknik adamlık yapmaya hazırlanıyor 
</HEADLINE>
<TEXT>

     Trabzonspor'un eski kalecisi Belçikalı Jean-Marie Pfaff, Türkiye'de bazı Birinci Süper Lig kulüpleriyle teknik direktörlük için görüşmeler yapıldığını ve gelecek ay kendisinin Türkiye'ye gelip, görüştüğü kulüplerin birinde teknik direktör olarak göreve başlamayı düşündüğünü söyledi. 
     Jean-Marie Pfaff, Türk menajeri Yasin Gürlek ile 26 Nisan Cuma günü Türkiye'ye gelerek İstanbul ve Antalya'da maçlar izleyeceğini kaydetti. 
     Takımların şu an hangi kulüpler olduğunu söylemeyeceğini belirten Belçikalı eski kaleci, ''Ancak görüşmeler olumlu geçiyor. Manejerime güvenim çok büyük. İyi ve dürüst iş yapıyor. Yakında Türkiye'de teknik direktör olarak göreve başlayacağıma inanıyorum'' dedi. 
     Halen Belçika Birinci Ligi'nde yer alan RWDM Molenbeek'in menajerlik ve sportif direktörlüğünü yapan Jean-Marie Pfaff, sözlerini şöyle sürdürdü 
     ''Ben Belçika'da kalmak istemiyorum. Burada futbol öldü. Niyetim Türkiye. Ama İtalya ve Almanya'dan da sürekli öneriler alıyorum. Buna karşın gönlüm Türkiye'de. Geçen yıl UEFA'dan resmi teknik direktörlük belgemi aldım. ABD'de 3 büyük kentin özel futbol kamplarında görevlendirildim. Belçika'nın Anvers kentinde, yaz tatillerinde 2'şer aylık futbol okulu yöneticiliği yapıyorum. Okulda, her yıl yaklaşık 300 öğrencinin arasında 40 Türk genci bulunuyor. Bunun Türkiye için 
     yararlı bir olay olduğunu düşünüyorum. Hem de bu kadar Türk öğrenicinin okula gelmesinden mutluluk duyuyorum.'' Türkiye'de teknik direktörlük yapmak istemesinin nedeni olarak hem ticari, hem de sportif alandaki ilişkilerinin çok iyi olmasını gösteren Pfaff, ''Türkleri zaten çok seviyorum. Bugüne dek yaşadığım en güzel ve en sıcak anlarım Türkiye'de geçti. Türk halkı çok konuksever ve dünyaya bir örnek halk. Ben de zaten kalben bu tür kültürün içinde yaşamayı çok seviyorum'' diye konuştu. 
     
     "Şenol Güneş çok iyi bir teknik adam" 
     Pfaff, Milli Takımlar Teknik Direktörü Şenol Güneş'in, Trabzonspor'un gördüğü bugüne kadarki en ciddi ve çalışkan insanlardan biri olduğunu vurgulayarak, sözlerini şöyle tamamladı 
     ''Ne yazık ki o dönemdeki yönetim Güneş'i dışlamıştı. Ben buna üzüldüm. Ben, halen Güneş'in çok iyi bir teknik direktör olduğuna inanıyorum. Bunu zaten Türk Milli Futbol Takımı ile de kanıtladı. 
     Birçok gazeteci ve yönetici, 'kaleciden teknik direktör olmaz iddiasında'. Ama geçmişte Dino Zoff ve Michel Preudhomme, uluslararası alanda kalecilerin iyi teknik direktör olduğunu kanıtladılar. Teknik direktör olmak isteyen kalecilerin sayısı her geçen gün artıyor. Ben Şenol Güneş'e ve Türk Milli Futbol Takımı'na Güney Kore'de bol şanslar diliyorum. Umut ederim ki oradan iyi dereceyle dönerler.'' 
     






</TEXT>
</DOC>
