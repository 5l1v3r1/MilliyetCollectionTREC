<DOC>
<DOCNO> 71485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/soneko01.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş'ten açıklamalar... Hangi bakanlara kızdı.. 
</HEADLINE>
<TEXT>

     Devlet Bakanı Kemal Derviş, krizin ne kadar derin olduğunu Türkiye'ye gelişinden 4-5 hafta sonra anlayabildiğini belirtti. Derviş, bazı bakanların program yokmuş gibi karşı teklifler getirmelerine çok sinirlendiğini de itiraf etti. 
     Derviş, CNN Türk'de yayınlanan 32. Gün programına katılarak, Mehmet Ali Birand'ın sorularını yanıtladı. 
     Bakan Derviş, Türkiye'ye gelişine ilişkin sorular üzerine, Türkiye'yi gelmeden önce tüm ayrıntıları bilmediğini kaydetti ve ''Bankacılık sektörünün biriken zararını bilmiyordum'' dedi. 
     ''Nasıl bir Ecevit buldunuz '' sorusuna da Derviş, ''Özünde çok da değişmiş görmedim doğrusu. Her zamanki nezaketi ve ağırbaşlılığı... Ecevit aynı zamanda sert ve kararlı bir insandır'' yanıtını verdi. 
     Ardından göreve gelişine ilişkin gelişmeleri sıralayan Derviş, kendisinin ekonomiden sorumlu bir devlet bakanlığı görüşünde olduğunu ancak Hazine'den sorumlu bir bakanlığın teklifinin geldiğini kaydetti. 
     Bunu ''mecburen mi kerhen mi kabul ettiği'' yönündeki soruyu da Derviş, ''Kerhen'' diye cevapladı. 
     Kemal Derviş, ''Hazine'den sorumlu, DPT, Özelleştirme İdaresi, Maliye Bakanlığı ile çalışacağız ama... Programı bir birlik içinde hazırlayıp uygulamak konusunda biraz ısrarcı oldum. O konu hiçbir zaman tam açıklığa kavuşmadı'' diye konuştu. 
     
     Eşgüdüm eksikliği var 

     Eşgüdüm sorunu konusunda da Derviş, şöyle konuştu 
     ''Eşgüdüm eksikliği var tabii. Kalabalık bir Bakanlar Kurulu var... Bu eşgüdümü kolaylaştırmıyor. Bir de sanıyorum anlayış farklılığı var. Sayın Bahçeli ilk baştan beri çok tutarlı. Yani o konuda haklı kendisi. Kemal Bey 36 bakandan biridir, Hazine'den sorumludur, ekonomiden sorumlu değildir , dolayısıyla görüş açısı o. 
     Orda hep bir şey oldu. Ekonomide eşgüdüm nasıl sağlanacak, program nasıl uygulanacak, o konuda hep bir soru işareti...'' Türkiye'ye ilk geldiğinde toplantılarda havanın çok iyi olduğunu, ancak herkesin kur konusunda çok sinirli olduğunu anlatan Derviş, ''Bu işin hızla halledilmesi konusunda herkes hemfikirdi'' dedi. 
     
     Bankacılıktaki hasarın boyutu 

     Türkiye'ye ilk geldiğinde kafasında krizi, ''kur krizi, faiz krizi'' olarak gördüğünü söyleyen Derviş, şöyle devam etti 
     ''Bankacılık sektöründeki hasarın boyutunu görememiştim... Onu bir kaç hafta sonra görebildim... Açtıkça borçlar çıktı. Kamu bankalarındaki hakikaten çok acil... Durumu biliyordum ama boyutunu tam kavrayamamıştım. Bir de özel bankalarda biriken zararlar ve bütün bunların kamu borcuna yüklediği ek yükümlülükler faturayı aşağı yukarı iki misline çıkarttı... O zaman krizin ne kadar ağır olduğunu sanıyorum 4-5 hafta sonra anlayabildik'' 
     
     Halka açıkça anlatmalıydım 

     Nisan ayından itibaren krizden çıkışın uzun süreceğini gördüğünü anlatan Derviş, ''O anda belki de çıkıp televizyonlara bu 3-4 aylık değil, bir yıllık kriz. Ona hazırlanın demem gerekebilirdi diye düşünüyorum şu anda. Öbür taraftan da umut da vermek istiyordum. 
     Toplum çok üzülmüştü'' diye konuştu. 
     
     Liderlerle ilişkiler 

     Koalisyon liderleriyle ilişkiler konusunda da Derviş, 3 liderin de kendisine destek olduğunu kaydederken, özellikle Ecevit ve Yılmaz'ın kendisine yardımcı olduğunu, kendisi yurtdışında iken bakanlığını ilgilendiren konularda karar verilmemesine özen gösterdiklerini vurguladı. 
     Bahçeli'nin bu göreve bakış açısının tutarlı olarak 36 bakandan biridir şeklinde olduğunu belirten Derviş, ''Ben o görevi o şekilde tanımlayamıyorum... O eşgüdümü sağlayan birisinin olması gerekir. 
     Dünyada da öyle oluyor genelde. Ama orada bir görüş ayrılığı var. O idare edildi koalisyon dengeleri içinde. Ama orada temelde bir yaklaşım farklılığı var'' dedi. 
     Derviş, Mayıs'ta dış kaynak gelip de program yürürlüğe girince bir rehavet eğiliminin belirdiğine işaret etti. 
     Mayıs sonu, Haziran başında, Bakanlar Kurulu'nda bazı bakanların program yokmuş gibi karşı teklifler getirmesinin kendisini çok sinirlendirdiğini ve ciddi tartışmaların da olduğunu anlatan Derviş, bazı bakanlardan özellikle Nami Çağan gibi bazı arkadaşlarından destek gördüğünü söyledi. 
     
     Mumcu'dan destek 

     Ancak, Bakanlar Kurulu içinde Yapmayın arkadaşlar bu bizim programımız. Ters teklifle gelmeyin şeklindeki destek veren tek kişinin Erkan Mumcu olduğunu açıklayan Derviş, karar verme aşamasında Ecevit ve Yılmaz'dan da büyük destek gördüğünü söyledi. 
     
     Telekom krizi ve istifa 

     Telekom krizinde istifa tehdidinde bulunup bulunmadığı yönündeki soruya da ''Tabii ki istifaya çok yakın geldim. Yani çok ağır bir sorundu. Biliyorsunuz Bahçeli Kemal Bey görevinden ayrılırsa memleket için daha hayırlı olur diye demeç verdi. O noktaya geldik'' dedi. 
     Buraya nasıl gelindiğini anlatan Derviş, çağdaş bir ekonomide oyunun kurallarına göre oynanmasını belirleyenin kurullar olduğunu ve Türkiye'de bunu oluşturmaya çalıştıklarını anlattı. 
     Derviş, bu kurullardaki insanların profesyonellik derecesine ve bilgilerine dayalı değil de tersine bir siyasi ile bağlantısı gözönüne alınarak seçilmesi durumunda, yaratılmaya çalışılan çağdaş şeffaf piyasa ekonomisini temel kuralları ile çelişileceği kaydetti. 
     ''Açıkça söylediniz mi istifayı'' şeklindeki soruyu da Derviş, '' Programı uygulayamayız. Programın da uygulayamazsak benim de işlevim biter dedim'' diye cevapladı. 
     Araya Başbakan Ecevit ve Başbakan Yardımcısı Özkan'ın girdiğini kaydeden Derviş, Özkan'dan her gün yardım gördüğünü ifade etti. 
     Derviş, ''Çok da kavga ettik. Hatta bana bir gece ne Arnavut inadına çattık dedi. Fakat birçok konuda çözüm üretiyor Sayın Özkan. 
     Tabii ben bu programı Sayın Özkan'ın desteği olmadan... ve çözüm üretme kapasitesine sahip olmasaydı yürütemezdim'' 
     
     MHP ile ilişkiler 

     MHP'ye yaklaşımında kendisinin de hatası olup olmadığı yönündeki bir soruyu da Derviş, ''Olabilir, benim de hatam olmuş olabilir'' diye yanıtladı. 
     Ancak acele içinde çalıştıklarını ve o sıralarda herkese bilgi vermenin mümkün olmadığını söyleyen Derviş, ''Ama daha fazla bilgi verebilirdim belki'' dedi. 
     Derviş, Bahçeli'nin tutumunun kendi açısından son derece tutarlı olduğunu da tekrarladı. 
     ''Hükümetin 4. koalisyon üyesi gibi gördünüz mü kendinizi '' şeklindeki soruyu da Derviş, ''O doğru değil. Çünkü benim bir siyasi temelim yoktu bir koalisyon üyesi olayım. Ama bir yetki devriyle sen bu işi yürüt denilebilirdi. O yetki devri muğlak kaldı'' diye cevapladı. 
     






</TEXT>
</DOC>
