<DOC>
<DOCNO> 50813 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/guncel/gun03.html </URL>
<DATE> 2001/11/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’den Birleşmiş Milletler’e Kıbrıs uyarısı 
</HEADLINE>
<TEXT>
HATAYA DÜŞMEYİN 
BM Kıbrıs Temsilcisi De Soto, Kıbrıs’ın AB üyeliği konusunda Bu bir hipotez’ dedi... 
     ANKARA Milliyet 

     Türkiye, Birleşmiş Milletler BM Genel Sekreteri Kofi Annan'ın Kıbrıs Özel Temsilcisi Alvaro De Soto'ya, Kıbrıs konusundaki kararlılığını vurgulayarak, "Hesap hatasına düşülmemesi gerektiği" mesajını verdi. 
     Dışişleri Bakanı İsmail Cem'in, Kıbrıs'la ilgili bir yol ayrımına gelineceği ve bedel ödeneceği uyarısının ardından Ankara haftaya yoğun bir Kıbrıs trafiğiyle başladı. Dün Ankara'da Cem ve Dışişleri Müsteşar, Büyükelçi Uğur Ziyal'le görüşen De Soto, görüşmelerden sonra yaptığı açıklamada, BM'nin iyi niyet misyonuyla ilgili neler yapılabileceğini görmeye geldiğini söyledi. 
     Cem'in açıklamaları konusunda bir şey söylemek istemeyen De Soto, AB'nin Güney Kıbrıs'ı üyeliğe almasına ilişkin bir soruya, "Bu bir hipotezdir" karşılığını verdi. 
     
GÜREL’DEN AVRUPA’YA İkiyüzlülük yapmayın      Devlet Bakanı Şükrü Sina Gürel, Kıbrıs Rum yönetiminin AB'ye üyeliğinin gözden geçirilmesi gerektiğini kaydederek, "Dostlarımızın da görmesi gerekiyor ki, Rum yönetimi Doğu Akdeniz'de bir terör, suç ve kara para aklama merkezi haline gelmiştir. Bu konuda ikiyüzlülük yapmamaları gerekir" dedi. 
     
10 Soru 10 Cevap 27 yıllık başağrısı...Kıbrıs Yunan adası mı 
     Kıbrıs hiçbir zaman Yunan egemenliğine girmedi. Tarihte Mısır, Hitit, Finike, Asur, Pers, İyon, Arap, Venedik, Osmanlı, İngiliz egemenliği altında kaldı. 
     
Kıbrıs sorunu ne zaman başladı 
     1967'de Yunanistan'da iktidara gelen askeri cuntanın adadaki uzantısı 15 Temmuz 1974'te Cumhurbaşkanı Makarios'u devirerek, "Yunanistan ile birleşme" amacını ifade eden "Enosis"i ilan etme girişiminde bulundu. Türkiye, darbeden 5 gün sonra Barış Harek tı'nı gerçekleştirdi. 
     
Türk tarafı ne istiyor 
     Adada "iki ayrı egemen birim"in varlığının kabul edilmesini isteyen Türk tarafı 1998'den bu yana çözüm için "konfederasyon" tezini savunuyor. İki tarafın mutabakatı olması durumunda "Kıbrıs Konfederasyonu" AB'ye üye olacak. 
     
Rumlar ne istiyor 
     Tek bir "Kıbrıs Cumhuriyeti" adı altında, iki toplumlu, iki kesimli federal yapıya yakın bir çözüm istiyorlar. Rum tarafı, Türkleri "azınlık" olarak gördüğü için, iki tarafa eşit statü ve haklar tanıyacak bir çözüme sıcak bakmıyor. 
     
BM görüşmeleri neden kesiliyor 
     Türk tarafının eşitlik tezi uluslararası camiada destek bulmuyor. Yapılan baskılar sonucu zorla masaya oturan Türk tarafı, arabulucuların "tarafların ortak noktaları belirleyerek ortaya çıkarması gereken belgeleri Rumların görüşlerine yakın bulduğu için" masadan kalkıyor. 
     
Kıbrıs'ın AB üyeliği ne zaman gündeme geldi 
     Rum Yönetimi 4 Temmuz 1990’da tam üyelik için başvurdu. Türkiye'nin, adada sorun çözülmeden üyelik süreci başlatılmaması uyarısını dikkate almayan AB, başvuruyu 1995'te kabul etti, 13 Aralık 1997’de "Kıbrıs Cumhuriyeti" ile tam üyelik görüşmelerini başlatma kararı aldı. 
     
Türk tarafı üyeliğe neden karşı 
     Adanın Yunanistan'ın üye olup Türkiye'nin üye olmadığı bir uluslararası kuruluşa girmesinin, Kıbrıs Türkleri'nin aleyhine olacağını savunuyor. AB ordusu yapılanması dışında da tutulmak istenen Türkiye, Kıbrıs'ın kendi etki alanından çıkarılmasını çok sakıncalı buluyor. 
     
Üyelik süreci nasıl işleyecek 
     2002'nin Kasım - Aralık döneminde Güney Kıbrıs'ın üyeliğinin resmen açıklanması, 2004 yılında da fiilen başlaması tahmin ediliyor. 
     
Üyelik olursa Türkiye ne yapacak 
     Güney Kıbrıs'ın Avrupa Birliği ile bütünleşmesi paralelinde Türkiye ile KKTC arasında her alanda bütünleşmeye gidilmesi yönünde 21 Ocak 1997 tarihinde alınan karar yürürlüğe sokulacak. 
     
Bütünleşme kararının ne tür sonuçları olabilir 
     Müzakereler kesileceği için Türkiye başta Güvenlik Konseyi olmak üzere BM'yi karşısına alır. Avrupa Birliği Türkiye'ye sert tepki verebilir. 
     



 GÜNCEL 















</TEXT>
</DOC>
