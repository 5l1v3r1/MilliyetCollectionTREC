<DOC>
<DOCNO> 85437 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun14.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Gazze'yi ikiye böldü 
</HEADLINE>
<TEXT>

     İsrail'in, Gazze Şeridi'nde kuzey ile güneyi birleştiren ana kavşağı kapatarak, bölgeyi ikiye böldüğü bildirildi. 
     İsrail ordusu, Filistinlilerin Yahudi yerleşimlerine düzenlediği saldırılara karşılık olarak Gazze Şeridi'nin ikiye bölündüğünü kaydetti. 
     Filistinlilerin, İsrail'in kavşağı kapatması yüzünden kuzey ile güney bölgeleri arasındaki hareketlerinin engellendiği belirtildi. 
     Bu arada, tank desteğindeki İsrail askerlerinin, şüpheli militanları bulmak için Batı Şeria'da iki köye baskın düzenlediği bildirildi. 
     Filistinli yetkililer, İsrail askerlerinin Salfit köyüne düzenlediği baskında, 13 Filistinli güvenlik görevlisinin tutuklandığını belirttiler. 
     Yetkililer, diğer baskının, Cenin kenti yakınlarındaki Burkin köyüne düzenlendiğini kaydettiler. 
     Aynı yetkililer, İsrail askerlerinin, Batı Şeria'nın Tulkarim kentinde de bir Filistinliyi tutukladığını söylediler. İsrail radyosu, tutuklanan Filistinlinin intihar saldırganı olduğundan şüphelenildiğini duyurdu. 
     
     2 FİLİSTİNLİ ÖLDÜ 
     Bu arada İsrail askerlerinin, Batı Şeria'nın Beytüllahim kentini Kudüs'e bağlayan yol üzerindeki kontrol noktası yakınlarında bir Filistinliyi öldürdüğü kaydedildi. 
     Öte yandan, bir intihar eylemcisinin, Batı Şeria'nın Cenin kentinde sınır polisi yakınlarında kendini havaya uçurduğu belirtildi. 
     Eylemcinin kendisini havaya uçurması üzerine yaralanan olup olmadığı konusunda bilgi verilmedi. 
     





</TEXT>
</DOC>
