<DOC>
<DOCNO> 52236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/14/son/sondun08.html </URL>
<DATE> 2001/11/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Holbrooke ''Barış gücü için en iyi seçenek Türkiye'' 
</HEADLINE>
<TEXT>

     ABD'nin eski Başkanı Bill Clinton döneminde Birleşmiş Milletler Daimi Temsilciliği görevinde bulunan Richard Holbrooke, Taliban sonrası Afganistan'da görev yapacak çok uluslu barış gücü için Türkiye'nin en iyi seçenek olduğunu bildirdi. 
     The Washington Post gazetesinde yayınlanan makalesinde Holbrooke, Taliban sonrası Afganistan'da BM barış gücünü biraraya getirmenin çok uzun zaman alacağını, bunun yerine, NATO'nun tek Müslüman üyesi Türkiye'nin başını çekeceği, çoğunluğu Müslümanlardan oluşan çok uluslu bir gücün en uygun seçenek olduğunu kaydetti. 
     Richard Holbrooke, Washington ve BM'de bazı kişilerin, barış gücünün Afganistan içinden çıkması yönünde görüş belirttiğini, ancak yıllardır birbiriyle savaşan Afgan grupları arasında böyle bir gücün çıkartılması ihtimalinin ''fantaziden öteye gidemeyeceğini'' de ifade etti. 
     Holbrooke, yasal yetkisini BM Güvenlik Konseyi'nden alacak çok uluslu gücün, BM'den bağımsız işleyeceğini belirterek, Doğu Timor örneğini verdi. Holbrooke, ''Avustralya birlikleri, BM Güvenlik Konseyi'nin kararının ardından, 96 saat içinde bölgedeydi ve diğer ülkelerin birlikleriyle sonradan desteklendi. BM Genel Sekreteri Kofi Annan, BM gücünün gönderilmesinin 4 ay alacağını tahmin ediyordu'' dedi. 
     Richard Holbrooke, ''Avustralya'nın Doğu Timor'da oynadığı rolü kim oynayacak En iyi seçenek, NATO'nun tek Müslüman üyesi, güçlü ve iyi idare edilen ordusuyla Türkiye olacaktır'' ifadelerini kullandı. 
     Holsrooke, bu güce, Türkiye'nin dışında Bangladeş, Fas ve Ürdün gibi ülkelerin de katılabileceğini belirtti. 
     ABD'nin, uzun vadeli çıkarları için, çok uluslu gücün masraflarının büyük bölümünü üstlenmeye hazır olacağını belirten Holbrooke, Kabil'in ele geçirilmesiyle Afganistan'da ilk önemli başarı kazanılmışken, bu çabaların başarısızlığa dönüşmesinin engellenmesi gerektiğini kaydetti. 
     Holbrooke, yazısında, savaş devam ederken, Kabil'de bir hükümet kurulması çabalarının hemen başlatılmasının önemini de vurguladı. BM Güvenlik Konseyi'nden çıkarılacak bir kararla BM Afganistan Özel Temsilcisi Lahdar Brahimi'nin, bölgede siyasi bir yapının kurulması çalışmalarını hemen başlatması gerektiğini belirten Holbrooke, BM'nin bu çerçevede en az 3000 sivili Kabil'e gönderebileceğini ifade etti. 
     
</TEXT>
</DOC>
