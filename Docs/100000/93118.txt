<DOC>
<DOCNO> 93118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sondun15.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Verheugen Türkiye'nin AB üyeliği için tarih yok" 
</HEADLINE>
<TEXT>

     Avrupa Birliği Komisyonu'nun Genişlemeden Sorumlu Üyesi Günther Verheugen, Türkiye'nin AB üyeliği için şimdilik takvim verilmeyeceğini söyledi. 
     Verheugen, Frankfurter Allgemeine Zeitung adlı gazeteye yaptığı açıklamada, ''Kopenhag zirvesinde, Kıbrıs meselesinde ya da aylardan bu yana bloke edilen NATO ile AGSP arasındaki işbirliği konusunda olumlu bir yaklaşım sergilemesi durumunda Türkiye'ye bunun karşılığında katılım müzakerelerinin başlatılması için somut bir tarih verilmesinin söz konusu olmadığını'' belirterek, ''Komisyon, siyasi amaçlı pazarlığa karşı'' dedi. 
     Başta siyasi kriterler olmak üzere kaydedilen gelişmelere rağmen Türkiye'de daha eksikler bulunduğunu ifade eden Verheugen, ''Prensiplerimizden taviz verip, taktik uygulamaya geçersek yolumuzdan saparız'' diye konuştu. 
     ''Kıbrıs'ın Rum kesimi , adadaki sorun çözülmeden de AB'ye alınacağını'' söyleyen Verheugen, Denktaş ile Klerides arasındaki görüşmelerde Haziran ayı sonuna kadar temel olarak bir anlaşmaya varılması şansının da kaçırıldığını savundu. 
     ''Denktaş'tan yapıcı bir tutum sergilemesini bekliyorum'' diyen Verheugen, ''Kıbrıs'ın fiilen iki bağımsız devletten oluşan bir suni oluşum olamayacağını, adadaki Türklerin de kabul etmesi gerekir'' diye konuştu. 
     Verheugen, ''Türk Silahlı Kuvvetleri'nin tutumunun da belirsiz olduğunu'' iddia ederek, Kıbrıs meselesinin çözümünün anahtarının Ankara'nın elinde olduğu görüşünü savundu. 
     ''Kıbrıs'ın AB üyeliğinin, adadaki sorunun çözümü yönünde harcanan çabaların sonu anlamına gelmeyeceğini'' de ifade eden Verheugen, AB'nin, Türkiye ile ilişkilerinde Kıbrıs Rum Kesimi'nin üyeliğinden doğacak olası olumsuzluklara karşı kendini hazırlaması gerektiğini de söyledi. 
     ''Kıbrıs'ın Rum Kesimi AB'ye üyeliği halinde KKTC'nin Türkiye'ye ilhak edileceğinden söz edilmemesinin olumlu bir gelişme olduğunu'' ifade eden Verheugen, Türkiye'ye yüksek beklentiler yönünde umut verilmemesi konusunda uyarıda bulundu. 
     AB Konseyi'nin karşı olmasına rağmen, AB devlet ve hükümet başkanlarının ''katılım müzakerelerinin başlatılmasına ilişkin tarihin şimdi daha da yakınlaştığı'' şeklinde açıklamalar yaptıklarına işaret eden Verheugen, Türkiye'nin de bu açıklamalara güvenerek Kopenhag'da daha belirgin bir sinyal almayı ümit ettiğini belirtti. 
     10 adayın tam üyeliğinin teyit edileceği Kopenhag zirvesinin bir 
     ''Türkiye zirvesi''ne dönüşmesini istemediğini söyleyen Verheugen, ''Türkiye gerçi gerçekleştirdiği ilk anayasal ve yasal düzenlemelere ilişkin reformlarla kıpırdanmaya başladı, ancak kağıt üzerindeki bu uyumun insanlar için ne anlama geldiği zamanla görülecek'' dedi. 
     Verheugen, ''Şimdiye dek idam cezasının kaldırılması ve Kürtlerin kültürel hakları konusunda Meclis'te çoğunluğun sağlanıp sağlanamayacağı kesinlik kazanmış değil'' dedi. 
     Komisyonun, Ekim ayının ortasında devlet ve hükümet başkanlarına sunacağı bir raporda Türkiye'nin kaydettiği gelişmeleri değerlendireceğini belirten Verheugen, ''Ankara kendi belirlediği hedeflere ulaşmak istiyorsa bunun için daha çok çaba göstermeli'' diye konuştu. 
     





</TEXT>
</DOC>
