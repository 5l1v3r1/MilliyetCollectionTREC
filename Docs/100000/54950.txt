<DOC>
<DOCNO> 54950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/sontur15.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafikte, yol vermeyen sürücüyü öldüren maganda yakalandı 
</HEADLINE>
<TEXT>

     Büyükçekmece'de yol vermediği için tartıştığı sürücüyü öldüren zanlı yakalandı. 
     Büyükçekmece İlçe Emniyet Müdürlüğü'nden yapılan açıklamaya göre, 20 Ekim 2001 akşam saatlerinde, Gürpınar İstanbul Caddesi'nde, İbrahim 
     Nusret Ağaca'yı silahla öldürerek firar eden zanlının, plakası ''34 UT ...'' olarak alınabilen otomobili, 3 gün önce görülerek takibe alındı. 
     Durdurulan otomobilde bulunan Deha Birinci gözlem altına alınırken, aramalarda üzerinde 1 tabanca, 3 şarjör, 86 mermi, evinde de 1 adet pompalı tüfek, 1 adet yarı doldurmalı av tüfeği, 5 adet değişik uzunlukta bıçak, biri annesine diğeri eşine ait 2 adet bulundurma ruhsatlı tabanca, 1 adet elektro şok cihazı, bu silahlara ait çok sayıda mermi ele geçirildi. 
     Sorgusu sonucu suçunu itiraf eden Birinci'nin, Nusret Ağaca ile olay günü yol vermediği için tartıştıklarını, tartışmanın büyümesi üzerine de silahla Ağaca'yı öldürdüğünü söylediği bildirildi. 
     






</TEXT>
</DOC>
