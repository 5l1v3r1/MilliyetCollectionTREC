<DOC>
<DOCNO> 60648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/05/guncel/gun04.html </URL>
<DATE> 2002/01/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa’ya kış eziyeti... 
</HEADLINE>
<TEXT>

     Tüm Türkiye'yi pençesine alan sert kış koşulları, Orta ve Doğu Avrupa'da da yaşamı zorlaştırıyor. 
     
     ATİNA’DA ULAŞIM FELÇ 
     Yunanistan'ın başkenti Atina'yı esir alan kar fırtınası, kara, hava ve deniz ulaşımını olumsuz etkilerken, sık sık elektriklerin kesilmesine neden oldu. Yollar buz pateni pistine dönerken, başkentte trafik tamamen kilitlendi. Ülkede çok sayıda iç hat uçak seferi iptal edildi, deniz ulaşımı da tamamen kesildi. 
     
     POLONYA’DA 225 KİŞİ DONDU 
     Polonya'da yüzlerce köye kar yağışı nedeniyle ulaşılamıyor, birçok köyde elektrikler kesildi. Hava sıcaklığının eksi 29 dereceye kadar düştüğü ülkede, kara, demiryolu ve hava ulaşımı yapılamıyor. 3 bin 500 okulun tatil edildiği Polonya'da, çoğu evsizlerden oluşan 225 kişinin soğuktan donarak öldü. 
     
     BULGARİSTAN KAPKARA 
     Bulgaristan'ın da kuzeydoğusu felç olurken, polis tüm trafiği yasakladı. Birçok bölgede su ve elektriğin kesik olduğu, kuzeydoğudaki 3 belediyede acil durum ilan edildiği bildirildi. Tuna Nehri'nin kuzeydoğu kesiminde ilk buz kütlesi oluşmaya başladı. 
     
     ROMANYA LİMANLARI KAPATTI 
     Romanya'da birçok karayolunda ulaşım kardan dolayı etkilenirken, Köstence ve Mangalya limanları şiddetli fırtınadan kapatıldı. Ülkenin kuzey ve güneydoğusunda bazı demiryolu hatları kapandı. 
     
     RUSLARIN ISITMA SİSTEMİ ÇÖKTÜ 
     Rusya'nın orta kesimlerini Gürcistan, Ermenistan ve Azerbaycan'a bağlayan 2 ana karayolu kar ve çığdan dolayı kapandı. St. Petersburg kentinde 130 bin kişi, ısıtma sistemindeki arızadan ötürü ısınamıyor. 
     
     SLOVAKYA -25’E DİRENİYOR 
     Çek Cumhuriyeti'nde -25 dereceye ulaşan soğuk ve kar yağışı trafiği aksatıyor. Slovakya'da ise, yoğun kar nedeniyle 40 kadar köyün dünya ile bağlantısı kesildi. 
     



 GÜNCEL 


















</TEXT>
</DOC>
