<DOC>
<DOCNO> 84847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/siyaset/siy01.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit eşini savundu 
</HEADLINE>
<TEXT>

Başbakan Bülent Ecevit, "hastalık listesinin uzamasına" eşi Rahşan Ecevit’in neden olduğu yolundaki haberleri "çirkin, akıl ve insaf dışı" bulduğunu belirtti 
     ANKARA Milliyet 

     "Travmatik kaburga kırığı, yumuşak doku zedelenmesi, toplardamar iltihaplanması ve nörolojik sorunlar" nedeniyle tedavi altına alınan Başbakan Bülent Ecevit, "hastalık listesinin uzamasına" eşi Rahşan Ecevit’in neden olduğu yolundaki haberleri "çirkin, akıl ve insaf dışı" bulduğunu belirtti. 
     Evinde 14 günlük dinlenmenin ardından önceki gün, "travmatik kaburga kırığı, yumuşak doku zedelenmesi, toplardamar iltihaplanması ve nörolojik sorunlar" nedeniyle tekrar Başkent Hastanesi’ne yatırılan Ecevit, dün 7’nci kattaki odasında eşi ile birlikte kahvaltı yaparak güne başladı. 
     Hastanedeki ilk gününde Ecevit’in sağlık durumuna ilişkin yazılı bir açıklama da yapıldı. Açıklamada şöyle denildi 
     "Sabah yapılan kontrollerde uygulanan tedavide olumlu yanıt alındığı ve iyileşme sürecinin başladığı gözlemlenmiştir. Tedavi planlanan süre içinde devam edecek ve gelişmelere ilişkin bilgi verilecektir." 
     
     Akıldışı ithamlar 
     Başbakan Ecevit de hasta yatağından yaptığı açıklamada, 13 gün boyunca doktorlar tarafından muayene edilmemesinde eşi Rahşan Ecevit’in etkisi olduğu iddialarına şu yanıtı verdi 
     "Gazetelerden bazılarında çıkan yayın ve yorumlar her türlü insafın dışındadır. Özellikle Rahşan Ecevit’e yöneltilen ithamlar, son derece çirkindir. Yaşamı süresince bana her türlü desteği veren, yardımı yapan eşim ve yardımcım Rahşan Ecevit’e benim sağlık durumumla ilgili yöneltilen ithamlar akıldışıdır. 
     
     "Ekonomiyi düşündüm" 
     Benim ilk muayenelerimden sonra değerli doktorlarımıza son günlere gelinceye kadar yeniden başvurmadığım doğrudur. Fakat bunun nedeni, yeniden hastaneye başvurmam durumunda ekonomiye zarar verecek senaryolar üretilebileceğini düşünmemdir. Nitekim öyle olmuştur. Bu arada ilginç bir gözlemim de Rahşan Ecevit’e yöneltilen haksız ithamların hemen hemen tümünün benzerliğidir." 
     
DSP’li vekiller hastaneye geldi      Ecevit’i sabah saatlerinden itibaren DSP’liler ziyaret etmeye başladı. Ecevit’in ziyaretçileri arasında 3 yıl önce intihar girişimi nedeniyle Başkent Hastanesi’ne kaldırılan eski Devlet Bakanı DSP Milletvekili Hikmet Uluğbay da vardı. Orman Bakanı Nami Çağan ve Milli Eğitim Bakanı Metin Bostancıoğlu da Ecevit’i ziyaret için hastaneye geldi. 
     Kendisini ziyaret edenlerle yüz yüze görüşmeyen Ecevit, sadece Cumhurbaşkanı Ahmet Necdet Sezer’in telefonuna çıktı. 
     
Jeolog Yavuz’dan tıbbi teşhis      MİTHAT KORKUSUZ DHA 

     DYP Genel Başkan Yardımcısı Mehmet Ali Yavuz, Başbakan Ecevit’in kaburgasının kırık olduğu açıklamasının "kandırmaca" olduğunu öne sürerek, "Başbakan kanser hastalığına yakalanmıştır" dedi. Jeoloji Mühendisi Yavuz, Ecevit’in hastalığına üzüldüklerini ifade etti ve şöyle dedi "Ama hasta birinin ülkeyi yönetmesi doğru değil. Ecevit 12 gündür evde kaburgası kırık yaşıyor’ açıklamaları da kandırmacadır. Çünkü Başbakan kanser hastalığına yakalanmıştır." 
     
Gazeteciler hastane önünde kamp kurdu      ÜMİT BEKTAŞ 

     13 gün boyunca Başbakan’ın Oran semtindeki evinin önünde bekleyen gazeteci ve televizyoncular, Başbakan Ecevit’in ikinci kez hastaneye taşınmasının ardından Başkent Üniversitesi Hastanesi önüne kamp kurdular. Bu arada Türk gazetecilerin yanı sıra Başkent Hastanesi önüne yabancı basın mensupları da geldi. Birleşik Arap Emirlikleri’ne ait Abudabi televizyonu dün Ecevit’in sağlık durumuyla ilgili canlı yayın yaptı. 
     
ANKARA TABİP ODASI Sağlık kayıtları AÇIKLANSIN      ATO Genel Sekreteri Yavuz, "Açıklama spekülasyonları önleyecektir" dedi 
     ANKARA Milliyet 

     Ankara Tabip Odası ATO Genel Sekreteri Dr. Altan Yavuz, "Kamuoyu, Sayın Başbakan’dan, sağlığı konusunda kayıtlarda mevcut bütün belgeleri kapsayan bir açıklamaya izin vermesini bekliyor" dedi. 
     Yavuz, her hastanın sağlığıyla ilgili bilgileri saklı tutma hakkı olduğunu, ancak Başbakan söz konusu olduğunda tüm bilgiler açıklanmadığı sürece spekülasyonlara yol açıldığını vurguladı. 
     Yavuz, "Başbakan, kamuoyunu bilgilendirmek ve spekülasyonlara son vermek doğrultusunda tercih kullanabilir" diye konuştu. 
     ATO Genel Sekreteri Yavuz, Başbakan’ın tedavisine başından beri katılan Prof. Dr. Mehmet Haberal ile birlikte ekonomiyi etkileyecek spekülasyonları önlemek için Sağlık Bakanı Osman Durmuş ve Türk Tabipleri Birliği Başkanı Dr. Füsun Sayek’in detaylı bir açıklama yapmasını da önerdi. 
     



 SİYASET 












</TEXT>
</DOC>
