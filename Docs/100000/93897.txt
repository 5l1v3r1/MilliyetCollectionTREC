<DOC>
<DOCNO> 93897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sondun42.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar'ın casus uçak satın alması yine gündemde 
</HEADLINE>
<TEXT>

     Kıbrıs Rum Yönetimi, iki adet insansız casus uçağı alımını yeniden gündeme getirdi. 
     Fileleftheros gazetesinin haberine göre, Rum Meclisi Savunma Komitesi, dün yaptığı toplantıda, insansız casus uçağı alımının gerekliliği konusunu görüşerek, casus uçağı alımı için yeniden ihaleye çıkılması kararı aldı. 
     Casus uçak alımında daha önce çıkılan ihaleyi ''Aeronautics'' isimli İsrail şirketinin kazanması nedeniyle Rum Meclisi, ilgili ödeneğin serbest bırakılmasını onaylamamıştı. Bunun üzerine ihaleye katılan diğer şirketlerle doğrudan temaslarda bulunulmuş, ancak Rum Meclisi, doğrudan görüşmelere İsrail'in de dahil olması nedeniyle bu yöntemi benimsemeyerek, casus uçaağı alımı için yeniden ihaleye çıkılmasını istedi. 
     Rum Meclisi'nden bir grup milletvekilinin, Filistin Lideri Yaser Arafat ile görüşmek için gittikleri İsrail'de ülkeye sokulmayarak, Tel Aviv Havaalanı'ndan geri gönderilmeleri üzerine, Rum Meclisi, tepki olarak, casus uçak alımı için ilgili ödeneği onaylamamış, İhale Komisyonu da ihayeli iptal etmişti. 
     
     RADYASYONLU SİLAHLAR 
     Öte yandan, Rum ordusuna son alınan çağdaş silah sistemlerinde radyoaktif madde saptandığı bildirildi. 
     Rum ordusu ve Savunma Bakanlığı yetkililerinin, radyoaktif madde konusunu dikkatli ve ayrıntılı bir şekilde incelediği, yurtdışından uzman getirileceği belirtildi. 
     Mahi gazetesinin haberine göre, tesadüfen saptanan ve önceleri yalnızca şüpheden ibaret olan yeni silah sistemlerindeki radyoaktif madde konusunda daha sonra, silah sistemlerinin halen radyasyon yayıp yaymadığının saptanmasına yönelik araştırma ve incelemeler gündeme geldi. Kimyagerler tarafından yapılan araştırma sonuçları pozitif çıktı. 
     Söz konusu silah sistemleriyle doğrudan irtibatta olan ordu personeli üzerinde hiçbir kontrol yapılmadığı ve personelin, sağlıkları konusunda endişeli olduğu bildirildi. 
     





</TEXT>
</DOC>
