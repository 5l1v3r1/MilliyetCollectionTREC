<DOC>
<DOCNO> 97137 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/son/sondun15.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Ukrayna'da maden ocağında patlama 6 ölü, onlarca yaralı... 
</HEADLINE>
<TEXT>

     Ukrayna'da bir kömür madeninde meydana gelen patlamada 6 işçi öldü, onlarca işçi yerin yüzlerce metre altında mahsur kaldı. 
     Acil Durumlar Bakanlığı sözcüsü, ülkenin doğusundaki Dnipropetrovsk sanayi bölgesinde bulunan Yubileinaya madeninde meydana gelen kazada, göçük altında kalan madencileri kurtarma çalışmalarının başladığını açıkladı. 
     Sözcü, kazaya grizu patlamasının neden olduğunu, ilk bilgiye göre 6 madencinin öldüğünü, 6'sının ağır yaralandığını söyledi. 
     Madende toplam 423 işçinin çalıştığını belirten sözcü, bu işçilerden 304'ünün kaza yerinden tahliye edildiğini, mahsur kalan onlarca kişinin kurtulacağını umduklarını kaydetti. 
     Yerel yetkililer ise göçük altında 45 madencinin bulunduğunu söylediler. 
     Ukrayna'da güvenlik önlemlerinin yetersiz ve çalışma koşullarının kötü olduğu madenlerde geçen yıl 300 civarında, bu yıl ise şimdiye kadar 150 civarında madenci yaşamını yitirdi. Ülkedeki 193 maden ocağında 450 bin işçi çalışıyor. 
     





</TEXT>
</DOC>
