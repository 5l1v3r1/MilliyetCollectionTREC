<DOC>
<DOCNO> 73272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sonspo04.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Cimbom, Ali Sami Yen'in büyüsüne güveniyor 
</HEADLINE>
<TEXT>

     Türkiye'nin Avrupa kupalarındaki en başarılı takımı Galatasaray'ı, kendi sahasında yaptığı tam 20 maçta 880 gündür yenebilen çıkmadı. 
     FC Barcelona karşısında çeyrek finale çıkmak için mutlak galibiyet arayacak olan ''Aslan'', Ali Sami Yen Stadı'nın ''Büyü''süne güveniyor. Avrupa kupalarındaki başarısını son dönemde 10 önemli futbolcusunu yitirmesine rağmen bu sezon da sürdüren ve Şampiyonlar Ligi'nde 2. tura çıkan Galatasaray, kendi evinde yaptığı son 20 maçında mağlubiyet yüzü görmedi. 
     ''Cim bom'', Avrupa kupalarında Ali Sami Yen Stadı'nda yaptığı son 20 maçta, 14 galibiyet ve 6 beraberlik aldı. 
     Galatasaray, Avrupa kupalarında kendi sahasındaki son 20 maçında, 35 gol atıp, 17 gol yedi. 
     Galatasaray, Ali Sami Yen Stadı'nda Avrupa kupalarında en son yenilgisini 2 sezon önce Avrupa Şampiyonlar Ligi'nde İngiltere'nin FC Chelsea takımına karşı 5-0'lık skorla aldı. 
     Sarı-kırmızılılar, bu sezon 2. grupta kendi sahasında oynadığı son iki maçında AS Roma ve FC Liverpool takımlarıyla 1-1 berabere kalmıştı. 
     






</TEXT>
</DOC>
