<DOC>
<DOCNO> 54704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun16.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız Sosyalistlerden Chirac'a "Artık emekli ol" 
</HEADLINE>
<TEXT>

     Fransa'da iktidarda bulunan Sosyalist Parti, bugün 69'uncu yaşına basan Cumhurbaşkanı Jacques Chirac'ın ilerleyen yaşını gerekçe göstererek, artık emekli olmasını istedi. 
     Sosyalist Parti Sözcüsü Vincent Peillon, Chirac'ın doğum gününü kutlarken, Cumhurbaşkanı'na aynı zamanda da ''iyi emeklilikler'' diledi. 
     Peillon, uzun bir siyasi kariyerden sonra Chirac'ın artık emeklilik kararını vermesinin ''akıllıca bir düşünce olacağını'' ileri sürdü. 
     Sosyalist Parti'nin gençlik örgütü tarafından hazırlanan seçim kampanyalarında, 69 yaşına basan Chirac'ın, yeniden cumhurbaşkanı seçilmek için ''yaşlı olduğu mesajının'' verilmeye çalışılacağı belirtilmiş, ancak bu haberler daha sonra parti teşkilatınca yalanlanmıştı. 
     Fransız basınında hafta başı çıkan haberlerde, ünlü reklamcı Jacques Segula tarafından hazırlandığı iddia edilen reklam kampanyalarında, Chirac'ın 1976 yılında Brejnev ile çektirdiği fotoğrafların gündeme getirileceği ve Cumhurbaşkanı'nın ilerleyen yaşının seçimde aleyhine koz olarak kullanılacağı bildirilmişti. 
     Fransa'da yapılan son kamuoyu araştırmaları, 5 ay sonra yapılacak seçimler için, Chirac ve Başbakan Lionel Jospin'in şanslarının eşit olduğunu ortaya koyuyor. 
     






</TEXT>
</DOC>
