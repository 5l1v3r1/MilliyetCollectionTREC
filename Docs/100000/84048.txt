<DOC>
<DOCNO> 84048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/spor/spo03.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
"Asla yılmak yok" 
</HEADLINE>
<TEXT>

Aslan’ın genç file bekçisi Kerem, kaleyi kapmak için yeni sezonda daha çok çalışacağını söyledi 
     Önce Taffarel, sonra Mondragon... Tam beş sezondur büyük bir sabırla bekledi Kerem İnan. Hep çalıştı, hep çabaladı, kendi bilek gücüyle efsaneleşen kadroda yeralmayı başardı. O’na ne zaman ihtiyaç duyulduysa, kimseyi aratmadan Galatasaray kalesini korudu. Genç file bekçisi sorularımızı içtenlikle yanıtladı. 
     - Genç yaşına rağmen 4 kez Türkiye şampiyonluğu, UEFA Kupası ve Süper Kupa’yı kaldırdın. Neler hissediyorsun 
     "Benim yaşımdaki bir gence çok az nasip olabilecek başarıları yaşadım Galatasaray’da. Hayallerim gerçekleşti. Kupalar devrinin kadrosunda yeraldım. Bundan daha büyük bir mutluluk olamaz." 
     
     - Taffarel’den sonra Mondragon. İkisini kıyaslar mısın 
     "İkisi de çok iyi, çok tecrübeli ve çok profesyonel. Ama benim idealim her zaman Taffarel oldu." 
     
     - Bu sezon Mondragon’un başarılı olmasında senin de payın var mı 
     "Onu bence Mondi’ye sormak lazım. Sezon başındaki durum ortadaydı. Onun geldiği ilk dönemlerde kalede ben oynuyordum. Aramızdaki forma savaşından dolayı mutlaka bir şeyler olmuştur diye düşünüyorum." 
     
     - Milli Takım’ın aday kadrosuna çağrılmamak seni üzdü mü 
     "Tabii ki üzdü. O kadroda bulunmayı çok isterdim. Ama gidememem normal. Açıkça söylemeliyim ki ben bu sene A Milli kadroyu haketmedim." 
     
     - Seni çok erken yaşlarda Galatasaray’a kazandıran Fatih Terim geri döndü. Onunla yeniden birlikte çalışmak nasıl bir duygu şimdi 
     "Bizler için mutluluk verici Fatih hocayla birlikte çalışmak. İnşallah onunla bu kez Şampiyonlar Ligi kupasını kazanıp havaya kaldıracağız." 
     
     - Boş zamanlarında ne yaparsın. Nelerden hoşlanırsın " 
     "Aslında antrenmanlardan dolayı pek boş zamanım olmuyor. Ama arabamla dolaşmayı seviyorum. Sinemaya gidiyorum. Bir kere Mondi ile önce boğazda bir yemek yedik sonra da birlikte sinemaya gittik. Bunun dışında alışveriş yapmayı da severim". 
     
     - Son olarak bundan sonra Kerem’in hedefleri neler, bize anlatır mısın 
     "Bundan sonra da Kerem çok çalışacak, asla yılmayacak ve hep Galatasaray’ın kalesine geçebilmek için forma savaşı verecek. Öncelikle hedefim Galatasaray’ın kalesini korumak, sonra da Avrupa’ya gidip bir Türk kalecisinin neler başarabileceğini göstermeyi amaçlıyorum." 
     
Arkadaşının aşkıyla Cim-Bom’un gündeminde yer alan Bayern Münihli Effenberg, takım arkadaşı Strunz’un eşiyle birlikte olduğunu açıkladı 
     BAYERN Münih takımının kaptanı Stefan Effenberg, eşinden ayrıldığını ve takım arkadaşı Thomas Strunz’un eşi Claudia Strunz ile birlikte olduğunu açıkladı. Bild gazetesi, Effenberg’in eşi Martina’nın, çocuklarını alarak Florida’ya gittiğini yazdı. 
     EFFENBERG, eşinden ayrılmasıyla ilgili olarak, "Artık aramızda bir evlilikte olması gereken uyum yoktu. Bu nedenle böyle bir karar verdim" dedi. Yıldız oyuncu Claudia Strunz için de "Ümit ederim insanlar ilişkimizi, sevgimizi anlarlar" diye konuştu. 
     
Chelsea kıskacı      FATİH Terim’in gitmesine karşı çıktığı Ergün’ün peşini Chelsea bırakmıyor. İngiliz kulübü, bu oyuncu için temaslarını sürdürüyor. Sol kanattaki problem nedeniyle Terim transfere sıcak bakmazken, Ergün’ün gidip gitmeyeceği önümüzdeki günlerde belli olacak. 
     
Hakan’dan jest      BLACKBURN Rovers’ta forma giyen Sarı - Kırmızılı takımın eski futbolcusu Hakan Ünsal dün yine Florya Tesisleri’ne geldi. Yıldız oyuncu bu kez alt yapıya gitti ve gençlere beş çift krampon hediye etti. Hakan’ın jesti karşısında alt yapı hocaları, "Bizi duygulandırdı. Demek ki geldiği yeri unutmamış" dediler. 
     
Canaydın’a ziyaret      BURSA Galatasaraylılar Derneği üyeleri dün Florya Tesisleri’ne gelerek Başkan Özhan Canaydın ile görüştüler. Dokuz kişilik grup Canaydın’a yeni görevinde başarılar dilerken, dernek olarak her zaman yanında yer alacaklarını belirttiler. 
     
Sergen takibi      GALATASARAY İkinci Başkanı Ali Dürüst, Sergen olayını yakından takip ettiklerini belirterek, "Mayıs ayının sonuna kadar bizim oyuncumuz. Eğer Beşiktaş’a imza atarsa biz de ona göre hareket ederiz" dedi. Hazırlık kampını Avusturya’da yapmayı düşündüklerini söyleyen Dürüst, önümüzdeki sezon maçlarını Ali Sami Yen Stadı’nda oynayacaklarını açıkladı. 
     
Yalman Glasgow’da      ŞAMPİYONLAR Ligi’nde bugün Real Madrid ile Bayer Leverkusen arasında oynanacak olan final maçında Galatasaray kulübünü Alp Yalman temsil edecek. UEFA’nın davetlisi olarak Glasgow’a giden Yalman bu nedenle dünkü yönetim toplantısına katılamadı. 
     
Gidenlere madalya      YÖNETİM, federasyona başvurarak Hakan Ünsal ile Ümit Davala’nın da geçtiğimiz sezon Galatasaray formasını giydiğini, bu yüzden de şampiyonluk madalyası hakettiğini bildirdi. Sarı - Kırmızılı takımın isteğini olumlu karşılayan federasyon iki futbolcuya madalyalarını gönderdi. 
     



 SPOR 































</TEXT>
</DOC>
