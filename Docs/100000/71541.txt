<DOC>
<DOCNO> 71541 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/son/sontur06.html </URL>
<DATE> 2002/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlak Bankası eski Genel Müdürü'ne "zimmet" suçundan dava 
</HEADLINE>
<TEXT>

     İstanbul Cumhuriyet Başsavcılığı, kamuoyunda ''Kılıçbalığı Operasyonu'' olarak bilinen soruşturmayı tamamlayarak, Ziraat Bankası'na devredilen Emlak Bankası'nın eski Genel Müdürü Erdin Arı'nın da aralarında bulunduğu 18 sanık hakkında ''zimmet'' suçundan 8 ayrı dava açtı. 
     İstanbul Cumhuriyet Başsavcılığı'nca hazırlanan 8 ayrı iddianamede, bankanın zarara uğramasına neden olduğu belirtilen 1998 yılındaki kredilendirme işlemleri ayrıntılarıyla anlatıldı. 
     Bankanın Kavaklıdere Şubesi'nin Ceylan grubu şirketi ''Selena Turizm Yatçılık İşletmesi A.Ş.''ye 10 milyon dolar harici kredi kullandırılmasını teklif ettiği kaydedilen iddianamelerde, mali tahlil ve istihbarat raporlarında, firmanın aktif finansmanının yüzde 87'sinin banka kredileriyle sağlandığının, dönem zararının 358 milyar 
     lira olduğunun ve gruba daha önce yüksek miktarlarda kredi kullandırıldığının kaydedildiği anlatıldı. İddianamelerde, olumsuz raporlara rağmen firmaya 16 Aralık 1998 tarihinde 10 milyon dolar nakdi, 10 milyon dolar da harici kredi kullandırıldığı ifade edildi. 
     
     Diğer şirketlere verilen krediler 
     Mali durumunun bozuk olduğuna dair raporlara rağmen Rayben Denizcilik ve Ticaret A.Ş.'ye 9 Temmuz 1998 tarihinde 1 milyon 500 bin dolar kredi verildiği belirtilen iddianamelerde, geri dönmeyen kredi için daha sonra işlem başlatıldığı, ancak maddi teminat yeterli gelmediğinden bankanın zarara uğradığı anlatıldı. 
     Kalkavan Transport Denizcilik Ticaret A.Ş.'ye 30 Temmuz 1998 tarihinde 3 milyon dolar kredi verildiği, teminat olarak şirket ortaklarının kefaleti ile dövize natık senetlerin alınmasının yeterli görüldüğü belirtilen iddianamelerde, kredinin geri dönmemesi nedeniyle bankanın zarara uğradığı ifade edildi. 
     İddianamelerde, raporlarda sorunlarının bulunduğundan bahsedilen Raks Elektronik Sanayi ve Ticaret A.Ş.'ye bankanın Efes Şubesi'nden 20 Kasım 1998 tarihinde 1 milyon 900 bin dolar, 24 Kasım 1998 tarihinde de 1 milyon dolar ilave döviz kredisi kullandırıldığı, aynı zamanda firmaya 1 milyon dolar tutarında harici garanti mektubu verildiği kaydedildi. 
     Akyıl İplik Sanayi ve Ticaret A.Ş hakkında hazırlanan raporda kredi değerliliğinin olmadığının bildirilmesine rağmen satış değeri az olan mallarına ipotek konularak yüksek miktarda kredi verildiği belirtilen iddianamelerde, yine kredi değerliliği bulunmadığı anlaşılan Ece Denizcilik ve Ticaret A.Ş.'ye de 3 milyon 250 bin dolar kredi verildiği ifade edildi. 
     Mali yapısı zayıf bir şirkete de 24 milyon mark döviz kredisi kullandırıldığı belirtilen iddianamelerde, sanıkların bu şekilde ''zimmet'' suçu işledikleri kaydedildi. 
     Cumhurbaşkanlığı Devlet Denetleme Kurulu'nun 1 Ekim 2001 tarihli raporunun delil olarak yer aldığı iddianamelerde, benzer bir konuda Yargıtay 5. Ceza Dairesi'nin verdiği karar da örnek gösterildi. 
     
     Ceza istemleri 
     İddianamelerin 6'sında adları geçen Emlak Bankası'nın eski Genel Müdürü Erdin Arı ile yönetim kurulu üyeleri Mehmet Kemal Ünsal ve Recep Reha Abi'nin toplam 96 ile 144'er yıl ağır hapis cezasına çarptırılması istendi. 
     Bankanın eski genel müdür yardımcısı Turgay Bilgin ile yönetim kurulu eski üyesi Yücel Alptekin'in de haklarında açılan 5 ayrı davada, toplam 80 ile 120'şer yıl ağır hapis cezasına çarptırılması talep edildi. 
     Hakkında 4 ayrı dava açılan bankanın eski yöneticilerinden İsmail Heral'ın toplam 64 ile 96 yıl arasında, 3 ayrı davada sanık olarak yer alan İbrahim Levent Dalgün ile Kadri Çeltikçi'nin 48 ile 72'şer yıl arasında, 2 iddianamede adı geçen Hüseyin Ali Alp, Ethem Davran ve Mesut Erkovan'ın da toplam 32 ile 48'er yıl arasında ağır hapis cezasına çarptırılması istendi. 
     Haklarında 1'er dava açılan bankanın diğer yöneticileri Tevfik Elibol, Hikmet Yaşar, Tayyar Ceberrut, Bahriye Deniz Susuz, Cumali Özekinci, Tugay Fiş ve İsmail Çelik'in de 16 ile 24'er yıl arasında ağır hapis cezasına çarptırılması öngörüldü. 
     Yapılan tevzi işlemi sonucunda davalardan 3'ü İstanbul 3. Ağır Ceza Mahkemesi'ne, diğerleri de 1., 4., 5., 6. ve 7. Ağır Ceza Mahkemeleri'ne verildi. 
     Sanıkların yargılanmasına önümüzdeki günlerde İstanbul Ağır Ceza Mahkemeleri'nde başlanacak. 
     Bu arada, Şişli Cumhuriyet Başsavcılığı'nca bu konuya ilişkin gönderilen fezlekelerden biri ise İstanbul Cumhuriyet Başsavcılığı'nca, eksiklerinin giderilmesi amacıyla iade edildi. 
     






</TEXT>
</DOC>
