<DOC>
<DOCNO> 93935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/sonspo04.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Konyasporlu taraftarlar açlık grevine başladı 
</HEADLINE>
<TEXT>

     İkinci Futbol Ligi A Kategorisi takımlarından Konyaspor'da, yönetim ve denetim kurullarının istifa etmesi ve kulübün kapanma tehlikesi ile karşı karşıya kalması üzerine bir grup taraftar, kulüp binası önünde açlık grevine başladı. 
     Sabah saatlerinde Zafer alanındaki Konyaspor kulüp binası önünde toplanan ''Efsane Nalçacı'', ''Nalçacılılar'' ve ''Sosyete'' adlı taraftar gruplarının yaklaşık 10 önderi, kulüp binasının bulunduğu Zafer İşhanı'nın girişine ''Ölsek de eğilmez başımız, yeşil-beyaz olsun mezar taşımız'', ''Her şey Konyaspor için'' ve ''Konyaspor büyüktür kapatılamaz'' yazılı pankartlar astılar. 
     Kulübün içinde bulunduğu çıkmazdan kurtulması için bu sabahtan itibaren açlık grevine başladıklarını belirten taraftarlar, işhanının girişine astıkları ''Burada açlık grevi vardır'' pankartı ile eylemlerine Konyaspor'a sahip çıkılana kadar devam edeceklerini bildirdiler. 
     İldeki tek sosyal aktivitelerinin Konyaspor olduğunu belirten taraftarlar, ''Diğer takımlar transferi tamamlayıp, çalışmalarına başlamasına rağmen, biz bırakın transfer yapmayı, elimizde futbolcu kalmadı. Reklam için başkan istemiyoruz. Bize, kulübümüze sahip çıkacak gerçek başkan istiyoruz'' dediler. 
     Taraftarlar, sorunun giderilmesi için halktan da destek talebinde bulunarak, işyerlerinin önüne Konya milletvekillerinin faks ve telefon numaralarını astılar. 
     





</TEXT>
</DOC>
