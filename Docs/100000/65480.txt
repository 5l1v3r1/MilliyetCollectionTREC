<DOC>
<DOCNO> 65480 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/guncel/gun09.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
DÜZELTME 
</HEADLINE>
<TEXT>

     Milliyet Gazetesinin 03.12.2001 günlü nüshası 1.sayfasında "İlacımı Yazana Nataşa Bedava" manşeti ile verilen ve 14.sayfada "Doktorlara Ahlaksız Teklif" başlığı ile devam eden haberde, İzmir Tabip Odası ve İzmir Tabip Odası Genel Sekreteri Dr. Aşkın Demirci adı kullanılarak yazılan ve aşağıdaki belirtilen kısımlar gerçeğe aykırı olup, Basın Kanunu gereği tekzip edilmektedir. 
     İzmir Tabip Odası’nın "Bazı firmalar doktorlara Reçeteye ilacımızı yaz, seni Nataşalarla tatile gönderelim’ diyor" şeklinde bir iddiası yoktur. İzmir Tabip Odası tarafından iddia edilen konuda bir basın açıklaması yapılmamıştır. İzmir Tabip Odası Genel Sekreteri Dr. Aşkın Demirci böyle bir açıklama yapmamıştır. 
     Gazetenin birinci sayfasında yer alan "İzmir Tabip Odasından müthiş iddia Bazı firmalar, doktorlara reçeteye ilacımızı yaz, seni Nataşalarla tatile gönderelim’ diyor" cümlesi ile Dr.Aşkın Demirci tarafından ortaya atıldığı yazılı "Reçeteye bizim ilaçlarımızı yaz, seni hafta sonunda Nataşalarla Kuşadası’na gönderelim" ve "Bir hekimin ayrıldığı eşinin kirası, ilaç firması tarafından ödeniyor" cümleleri, İzmir Tabip Odası ve Genel Sekreteri Dr. Aşkın Demirci’ye ait değildir. 
     Gazetenin 14.sayfasında devam eden haberde yazıldığı gibi, Dr. Aşkın Demirci tarafından bir açıklama yapılmamış ve "ilaç firmalarının doktorlara Rus hayat kadınları ile hafta sonu tatili teklif ettiği" söylenmemiştir. Haberde bu konu ile ilgili ve aynı anlamın devamı niteliğindeki cümle ve yorumlar Dr. Aşkın Demirci’ye ait değildir. 
     Gazete muhabiri, Dr. Aşkın Demirci ile "İlaçta Promosyon" konusunda görüşme yapmak istemiş, konuyu tıbbi etik ve kamu sağlığı açısından farklı yönleri ile bilimsel açıdan değerlendiren Dr. Aşkın Demirci’ye muhabir tarafından, ilaç firmalarının promosyon olarak kadın teklif ettiğini duydukları söylenmiş, Dr. Aşkın Demirci bu tür ihbarların kendilerine de geldiğini, ancak resmi bir şikayet yapılmadığından, dedikodu niteliğinde olduğu düşünülen bu tür iddiaların ciddiye alınmasının ve işlem yapılmasının mümkün olmadığını söylemiştir. Bu iddiayı Dr. Aşkın Demirci ve İzmir Tabip Odası ortaya atmamış, gazeteci dile getirmiştir. Ancak haberde, gerçeklere aykırı olarak konu çarpıtılmış ve gazetecinin duyumu İzmir Tabip Odası ve Genel Sekreterinin iddiası haline getirilmiş, bir de çıplak kadın resmi eklenip, "Rus hayat kadını, Nataşa, Kuşadası ve hafta sonu" gibi sözcüklerle, çirkin bir ifade tarzı ile gerçek dışı bir magazin haberi yapılmıştır. İzmir Tabip Odası olarak, bu yöntemi ve adımızın bu şekilde kullanımını kabul etmediğimizi belirtir, Basın Meslek Kurallarına uyularak, bu açıklamamızın yayımlanmasını ve gerçek dışı haberin düzeltilmesini talep ederiz. 
     İzmir Tabip Odası Yönetim Kurulu adına Başkan Fatih Sürenkök, Genel Sekreter Aşkın Demirci 
     



 GÜNCEL 



















</TEXT>
</DOC>
