<DOC>
<DOCNO> 90040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/15/son/sonspo05.html </URL>
<DATE> 2002/06/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Almanya'ya elenen Paraguay'ın hocası istifa etti 
</HEADLINE>
<TEXT>

     17. Dünya Kupası finallerinde, 2. 
     tur ilk maçında Almanya'ya 1-0 yenilerek kupaya veda eden Paraguay Milli Takımı'nda, İtalyan teknik direktör Cesare Maldini, görevinden istifa ettiğini açıkladı. Cesare Maldini, maçtan sonra yaptığı açıklamada, bundan sonra oğlunun da forma giydiği İtalya'nın AC Milan Kulübü'nün teknik kadrosunda görev yapacağını bildirdi. Paraguay Milli Takımı'nda çok güzel bir deneyim yaşadığını ve güzel günler geçirdiğini belirten deneyimli çalıştırıcı, ''Paraguay, oldukça profesyonel bir kadro'' dedi. Maldini, denk geçen karşılaşmada 2 takımın da fazla pozisyona giremediğini ve oyunun genellikle orta alanda geçtiğini vurgularken, son dakikalarda yaptıkları bir hatayla maçtan yenik ayrıldıklarını kaydetti. ''Almanya, tipik bir ''Almanya futbolu'' oynadı. Teknik açıdan değil, fiziksel açıdan iyi durumdaydılar'' diyen Maldini, ''2. tura çıktığımız ve rakibimizle denk bir mücadele ortaya koyduğumuz için çok mutluyum'' diye konuştu. Maldini, Fransa-98'de İtalya Milli Takımı'nı çeyrek finale dek çıkarmış, geçen yıl aralık ayında da Paraguay Milli Takımı'nda göreve başlamıştı. Bu maçta Almanya Milli Takımı kalesini koruyan FC Bayern Münih'den Oliver Kahn, 33. doğum gününü kutlarken, Almanya Milli Takımı da 1954'den bu yana 13. kez üst üste kupada çeyrek finale yükselmeyi başardı. Paraguay ise 2. kez üst üste kupaya 2. turda veda etmiş oldu. 
     





</TEXT>
</DOC>
