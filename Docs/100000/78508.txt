<DOC>
<DOCNO> 78508 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sonspo21.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş muhalefetinden Bilgili'ye tepki.. 
</HEADLINE>
<TEXT>

     Beşiktaş'ta muhalefet kanadından, bugün basın toplantısı düzenleyerek, Merkez Hakem Kurulu, Fenerbahçe ve hakemler hakkında açıklamalarda bulunan Başkan Serdar Bilgili'ye tepki var. 
     Geçen mart ayında yapılan olağan genel kurul toplantısında başkan adayı olan Hasan Arat'ın yönetim kurulu listesinde yer alan Sinan Vardar, Bilgili'yi tepki verişinde geç kalmakla suçladı. 
     Vardar, Bilgili ve yönetimininin Fenerbahçe maçının tansiyonunu kaldıramayacak olan Muhittin Boşat'ın hakem olarak atanmasına karşı çıkmadığını belirterek, ''Sonucun böyle olacağı bir gerçekti. 
     Fenerbahçe Kulübü Başkanı Aziz Yıldırım, kendi kulübünü savunarak federasyona baskı yaparken, Beşiktaş yönetimi acz içinde kalmıştır. 
     Kaybedilen maçtan sonra basın toplantısı yaparak, kulübe sahip çıkmanın zamanı geçmiştir'' diye konuştu. 
     Muhalefet olarak seçimden önce de bu yönetimin Beşiktaş'ın haklarını savunamadığını belirttiklerini ifade eden Vardar, ''Kongrede haksız bir şekilde son sandıklardaki yığma oylar nedeniyle kaybettik. 
     Bugüne kadar takım aleyhine hiç demeç vermedik. Ancak Bilgili yönetiminin Beşiktaş'ı ileri götüremeyeceği, hatta geri götüreceği ortadadır. Birçok şaibe varken sessiz kaldılar ve hakem tezgahı ile takımımız şampiyonluktan oldu'' dedi. 
     Teknik direktör Christoph Daum'a da değinen Vardar, Alman teknik adamın başarısız olduğunu ve gönderilmesi gerektiğini vurguladı. 
     Daum'un mahkemesi nedeniyle haftanın 4 günü takımla birlikte olamadığını kaydeden Vardar, ''Takım içindeki disiplinsizliklerin de bir türlü önüne geçemedi. Türkiye Kupası finalinde, Beşiktaş tarihinin en ağır yenilgisini almıştır. Bunlar da Daum'un görevinde kalmaması için geçerli nedenlerdir'' diyerek sözlerini tamamladı. 
     





</TEXT>
</DOC>
