<DOC>
<DOCNO> 76323 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/yozer.html </URL>
<DATE> 2002/04/04/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
90 dakika 
</HEADLINE>
<TEXT>

     Bu kritik maçın kaderini Hasan’lar belirledi. Hasan Şaş gibi bir futbolcun olsun yeter. Tek başına takım. Onu durdurabilene aşkolsun. Gölgesi bile rakibi panikletiyor. Nitekim 14. dakikada Trabzonlu Hasan ayağındaki topu Hasan Şaş’a kaptırdı. Hasan sola doğru sürdü, üç kişi arasında bekleyen Arif’i gördü. Arif ite - kaka topu aldı, sağ alt köşeye topu bıraktı. Bu golün ardından Galatasaray anında taktiğini değiştirdi. 3-5-2 ile sadece gol için başlamıştı. Golü buldu, hemen 4-4-2’ye döndü. Sahasını kapattı, kanatları kilitledi, Hami’yi oyundan sildi, Suat ve Batista ile orta sahayı zaptetti. 39. dakikada Capone sağdan ortaladı. Hasan topu durdurdu, sonra sert vurdu. Bu kez dışarı... 43’te Arif, Hasan ve Osman arasında kaldı. Hakem devam deyince çıldırdı. Çırpındı, ama penaltı isyanını umursayan olmadı. 
     Trabzon tam bir emekli takımı gibi oynadı. Bıçkın gibi çocuklar var. Ama hepsi sanki ayağında gülle taşıyor. Bir ağır, bir ağırlar. Ne forvette hayır var, ne savunmada. Ve ilk yarı ikramla gelen golle bitiyor. 
     İkinci yarı Trabzon’da hafif bir hırs vardı. Hayrettir, 46. dakikada ilk hava topunu bile aldılar. Galatasaray idare ve uyutma futbolunu yine sürdürdü. Kontraları daha çok kollamaya başladı. 51. dakikada Aurelio soldan ortaladı, Osman dışarı attı. Bu ilk tehlike idi. 51 dakika uyumuşlar, lütfen pozisyona girmişlerdi. Ne hal vardı, ne mecal. Galatasaray orta göbekte daha çok kümeleşince Trabzonlu oyuncular ne yapacaklarını bilemediler. Ellerinde kilidi çözecek hiçbir taktik yoktu. 60’da Da Silva sert vurdu, Mondragon kolay önledi. 67. dakikada ise son ve en önemli Trabzonspor atağı geldi. Hami soldan ortaladı, Aurelio kafayı vurdu, top direği sıyırdı. Tribündeki Lucescu bu dakikalarda ileri çok sarkmaya başlayan Osman’ı fark etti. Hemen yorulan Batista’yı çıkartıp hava topu hakimiyeti olan Fleurquin’i aldı. Zaten fazla gücü olmayan Trabzon’un bir de kondisyon sorunu ortaya çıktı. Son bölümde de Galatasaray atakları çok tehlikeli gelişti. 81’de bir korner atışında Osman yere düştü, hemen Emre’yi gösterdi, ama ondan başka gören yoktu. 84’de Hasan Şaş tespih gibi herkesi dizdi. Topu düzeltinceye kadar çalım attı. Sonra vurdu, top dışarı gitti. Hep Hasan Şaş dedik de, Ergün’ü unutmayalım. Onun da kıymeti anlaşıldı. Bir usta yetmiyor, iki usta mutlaka lazım. O ikincisi idi. 85’de Ergün Radu’yu kaçırdı, bu futbolcu bomboş durumda topu kaleciye teslim eti. 88’de top sol kanatta yine Hasan’a geldi, tespih harekatı yine başladı. Bu kez çok kararlıydı. Bir geçti... İki geçti... Sol alt köşeden ölü yaprağı bırakıverdi. Hasan maçı alıp gitti. Bu galibiyet tatlı geldi Galatasaray’a. Hep de çok tatlı. 
     



 SPOR 






























</TEXT>
</DOC>
