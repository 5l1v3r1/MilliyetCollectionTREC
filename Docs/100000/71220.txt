<DOC>
<DOCNO> 71220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/siyaset/siy04.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtçe yayın’ın önü açılıyor 
</HEADLINE>
<TEXT>

     HABER MERKEZİ 

     Hükümet ortakları, AB’ye verilen taahhütler arasında yer alan "yerel dilde yayın" sözü için uygulama biçimi üzerindeki pazarlıklarını yoğunlaştırdı. 
     Alınan bilgilere göre, RTÜK Yasası’nda, başta Kürtçe olmak üzere yerel dillerde yayını yasaklayan "Yayın dili Türkçedir. Evrensel bilim ve kültüre katkısı olan dillerde de yayın yapılabilir" hükmü değiştirilecek. Uzlaşma kesinleşirse, madde hükmü, "Türkçe dışındaki dillerde de yayın yapılabilir" haline getirilerek Kürtçe yayının önündeki engel kaldırılacak. 
     Hükümet ortaklarının, yerel dilde yayının hangi esaslara göre yapılacağı üzerinde durdukları öğrenildi. Daha önce, yayının belirli zaman dilimlerinde GAP TV üzerinden yapılabileceği yolunda öneriler ortaya atıldığını vurgulayan kaynaklar, özel kanallara da, yayın ilkeleri dahilinde kalmak koşuluyla izin verilebileceğini vurguladılar. 
     Öte yandan, Adalet Bakanlığı’nın hazırladığı ve AB’ye uyum çerçevesinde kısa vadeli taahütleri içeren "uyum paketi" de Başbakanlığa gönderildi. 9 yasada düzenleme öngören taslak, 20 maddeden oluşuyor. 
     
     MHP Yasak zaten yok 
     MHP Grup Başkanvekili Mehmet Şandır, mevcut yasadaki ifadelerin herhangi bir yasak getirmediğini savunarak, şu görüşleri dile getirdi "RTÜK Yasası 4. maddede Türkçe yayın esastır’ deniyor. Burada bir yasak yok ki. Biz bir yasaklama tarifi getirerek etnik ayrıma hukuksal zemini kendi elimizle hazırlamış oluruz. Bizim görüşümüz, mevcut durumun aynen korunmasıdır." 
     



 SİYASET 















</TEXT>
</DOC>
