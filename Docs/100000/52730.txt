<DOC>
<DOCNO> 52730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/spor/aspo.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
ARTIK UÇUYOR 1 - 4 
</HEADLINE>
<TEXT>

Sorunlu haftalar yaşayan Kartal, Antalyaspor’u farklı bir skorla devirdi. Dört golün yanı sıra iki şutu da direkten dönen Beşiktaş’ta üç golün asistini Sertan yaptı 
     BEŞİKTAŞ, Antalya deplasmanında futboluyla değil ama golleriyle havalandı. Nihat 8. dakikada takımını öne geçirirken, Mustafa Gürsel 4 dakika sonra beraberliği getirdi. İkinci yarıda maç, durgun temposuna rağmen pozisyon doluydu. 58 ve 67’de Stavrum farkı ikiye çıkartırken, 69’da Nihat skoru belirledi. Siyah - Beyazlı ekibin iki topu direkten döndü. Üç asist yapan Sertan sahanın yıldızıydı. 
     
     Dakika dakika maç 
     8. dakikada Sertan orta alandan getirdiği topu ceza alanına girerken Nihat’a verdi. Golcü futbolcu meşin yuvarlağı Adnan’ın altından ağlara gönderdi 0-1 
     13. dakikada cezalanının sağ çaprazında topla buluşan Selahattin ortaladı. Arka direkte Mustafa Gürsel kafayı vurdu. Mhyre’nin eline çarpan top köşeden ağlara gitti 1-1 
     40. dakikada Kamil sağ çaprazdan açısı dar olmasına rağmen sert vurdu. Mhyre topu bloke etti. 
     44. dakikada Atilla mükemmel bir vole vurdu. Mhyre nefis bir refleksle topu kornere çeldi. 
     53. dakikada Baya’nın pasında topla buluşan Stavrum ceza alanına girdi. Vuruşu yan direğe çarparak auta gitti. 
     58. dakikada Burhan, Guintchev’in pasını kontrol edemeyince topu önünde bulan Stavrum düzgün bir vuruşla Beşiktaş’ı bir kez daha öne geçirdi 1-2 
     67. dakikada Sertan sol taraftan topu ceza alanına nefis çevirdi. Stavrum rahat bir vuruşla farkı ikiye çıkardı 1-3 
     69. dakikada ceza alanı içinde topla buluşan Nihat birden yüzünü kaleye dönerek iki rakibini ekarte etti. Düzgün bir vuruşla kendisinin ikinci takımının dördüncü golünü attı 1-4 
     73. dakikada günün başarılı ismi Stavrum sol taraftan ceza alanına ortaladı. Bayram uzak kale dibinde kafayı vurdu. Top üst direğe çarpıp dışarı gitti. 
     
Nasıl oynadılar      BEŞİKTAŞ 

     MYHRE 
     Ayağının tozuyla maça çıktı. Isınırken kasığından sakatlandı, bir devre dayandı. Hatalı bir gol yedi, iki kurtarışıyla ise olumlu not aldı. 
     
     TAYFUR 
     Savunmaya çekildi, karşılaşma süresince sık sık da sol kanattan bindirmeler yaptı. Forvetteki arkadaşlarını isabetli ortalarıyla besledi. 
     
     RONALDO 
     Rakip ataklarda soğukkanlı ve dikkatliydi. Savunmada riske girmedi, tek top yaparak, arkadaşlarını rahatlattı. Son haftalardaki formunu sürdürdü. 
     
     AHMET YILDIRIM 
     İlk yarıda sürekli savunmada kaldı, ikinci devrede topla ileri çıktı. Atılan gollerde de önemli pay sahibiydi. 
     
     İBRAHİM 
     Özellikle ilk yarıda savunmada büyük sıkıntı yaşadı. Hem hakemle, hem rakiple uğraştı, futbolu unuttu. Oyunuyla vasatı aşamadı. 
     
     NİHAT 
     Sağ kulvarın en etkili ismiydi. İlk yarıda öldürücü kanat bindirmeleri yaptı, ikinci yarıda parladı. İki güzel golle takımına hayat verdi. 
     
     BAYA 
     Oyunda kaldığı süre içinde hiçbir varlık gösteremedi. Kazandığı topları arkadaşlarından çok rakibe pas olarak aktardı. Olumsuz puan aldı. 
     
     YASİN 
     Sahanın her yerindeydi. Hem oyun kurdu, hem savunmaya yardım etti. Tekniğiyle adam eksiltti, ofansa iyi paslar attı. Çalışkanlığıyla göze girdi. 
     
     BAYRAM 
     Sol kulvarda geçmişteki performansını aratan görüntü çizdi. Kanat bindirmelerinde bir türlü etkili olamadı. Forvete yeterli destek sağlayamadı. 
     
     STAVRUM 
     İlk yarıda aldığı topları ezdi, yan gelip yattı. İkinci devrede sahne aldı, iki gol attı, bir şutunu da direk önledi. Son vuruşlarda becerikliydi. 
     
     SERTAN 
     Rakip kaleye öldürücü bindirmeler yaptı. Nihat’ın ilk golünde şık bir asist verdi, bir şutu da direkten döndü. Gollerin görünmez kahramanıydı. 
     
     FEVZİ 
     Meslektaşının sakatlanmasıyla ikinci yarıda kendini kalede buldu. Arkadaşları farkı açtı, o da kalesinde rahat bir nefes aldı. Mutlak bir golü önledi. 
     
     ÜMİT 
     İkinci yarıda oyuna girdi, orta alanda görev yaptı. Tekniği ve süratiyle forvete iyi paslar attı, takımını rakip alana taşımakta da başarılıydı. 
     
     TÜMER 
     Sertan’ın yerine oyuna girdi. Stavrum’a eşlik etti. Zaman zaman savunmaya kadar gelerek, arkadaşlarına yardım etti. 
     
     ANTALYASPOR 
     GUİNTCHEV 
     Bulgar oyuncu, defansın en kötü ismiydi. Özellikle ikinci goldeki hatasıyla farklı yenilgiyi hazırladı. 
     
     KAMİL 
     Sağ kanadı çok iyi kullandı. Takımının ayakta kalan isimlerindendi. İlk yarıda çok etkiliydi. 
     
     Myhre’ye güven oyu 
     ANTALYASPOR maçında herkesin gözü Thomas Myhre’nin üstündeydi. Norveçli kaleci maçtan önce sakatlanmasına rağmen cesaretle çıktığı ilk 45 dakikada olumlu görüntü verdi. Özellikle ceza alanı içindeki zamanlaması bakımından güven taşırken, refleksleri ile de dikkati çekti. Kaleci değirmenine dönen Beşiktaş’ta, Myhre’yi seyredenler ilerki haftalar için umutlu yorumlar yaptılar. 
     
NOTLAR...NOTLAR      Myhre sakatlandı 
     BEŞİKTAŞ’IN yeni file bekçisi Thomas Myhre ilk yarıda sakat sakat oynadı. Maç öncesi ısınma hareketleri yaparken sol kasığından sakatlanan Norveçli kaleci, teknik heyetin "İlk yarı oyna, ikinci yarı çıkarsın" yanıtı üzerine görev aldı, ikinci yarıda yerini Fevzi’ye bıraktı. 
     
     12. oyuncu Daum 
     38. dakikada tribüne gönderilen Daum’un ardından ikinci yarıda coşup, üç gol atan Beşiktaş’ta, şakalar bitmedi. Alman hocanın sahadan ayrılmasıyla birlikte gelen galibiyet "Daum 12. oyuncu olduğunu ispatladı" esprisini de peşinden getirdi. 
     
     Kamp Side’de 
     SİYAH - Beyazlı ekip, ikinci yarı kampını Side’de yapacak. Teknik Direktör Daum, dün sabah Menajer Sinan Engin ile Side’ye gidip, buradaki tesisleri gezdi. Beşiktaş, 4 - 12 Ocak tarihlerinde ikinci yarı için işbaşı yapacak. 
     



 SPOR 


























</TEXT>
</DOC>
