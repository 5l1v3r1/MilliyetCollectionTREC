<DOC>
<DOCNO> 80489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/26/spor/spo01.html </URL>
<DATE> 2002/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
"KİNE SON VERİN" 
</HEADLINE>
<TEXT>

Beşiktaş Yönetim Kurulu, muhalefetin iddiaları konusunda suskunluğunu bozdu ve zehir zemberek bir açıklama yaptı. Arat’ın, kulübü medya önünde yıpratmaya çalıştığı ileri sürüldü 
     Küçük düşürdü’ 
     SİYAH - Beyazlı yönetim, muhalefetin iddialarına sert bir yanıt verdi. Yazılı bildiride özetle şu konulara değinildi "Oy verme hakkını kazanan üyelerin belirlenmesi Sicil Kurulu’nun tasarrufundadır. Yönetimin üyelik aşamasındaki görevi, başvuruların adı geçen kurula havalesinden ibarettir. Seçimlerin organizasyonu da yine Seçme ve Sicil Kurulu’nun yetkisi altındadır. Tüzüğümüzün bu maddelerini bilmeden, iki seçimi kaybetmiş olmanın hırsıyla Sayın Arat ve ekibi camiamızı küçük düşürmüştür." 
     
     Kötü niyet’ 
     "SAYIN Arat’a, seçimlerden dört ay önce, tüm üyelerle ilgili bilgiler verilmiştir. Kaldı ki, yönetimimiz 2000’den itibaren devraldığı üye bilgi kayıtlarının yenilenmesi için yoğun bir çaba içine girmiştir. Tüm bunlara rağmen, bazı üyelerin mevcut adreslerinde bulunamamış olmasının sorumluluğu hiçbir şekilde yönetimimize yüklenemeyeceği gibi, seçim öncesinde sürekli olarak cep telefonlarıyla üyelerle temas kurmaya çalışan Sayın Arat’ın, seçimi kaybettikten sonra bu bilgilerin doğruluğundan şikayetçi olması ancak kötü niyet olarak yorumlanabilir." 
     
     Düzmece oy’ 
     "SEÇİM günü sözde oy pusulası ile tüm televizyon kameralarını dolaşan Sayın Arat ne ilginçtir ki, diğer oy pusulalarına hiç uymayan düzmece kağıdı Seçim Kurulu’na vermemekte ısrar etmiştir. Olayın tanığı Divan Başkanı Erdoğan Tuncer’dir ve iddia edildiği gibi tek boş ve isimsiz oy çıkmamıştır. Kongre üyelerinin dağılımına bakılacak olursa, dönemimizde 2945 üye kaydedilmiş olmakla birlikte oy kullanma hakkına sahip 2620 üye bulunmaktadır. Sayın Arat ne hikmetse, 2. Başkan olduğu dönemde 2399 üyenin kaydedilmiş olduğu bilgisini aktarmaktan kaçınmaktadır." 
     
     Sevinç duyarız’ 
     "BİR günde 700 üyenin kaydedilmesinin nedeni, aidatın 1 milyara çıkmasından önce, kongre başvurusu yapmış ve beklemede olan üyelerin toplu listesinin aynı gün girişlerinin yapılmış olmasından kaynaklanmıştır. Bizler Galatasaray veya Fenerbahçeliler’in, Beşiktaş’a geçmiş olmalarından ancak sevinç duyarız. Galatasaray ve Fenerbahçe formasıyla Beşiktaş’a karşı mücadele etmiş, daha sonra Beşiktaş Başkanı adayı olmuş Sayın Arat, bu konuda şikayet etmesi gereken son kişidir. Kanuni yollar yerine medyayı tercih eden Arat’ın bu kin dolu davranışlarına son vermesini dileriz." 
     
Daum’un bileti kesildiYönetim dün yaptığı toplantıda Alman hocanın gönderilmesini kararlaştırdı 
     BİLAL MEŞE 

     BEŞİKTAŞ Kulübü, Teknik Direktör Christoph Daum ile yollarını ayırıyor. Serdar Bilgili başkanlığında dün dört saat süren bir toplantı yapan Siyah - Beyazlı yönetim, oy birliğiyle Alman hocanın gönderilmesini kararlaştırdı. Toplantıda yeni hoca konusunda Fatih Terim ile Lucescu’nun isimleri üzerinde duruldu. Yöneticiler, "Terim’e iki milyon dolar verelim, takımın başına geçirelim" dedikleri öğrenildi. 
     YABANCI hocada ısrarcı olan Serdar Bilgili’nin Toshack’ı düşündüğü, bu transferi çözmek için önümüzdeki hafta İngiltere’ye gideceği bildirildi. Ancak başta Yıldırım Demirören ve Menajer Sinan Engin’in, Samet Aybaba’nın ismi üzerinde baskı yaptığı belirtildi. Toshack ise "Resmi teklif almadım. Bilgili’ye kapım her zaman açık. Eğer beni isterse, Türkiye’ye seve seve gelirim" dedi. 
     
Erman-Ümit’e talip çıktı      SİYAH - Beyazlı ekipte bir taraftara kafa attığı için şimşekleri üzerine çeken Erman ve bu sezon ilk on birde fazla yer bulamayan Ümit’e Trabzonspor ile Gençlerbirliği’nden teklif geldi. Sezon sonunda sözleşmeleri sona eren iki futbolcunun kalmak istediği, ancak son kararları Menajer Sinan Engin ile görüştükten sonra verecekleri bildirildi. Bu arada Engin, bugün Brezilya’ya gidip, 15 gün boyunca futbolcu tarayacak, listedeki isimleri izleyecek. 
     
Bıçakçı’ya onur ödülü      FUTBOL Federasyonu Yönetim Kurulu üyesi Levent Bıçakçı, UEFA’dan şükran plaketi aldı. Kongrede bugüne kadar 12 yıl hizmet etmiş, 16 komisyon üyesiyle birlikte Bıçakçı’ya da plaket verildi. Bu arada kongre salonuna delegeler dışında kimse alınmadığı için Erzik’i ve 2008 adaylığını desteklemek amacıyla Stockholm’e gelen Spor Bakanı Fikret Ünlü de seçimi takip edemedi. 
     



 SPOR 


























</TEXT>
</DOC>
