<DOC>
<DOCNO> 66116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/guncel/agun.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Köprü bence sağlam değil’ 
</HEADLINE>
<TEXT>

İstanbul Büyükşehir Belediye Başkanı Gürtuna, Işıkara’nın viyadük uyarısının ardından "Viyadükler incelenmeli. Boğaziçi Köprüsü’nün de sağlam olduğunu sanmıyorum..." dedi 
     İSTANBUL Milliyet 

     Prof. Dr. Ahmet Mete Işıkara’nın "İstanbul depremine her gün biraz daha yaklaşıyoruz. Viyadükler sağlam değil. Eksikler giderilmeli" uyarısının ardından konuşan İstanbul Büyükşehir Belediye Başkanı Ali Müfit Gürtuna, "Boğaziçi Köprüsü’nün sağlam olduğunu zannetmiyorum" diyerek yeni bir tartışma başlattı. "İstanbul, Türkiye’nin dünyaya açılan kapısı, iletişim, ekonomi, kültür sanat ve finans merkezi. İstanbul çökerse Türkiye çöker" diyen Gürtuna, sözlerini şöyle sürdürdü 
     
     Binalar gruplandırıldı 
     "Bütün kamu binalarını inceleyin. Viyadüklere bakın. Bunların tespiti için özel bir çalışmaya ihtiyaç yok. En stratejik yerlerden başlayın. Aklınıza neresi gelirse. Ortaköy ve Mecidiyeköy viyadüklerini mutlaka inceleyin. Ben, Boğaziçi Köprüsü’nün sağlam olduğunu zannetmiyorum." Gürtuna, İstanbul’daki binalarla ilgili yaptıkları çalışmada, binaları tamamen çökecek, ağır hasar görecek, az hasarlı ve sağlam binalar olmak üzere 4 kategoriye ayırdıklarını belirtti. Hasar görecek binalarla ilgili bir takviye projesi hazırladıklarını ifade eden Gürtuna, "Amacımız, bunların ayakta kalmasını sağlamak" dedi. 
     
     Milliyet de iki kere uyarmıştı 
     Milliyet de biri 23 Haziran 2001, diğeri 28 Ocak 2002 tarihlerinde yaptığı haberlerle, iki kez Boğaziçi Köprüsü’nün Ortaköy viyadüklerinin büyük bir depreme dayanamayacağı konusuna dikkat çekmişti. 
     
     DURMUŞ RİSK TESPİTİ İSTEYECEK 
İnsanları ezmeyen malzeme kullanılsın’      ANKARA Milliyet 

     Sağlık Bakanı Osman Durmuş, koruyucu deprem hizmetlerine önem verilmesi gerektiğini belirterek, "İstanbul’da yıkılma tehlikesi olan binaların tespitini isteyeceğim" dedi. Kullanılan inşaat malzemesi bakımından konutların denetlenmesi gerektiğini belirten Durmuş, binaların mutlaka ezmeyen malzeme kullanılarak inşa edilmesi gerektiğini söyledi. 
     
     Devlet sigortasıza yardım yapamayacak’ 
     Bayındırlık Bakanı Abdülkadir Akcan, depremden etkilenen vatandaşlara hane başına 150 milyon deprem yardım parası verildiğini belirtti. Köyler dışındaki yerleşim yerlerinde deprem sigortası yaptırmayanlara hükümetin yardım yapamayacağını söyleyen Akcan, "Devlet eminim elinden geleni yapacaktır" dedi. 
     
     İstanbul’un yarısı bile sigortalanmadı 
     ASLI ÖKTENER 

     Rakamlar, halkın deprem sigortası konusunda hiç duyarlı davranmadığını ortaya koyuyor. 1. derece deprem bölgesi olan İstanbul’da 3 milyon 393 bin konuttan 894 bin 459’u sigortalandı. Doğal Afet Sigortaları Kurumu Yönetim Kurulu üyesi Cahit Nomer de, "1.5 yılda konutların yarısı bile sigortalanmamış" dedi. 



 GÜNCEL 


















</TEXT>
</DOC>
