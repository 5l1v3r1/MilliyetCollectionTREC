<DOC>
<DOCNO> 63489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/agun.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuldan tek farkı koldaki serumları 
</HEADLINE>
<TEXT>

Burası Bakırköy Kadın ve Çocuk Hastalıkları Hastanesi İlköğretim Okulu’nun sınıfı... Bu çocukların hem tedavileri, hem de eğitimleri aksamadan sürüyor 
     SİBEL KAHRAMAN İstanbul 

"Hastayız ama burada daha iyi öğreniyoruz. Çünkü sınıf mevcudumuz az." 
     Bu sözler, Bakırköy Kadın ve Çocuk Hastalıkları Hastanesi İlköğretim Okulu öğrencilerine ait. Tedavileri için hastaneye yatmak zorunda kalan öğrenciler, burada açılan okulda derslerine devam etme olanağı buluyor. 
     Kültür Koleji’nin yaptırarak Milli Eğitim Bakanlığı’na devrettiği "hastane okulöda eğitim gören minikler, hiç de mutsuz değil. Aksine "Kendi okullarımızdaki sınıfta 60 - 70 kişiyle ders yapıyoruz. Bu nedenle öğrenmemiz de zor oluyor. Oysa burada öğretmenimiz hepimizle yakından ilgileniyor ve dersleri daha iyi öğrenmemizi sağlıyor" diyorlar. 
     
     Moralleri düzeliyor 
     Hastane okulda her gün 09.00 - 13.00 arası ders var. Öğretmen Zehra Çelenoğlu, hastalanan çocukların derslerinden geri kalmadıklarını ve devamsızlıkların da önlendiğini belirtiyor. Çelenoğlu, "Çocuklarımız burada yalnızca ders görmüyor. Bu okul aynı zamanda, morallerinin düzeldiği bir yer. Psikolojik olarak rahatlıyorlar, bu da iyileşmelerinde olumlu etki yapıyor" diyor. 
     
     Serumla ders 
     Sıraları ve tahtasıyla normal bir okuldan farklı olmayan hastane okulda, dikkat çeken "tek nokta", öğrencilerin zaman zaman ellerinde serumlarıyla derse girmeleri. 
     12 yaşındaki Derya Uvaçin, ilköğretim 5. sınıf öğrencisi. Kan dolaşımında bir sorun olması nedeniyle hastaneye yatan Derya, okulunu ilk günden çok sevdiğini söylüyor. Arif Nihat Asya İlköğretim Okulu’nde okuyan ve sınıfta 54 öğrenci olduklarını söyleyen Derya, "Buradaysa sadece 3 kişiyiz. Tam anlayamadığım her konuyu ayrıntısına kadar öğreniyorum" diye konuşuyor. 
     
     Ortamımız daha rahat 
     Akciğerlerindeki kist nedeniyle ameliyat olan 11 yaşındaki Burcu Çelik de, "Burası benim okulumdan daha iyi" diyerek, 72 kişilik sınıfından çok daha rahat bir ortamda derslerini izleyebildiğini vurguluyor. 
     Halil İbrahim Demirkol ise henüz 4 yaşında. Damarlarındaki bir sorun nedeniyle hastanede yatan Halil resim yapıyor, müzik dinliyor, hastane içinde de en çok okulu sevdiğini söylüyor. 
     10 yaşındaki üçüncü sınıf öğrencisi olan Zehra Yalçın da, hastane okulun "geçici" öğrencilerinden. Okulunu çok sevdiğini ve 15 gündür dersleri kaçırmadığını söyleyen Zehra, "Buraya geldiğimde moralim de düzeliyor" şeklinde konuşuyor. 
     



 GÜNCEL 



















</TEXT>
</DOC>
