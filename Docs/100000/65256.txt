<DOC>
<DOCNO> 65256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur21.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Yola ilaçlama uçağı indi... 
</HEADLINE>
<TEXT>

     Korkuteli-Antalya karayolunun 45. 
     kilometresi, kızılçam ormanlarında ilaçlama yapıldığı için 5 saat trafiğe kapandı. İlaçlama uçağı, köylülerin de ilgisini çekti. Orman Bölge Müdürlüğü'nce, Toros Dağları'ndaki kızılçam ormanlarına zarar veren çamkese böceğine karşı Korkuteli'de havadan ilaçlama yapıldı. Bu nedenle Antalya-Korkuteli karayolunun 45. kilometresi, beş saat trafiğe kapandı ve ilaçlama uçağı pist olarak kullanılan bu yolda 3 kez iniş ve kalkış yaptı. Havadan ilaçlama yönteminin çok daha etkili ve ekonomik olduğunu kaydeden yetkililer, Antalya ve ilçelerindeki 11 hektarlık alanda ilaçlama işleminin tamamlandığını bildirdiler. Korkuteli'de bugün yapılan çalışmalarda 1700 hektar alanın ilaçlandığını vurgulayan yetkililer, çamkese böceğini sindirim yoluyla yok eden ilacın, ormandaki arı, kuş ve böcek gibi diğer canlılara zarar vermediğini kaydettiler. Orman Bölge Müdürlüğü'nün ilaçlama amacıyla özel bir şirketten kiraladığı uçak, çevrede bulunanlar tarafından da ilgiyle izlendi. 
     






</TEXT>
</DOC>
