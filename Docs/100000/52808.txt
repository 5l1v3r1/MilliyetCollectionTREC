<DOC>
<DOCNO> 52808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/17/son/sonspo05.html </URL>
<DATE> 2001/11/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Aziz Yıldırım "3 yıl içinde Avrupa'da başarıyı yakalayacağız" 
</HEADLINE>
<TEXT>

     Fenerbahçe Kulübü Başkanı Aziz Yıldırım, 3 yıl içinde Avrupa'da başarıyı yakalayacaklarını savunarak, ''Bu başarı bizim için final oynamaktır'' dedi. 
     Aziz Yıldırım, Fenerbahçe Kulübü'nün resmi internet sitesi ''www.fenerbahce.org.tr''de yayınlanan röportajında çarpıcı açıklamalarda bulundu. 
     Mustafa Denizli'nin sözleşmesinin devam ettiğini belirten Yıldırım, şöyle konuştu 
     ''Denizli'nin sözleşmesi devam ediyor ve başarılı olduğu zaman devam etmesi gerekir. Bu kurumsallaşmanın bir gereğidir. Ayrıca bir teknik direktörü göndermek için, onun başarısız yönlerinin başarılı yönlerinden daha çok olması gereklidir. Bu nedenle bu konuda şimdiden bir yorum yapmak doğru olmaz. Ama hedef Fenerbahçe'nin bu sene şampiyon olmasıdır ve Fenerbahçe bu sene Türkiye liglerindeki en kaliteli takım olduğu gibi, iddia ediyorum Avrupa'daki en kaliteli takımlardan da biridir. Ama iyi konsantre olamadığımız için, bu yönetim bazında da olabilir, oyuncular bazında da, teknik heyet bazında da, iyi konsantre olunmadığı için Avrupa'da başarılı olunmamıştır. Ama benim söylediğim birşey vardı, 3 yıl içerisinde Avrupa'da başarıyı yakalayacağız. Bu başarı bizim için final oynamaktır. Bunu yapıp yapamayacağımızı ilerleyen günlerde göreceğiz.'' 
     
     Yabancıların aynı ülkeden olması 
     Aziz Yıldırım, bir takımdaki yabancı oyuncuların aynı ülkeden olmasının avantaj ve dezavantajlarını ise şöyle sıraladı 
     ''Mustafa Denizli de geldiği zaman, bunu düşünerek Yugoslav oyunculara yöneldi. Tabii hem faydası, hem de zararı var. Faydası aynı dili konuşan insanlar oldukları için arkadaşlık gibi, yemek gibi herşeyde uyumu kısa zamanda sağlayabiliyorlar. Ama bir de kötü yönü var. Birbirlerine çok tutkun olurlarsa, herhangi bir problem olursa, birinin problemi hepsinin problemi haline gelebiliyor. O nedenle sakıncalı olabilir. Bu nedenle bunu yaparken dengeli yapmakta fayda var.'' 
     
     Gençleştirme operasyonu 
     Fenerbahçe Kulübü Başkanı Aziz Yıldırım, önümüzdeki günlerde takımı gençleştirmek için çalışmalar yapacaklarını vurgulayarak, şunları kaydetti 
     ''Fenerbahçe'ye takviye muhakkak yapacağız. Ama bunu yaparken takım kadrosunu gençleştireceğiz. Bu gençleştirme operasyonun yaparken de, Türkiye liglerindeki genç ve iyi oyuncularla beraber, yabancı ülkelerden de seçeceğiz. Bunun için Ocak ayında yapılacak olan Güney Afrika turnuvasını bir heyetle takip ettireceğiz. Ayrıca Brezilya'nın play-offları Aralık başında başlıyor. Brezilya ve Arjantin'de de ekipler kurarak yıl sonuna kadar takipleri yapacağız. Buradan seçilecek oyuncuları da transfer edeceğiz.'' 
     
     Revivo ve Lazetiç'in sözleşmeleri 
     Yıldırım, Revivo ve Lazetiç'in sözleşmelerinin neden uzatılmadığı yönündeki bir soruya da şu yanıtı verdi 
     ''Revivo'nun anlaşması 3 yıllık. Yani bir yılı daha var. 
     Önümüzdeki yıl anlaşması varken, bir daha anlaşma yapmak sakıncalı olabilir. Bu yılın sonundaki performansına göre gerekirse uzatılabilir. Lazetiç ise Mart ayındaki kongre nedeniyle herhangi bir çalışma yapmıyoruz. Mart ayından sonra kendisiyle oturulur, konuşulur. 
     Anlaşılırsa kalır.'' Aziz Yıldırım, bir soru üzerine de, Galatasaraylı yöneticilerin geçmişte yapmış olduğu hareketleri kendilerinin artık yapmadığını vurgulayarak, şöyle konuştu 
     ''Onların vermiş oldukları beyanatlarla hakem veya diğer camialara yüzde 100 etki yapacaklarına inanmıyoruz. Biz takım ve oyuncularımıza güveniyoruz. Onun için bu tip polemiklere girmek de istemiyoruz. 
     Polemik onları yükseltir, biz bu oyunlara geliyoruz.'' 
     
     Başkanlık süresi 
     Sarı-lacivertli kulübün başkanı Yıldırım, başkanlık görevini, henüz yapamadığı bazı şeyleri bitirdikten sonra bırakmayı düşündüğünü söyledi. 
     Yıldırım, ''Kulüp başkanlığı görevini camianın istediği kadar sürdürmek gerekebilir. Ama bu kongrede de aday olup, yapamadığım bazı şeyleri yaptıktan sonra bırakmak istiyorum'' diye konuştu. 
     
     Üye olana kombine bilet hediye 
     Mart ayında yapılacak olağan genel kurul toplantısı sonunda göreve devam etmesi durumunda, üye aidatlarını artırmak için genel kurul yapacağını anlatan Yıldırım, şöyle devam etti 
     ''Tüzükte de bazı değişiklikler yapacağız ve hatta şunu da söyleyeyim, Ocak'tan itibaren 3 milyar liraya yükseltilen kulübe üyelik aidatı ile birlikte kombine biletlere herkesin sıcak bakması için, yeni üye olan Fenerbahçelilere bir tane kombine bilet hediye etmeyi düşünüyorum. Bu konuda arkadaşlarla konuşmalar yapıyoruz. Ocak ayından itibaren bu uygulamayı yapacağız.'' 
     
     Tribünlerin üstü kapanacak 
     Yenileme çalışmaları süren Fenerbahçe Şükrü Saracoğlu Stadı'nın Tüm maliyetinin 25-30 milyon dolar arasında olacağını açıklayan Aziz Yıldırım, yeni maraton tribünün 23 Şubat'ta, Galatasaray maçıyla hizmete girmesini planladıklarını söyledi. 
     Yıldırım, şöyle konuştu 
     ''Açılış için 23 Şubat'ı hedefliyoruz. Galatasaray maçına denk geliyor. O maçta eski Maraton diye tabir ettiğimiz kısım, üstü tamamen kapalı olarak açılmış olacak. Ondan sonraki dönemde iki kale arkasını da ikişer buçuk aylık zamanlar içerisinde üstü örtülecek. Yani Eylül ayına kadar 3 tribünün de üstü kapanmış olacak.'' 
     
     Kulüp binası stada taşınıyor 
     Kulüp binasının mutlaka Şubat ayına kadar yapılacak çalışmalar içerisinde stadın altına taşınacağını anlatan Yıldırım, şöyle konuştu 
     ''Kulüp binası, daha doğrusu sosyal tesislerin olduğu yer için yaptırdığımız projede 100 yataklı bir otel ve sosyal tesislerin yıkılarak yeniden yapılması var. Ancak ekonomik sıkıntıdan dolayı buna başlayamadık. Yoksa herşeyi hazır. Sosyal tesislerin tadilatı için bir fiyat çalışması yapıyoruz. Çıkacak fiyat çok yüksek olursa yıkıp yeniden yapmaya gideceğiz. Çok düşük rakamlar çıkarsa, geçici de olsa tadilat yaparak sosyal tesisleri açacağız. Ama ilerki dönemde, Türkiye'deki ekonomik şartların uygun hale gelmesiyle de o projeyi gündeme getirip, hayata geçireceğiz.'' 
     
     Gruplar 
     Yıldırım, ''Grupların Fenerbahçe'ye olan etkilerini azaltmak için bir önleminiz var mı '' şeklindeki soruyu ise şöyle yanıtladı 
     ''Gruplarla ilgili Mart ayındaki genel kurulda bazı açıklamalar yapacağım. Grupların etkisi üye sayısının artmasıyla ortadan kalkmakta. Sizin gibi gençlerle, Fenerlist, Sarı-Lacivert, 1907 gibi kuruluşlar da etkilerini ortaya koyarlarsa, grupların etkisi ortadan kalkar.'' Futbol Federasyonu ve kamuoyu nezdinde Fenerbahçe kulübü'nün haklarının iyi savunulmadığı kanaatine katılmadığını anlatan Yıldırım, ''Kulübün haklarını iyi savunuyoruz. Ama geçmişte yaptığımız bazı hatalar vardı. Çıkıp basında veya diğer yerlerde düşüncelerimizi beyan ettiğimiz zaman kamuoyunda hakları savunuyor gibi bir durum ortaya çıkıyordu, ama bundan zarar da görüyorduk. Şimdi bağırmadan, iyi ilişkilerle istediğimiz şeyleri yaptığımıza inanıyorum'' dedi. 
     
     Gelirler 
     Kulübün gelirlerini artıracak çalışmalar üzerined durduklarını da ifade eden kulüp başkanı Yıldırım, şunları kaydetti 
     ''Gelirleri arttırıcı 4 ana unsur var. Birincisi stat, ikincisi televizyon geliri. Bizde stat geliri tam manada karşılık vermiyor. 
     Stadın yapılması ile birlikte görsel olarak iyi şeyler sunacağımız için gelen taraftara birşeyler vereceğiz. Bunun karşılığını da alacağımızı düşünüyorum. Üçüncüsü reklam gelirleri. Reklamda iyiyiz. 
     Bu statla beraber daha da iyi olabiliriz. Dördüncüsü stadımız belki de yapılacak olan konser gibi aktivitelere tanık olacak. Beşincisi ise forma reklamı. Şimdiye kadar bunların birçoğunu sağladık. Ancak sağlayamadığımız stat geliridir. Onu arttırdığımız zaman bütçeyi sağlamlaştırırız. Şiketleşme ile ilgili çalışmalar yapıldı. 
     Türkiye'deki ekonomik sıkıntılar borsanın çok düşük olmasından dolayı. 
     Şirketleşmenin genel kurula getirilmemesi ekonomik nedenlerden ötürü. 
     Bugünkü şartlarda getirirsek, 20-25 milyon dolar gibi bir para alırız ki, bu para önemli bir para değil. Onun için bekledik. Önümüzdeki dönemlerde borsanın yükselmesi ile beraber, şirketleşmeye geçilirse, Fenerbahçe taraftarının desteği ve iyi bir satışla Fenerbahçe'nin kasasına parayı koyarız. Şirketleşme ile ilgili çalışmalar yapılıyor.'' 
     
     Transfer 
     Fenerbahçe Kulübü Başkanı Aziz Yıldırım, Avrupa'da üst sıralar için yapılması gereken yabancı transferlerinin kriterlerini de sıralarken, şunları kaydetti 
     ''Yabancı transferindeki kriter, ihtiyacımız olan oyucunun alınmasıdır. Biz şu anda önümüzdeki dönemde alınması gereken futbolcular için hocayla çalışmalar yapıyoruz. Onların araştırmalarını yapıyoruz. Bunların bazıları herkesin tanıdığı olacak, bazısı kimsenin tanımadığı olacak, ama Fenerbahçe'ye yararlı oyuncuları alacağız.'' 
     






</TEXT>
</DOC>
