<DOC>
<DOCNO> 61040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/07/son/sonspo10.html </URL>
<DATE> 2002/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basınından Ergin Ataman'a övgü 
</HEADLINE>
<TEXT>

     İtalya 1. Basketbol Ligi'nde ilk yarının son haftasında lider Benetton Treviso'yu 83-73 yenen Montepaschi Siena'ya ve antrenörü Ergin Ataman'a övgüler yağdı. 
     La Gazzetta dello Sport, ''Eski Siena döndü'' başlığı altında verdiği haberinde, ''Montepaschi'nin defansı Edney ve Treviso'yu kurutuyor. Ataman, mucit gibi yenilikler ortaya atıyor. Stefanov takımın ilham kaynağı oluyor'' ifadelerini kullandı. 
     ''Yeşil-beyazlıların derbisinde Osmanlı Ataman'ın zaferi'' diyen gazete, Türk antrenörün ilgin ilk yarısının sonunda takımını 4. sıraya yerleştirerek, kendini ispat ettiğini yazdı. 
     Corriere dello Sport gazetesi de Benetton karşısında Stefanov ve Gorenç'in Siena'nın kahramları olduğunu belirtti. Gazete, antrenörler arasındaki taktik savaşını Ataman'ın kazandığını kaydetti. 
     Tutto Sport da Siena'nın bu zamana kadar ligde ilk sıralara çıkmak ve büyük takımlara başkaldırmak için büyük mücadeleler verdiğini, buna da layık olduğunu dile getirdi. 
     La Repubblica gazetesi ise başlığında ''Treviso, yenildi ve basket liginde patron olmadığı belli oldu'' diyerek, Siena'nın aldığı galibiyetle hem ligin önlerinde yer alan takımlar arasında çok büyük fark olmadığını gösterdiğini, hem de ismini 4. sıraya yazdırdığını belirtti. 
     Bu arada dün akşamki karşılaşma sonrası Raisat televizyonuna canlı demeç veren Ataman, ''Bu galibiyet aynı zamanda Türk basketbolseverlere. Siena'yı hiç yalnız bırakmayıp sürekli bizi izliyorlar. İtalya'da genç bir Türk antrenör olarak başarı elde etmek beni gururlandırıyor'' dedi. 
     






</TEXT>
</DOC>
