<DOC>
<DOCNO> 94921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/son/sonspo14.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş ''Conceiçao ile görüşmeler olumlu'' 
</HEADLINE>
<TEXT>

     Beşiktaş Kulübü Asbaşkanı Kıvanç Oktay, transfer gündemlerinde olan Real Madridli Flavio Da Conceiçao ile görüşmelerinin olumlu yönde sürdüğünü söyledi. 
     Kıvanç Oktay, futbolcunun alacağı transfer ücreti konusunda anlaşmazlık yaşandığını ifade ederek, ''Onun istediği para ile bizim önerdiğimiz rakam arasında fark var. Ancak görüşmeler çok olumlu gidiyor. Sanırım fiyatta biz biraz yukarı çıkacağız, Conceiçao da biraz aşağı inecek ve anlaşmaya varılacak. Şu anda görüşmelerimiz sürüyor. Fiyat konusunda anlaşacağımızı umuyorum'' diye konuştu. 
     Teknik direktör Mircea Lucescu'nun ısrarla istediği Rumen forvet oyuncusu Pancu ile aralarında bir problem kalmadığını ve anlaşmaya varıldığını kaydeden Kıvanç Oktay, bu futbolcunun transferi için nihai kararı yönetim kurulunun vereceğini ifade etti. Oktay, ''Pancu'nun transferi konusunda karar bize ait. Ancak bu mevkide gündemimizde başka oyuncular da bulunuyor. Bu nedenle aceleci davranmıyoruz'' şeklinde konuştu. 
     Oktay, transferi adeta yılan hikayesine dönen eski futbolcuları Nouma için de, ''Biz Nouma'yı transfer etmek için elimizden geleni yaptık ve son teklifimizi sunduk. Bu teklifimize cevap vermesini bekliyoruz'' dedi. 
     
     Sergen hızla iyileşiyor 
     Beşiktaş'ta sakatlığı nedeniyle 2002-2003 futbol sezonunun ilk yarısında forma giyemeyeceği yönünde iddialar yer alan Sergen Yalçın'ın, Ağustos ayının ikinci yarısından itibaren takımla birlikte çalışacağı belirtildi. 
     Kulüp doktoru Ayhan Optur, Sergen'in tedavisinin planladıkları şekilde sürdüğünü belirterek, ''Şu anda bir problemimiz yok. Ağustos ayının ikinci yarısından itibaren takımla birlikte idmanlara çıkabilecek'' ifadelerini kullandı. 
     





</TEXT>
</DOC>
