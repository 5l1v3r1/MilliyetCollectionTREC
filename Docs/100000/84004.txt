<DOC>
<DOCNO> 84004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/ekonomi/aeko.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Hyundai Türkiye’yi ihracat üssü seçti 
</HEADLINE>
<TEXT>

Güney Kore’deki Starex modelinin dünyadaki üretim üssü haline gelecek olan Hyundai Assan, ihracatını birkaç yıl içinde 400 milyon dolara çıkartmayı hedefliyor 
     EKONOMİ SERVİSİ 

     Hyundai Assan Yönetim Kurulu Başkanı Ali Kibar, bir süre sonra Türkiye’yi tek üretim merkezi haline getirecek Starex projesinin devam ettiğini, yerli Starex’in üretim tarihinin bir ay öne alındığını söyledi. 
     Hyundai’nin Accent, Elantra ve Santa Fe modellerinin dizel motorlu versiyonlarının tanıtıldığı basın toplantısında konuşan Kibar, Türkiye’nin Starex ürünlerinde tek üretim merkezi olmasına yönelik motor, preshane ünitesi ve diğer üretim bantları ile ekipmanları için tüm siparişlerin verildiğini, yatırımın tüm hızıyla sürdüğünü kaydetti. Projenin 52 milyon dolara mal olacağını ve inşaatın fiilen başladığını kaydeden Kibar, daha önce kasım ayı olarak açıkladıkları üretim tarihini de 1 Ekim’e çektiklerini belirtti. 
     Yerli Starex’in bantlardan inmesiyle birlikte Kore’deki üretimin kesileceğini ifade eden Ali Kibar, bu aracı yaklaşık 60 ülkeye Türkiye’den göndereceklerini bildirdi. Kibar, Hyundai’ın 2010 yılına kadar program yaptığını anlatarak, "Önümüzdeki yıl yaklaşık 23 bin adetlik ihracat hedefliyoruz. Bu hedefi iki - üç yıl içinde 60 bin rakamına ulaştırmayı planlamaktayız" dedi. 23 bin adedin 18 bininin Starex olması planlanırken, Accent modelinin de ihracat adetlerinin artırılması hedefleniyor. 
     
     60 ülkeye ihracat 
     Kibar, Starex üretimiyle birlikte Avrupa, Afrika, Ortadoğu ve Türk Cumhuriyetleri’nden oluşan 60 ülkeye ihracat yapacaklarına işaret ederek, önümüzdeki yıllarda bu yatırımla birlikte yıllık 400 milyon doların üzerinde ihracat geliri elde etmeyi programladıklarını bildirdi. 
     Hyundai Assan olarak ilk defa Suudi Arabistan pazarı için üretim yaparak bu pazara gireceklerini vurgulayan Kibar, ilk etapta bu yıl için Suudi Arabistan’a 5 bin adet Accent ihraç edileceğini, pazarın Accent ihtiyacının tamamının kendileri tarafından karşılanacağını söyledi. 
     
Accent Dizel 18 milyardan başlıyor...      Hyundai Assan, Türkiye’de de üretilen Accent modelinin 1.5 litrelik common - rail dizel motorlu versiyonunu, 18.3 milyardan başlayan anahtar teslimi fiyatlarla satışa sundu. Accent Dizel, kasımdan itibaren Türkiye’de üretilmeye başlanacak. Çok kilometre yapanlar için düşünülen araç, üç silindirli 82 beygirlik motoruyla 100 kilometrede yaklaşık 5.5 litre mazot tüketilyor. 
     Yeni dizel Elantra ve Santa Fe modelleri ise yaz sonuna kadar satışa çıkmış olacak. 2.0 litrelik dizel motorlarla donatılan Elantra ve Santa Fe’de geniş bir donanım paketi sunulacak. 
     Elantra Dizel 29, Santa Fe Dizel ise 59 milyardan başlayan fiyatlarla satışa sunulacak. 
     



 EKONOMİ 


















</TEXT>
</DOC>
