<DOC>
<DOCNO> 61556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/yazar/zbirand.html </URL>
<DATE> 2002/01/10/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Genelkurmay sivile açılıyor 
</HEADLINE>
<TEXT>

     Genelkurmay Başkanlığı önceki gün, kısaltılmış adı SAREM Stratejik Araştırma ve Etüd Merkezi olan bir çalışma grubu oluşturdu. Kuruluş toplantısına çağrılanlar ve Genelkurmay Başkanı’nın bizzat katılarak açış konuşması yapması, TSK’nın bu gruba ne kadar önem verdiğinin bir işaretiydi. 
     Tuğgeneral Reşat Ödün’ün konuşmasından, SAREM ile yarı resmi, yarı sivil karışımı bir "Think Tank" oluşturulmak istendiği anlaşılıyor. Yani, resmi politikalara bağlı olmaksızın, SAREM Türkiye’nin ilgi alanına giren bölgelerle ilgili "güvenliğe yönelik jeopolitik ve jeostratejik seviyede tespit, inceleme ve değerlendirmeler" yapacak. 
     SAREM’e iki türlü bakılabilir. 
     Askerin kendi gibi düşünenleri toplayıp istediği sonuçları çıkartacağı sanılabilir. 
     Bence, TSK olaya bu şekilde bakmamaktadır. 
     Dünyanın ve Türkiye’nin bugün geldiği noktada, gelişmeleri sadece asker gözüyle değerlendirmek ve sonuç çıkartmak imkansızdır. Askerin görüşü de olacaktır, ancak değerlendirmelere sivil görüş, bilimsel görüş eklenmelidir. Bu ihtiyacın Genelkurmay tarafından da hissedildiği bir süredir biliniyordu. Şimdi, ilk adım atılmış oluyor. 
     Bu tip çalışmalardaki en önemli unsur, gruba katkıda bulunacak isimlerin iyi seçilmesi, yapılacak çalışmaların nitelikleri ve fikir jimnastiğine kısıtlama getirilmemesidir. 
     SAREM’e benzer bir Think Tank, Amerika’daki RAND’dır. 
     RAND’da çalışan asker kökenli veya sivil araştırmacılar PENTAGON’dan destek alırlar, ancak resmi görüşlerle kendilerini bağlı hissetmezler. Amerika’nın genel çıkarlarını gözeten çalışmalar üretirler. 
     Genelkurmay Başkanlığı, karargah gibi düşünen emekli askerler ve öğretim üyeleriyle yetinirse, SAREM’den beklenen yararı sağlayamaz. 
     Örneğin RAND, son derece liberal görüşlü bilimadamları, gazeteciler, özellikle de işadamlarından yararlanır. Ne kadar farklı görüş üretilirse, politikaları yapanlar o kadar sağlıklı karar alırlar. 
     SAREM iyi bir başlangıçtır. 
     TSK, sivil görüşlere daha fazla kulak vermek, değerlendirmelerinde çeşitlemeye gitmek istediğinin işaretini vermektedir. 
     
Şeffaflık en önemli unsur...      SAREM, Genelkurmay Başkanlığı bünyesinde giriş çıkışı zor yazışmaları, yayınları ve toplantıları askeri disiplin ve kontrol altında olaylara sadece asker penceresinden bakan bir grup haline dönüştürülürse, harcanacak paraya yazık olur. 
     Ben tam aksini düşünüyorum. 
     Şeffaf, karargah içinde tabu sayılabilecek bazı konuların ve yaklaşımların da tartışıldığı bir çalışma ortamı oluşturulmasını bekliyorum. 
     Artı ve eksileriyle Kıbrıs’ın, Ege’de Türk-Yunan ilişkilerinin, Kuzey Irak ve bölgedeki Kürt sorununun dahi tarıtışılabildiği 
     bir ortam düşlüyorum. 
     Bu tip bir fikir jimnastiğinden sadece TSK değil, emin olun medya, hatta üniversiteler de yararlanacaktır. 
     Türkiyemizde ne yazık ki bilgi dolaşımı çok eksik. 
     Korkmadan tartışma, farklı görüşleri dinleme alışkanlığı yoktur. 
     İstenirse, SAREM bu tabuları yıkabilir. 
     Görüşlerden korkmamayı, en aykırı olanları dahi tartışmayı öğrenmek, hem devlete, hem de topluma büyük katkılar getirecektir. 
     İş ki ince ayar iyi yapılsın... 
     
     







Arap ve Osmanlı 


Washington’dan 


Derviş'in resti 


Ulusal güvenlikte siville askerin işbirliği... 


İlaç doları açtı 


3. Milenyumda Ordu 


Üç kapı üç kilit 


Gaz Ucuz mu olsun, pahalı mı 


Mesele Saddam değil, ama... 


Sermaye Piyasası’na geçit yok... 


Bankalar Yasası kime ne getirecek, ne götürecek 


Seçim sonucuna uyulur, ama... 


Karayalçın ne yapacak 


Atıl havaalanları ve Türkjet 


Tüketici kredisi borçluları dertlerine çare arıyor 


Çörtük’ten para kaçırmak için İngiltere’ye sığındık 


</TEXT>
</DOC>
