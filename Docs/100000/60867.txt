<DOC>
<DOCNO> 60867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/06/son/soneko08.html </URL>
<DATE> 2002/01/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush'tan demokratlara "Vergileri cesedimi çiğneyip artırırsınız" 
</HEADLINE>
<TEXT>

     ABD Başkanı George W. Bush, yasama organı Kongre'deki Demokrat Partililere, ''Amerikalıların vergilerini, ancak, benim cesedimi çiğneyerek artırabilirsiniz'' diye meydan okuyup, vergilerin artırılmaması konusundaki kararlılığını ortaya koydu. 
     Teksas'daki çiftliğinde 12 günlük tatiline ara verip, ekonomik durgunluktan en çok etkilenen Oregon ve Kaliforniya eyaletlerini ziyaret eden Bush, Amerikan ekonomisini güçlendirme konusunda vatanseverlik ve birlik ruhu mesajı verdi. 
     Babasının 14 yıl önce devlet başkanı olduğu dönemde ''hiç bir yeni vergi yok, vergi artışı yok'' sözünü tam olarak tutamayınca, bir kez daha devlet başkanı seçilemediğini hatırlayan Bush, siyasi rakiplerinin bu konudaki ısrarlarına karşı çıkıyor Senato çoğunluk lideri Tom Daschle ve 2004'deki devlet başkanlığı seçimleri adaylarının, ''1.35 trilyon dolarlık vergi indiriminin ekonomideki kötüleşmenin esas nedeni olduğu'' yolundaki eleştirilerine karşın, Bush, halka hitaben konuşmasında, ''Onların, vergi artışlarının ülke ekonomisinin canlanmasına katkıda bulunacağına dair ekonomi anlayışına meydan okuyorum, benim cesedimin üzerinden bile vergilerinizi artıramazlar'' dedi. 
     Bush, ''Vergileri artırmak isteyenlere verilecek cevap 'hayır'dır, vergileri artırmayacaksınız, bunun hangi ekonomi kitabından çıktığından tam olarak emin değilim'' dedi. 
     Bush, radyo konuşmasında da, Senato'daki Demokratların, gelecek yıl 90 milyar, beş yılda toplam 214 milyar dolara malolacak ekonomiyi canlandırma, teşvik tedbirleri paketini hala onaylamadıklarından yakınıp, ''Senato'daki bazıları hiçbirşeye gücümüzün yetmeyeceğini, ekonominin er ya da geç kendi başına iyiye gideceğini sanıyor'' dedi. 
     Demokrat Partililer'den partiden önce ülkeyi düşünmelerini isteyen Bush, teröristlerin Amerikan ekonomisine zarar verdiklerini, buna birlik-beraberlik içinde karşı koyulması gerektiğini, eski yöntemlerin işe yaramadığını söyledi. 
     ABD'de işsizliğin tırmanmasından endişeli Bush, savaşmak ve durgunlukla mücadele etmek zorunda olduklarını belirtip, ''Ülkemizi savunmak ve ekonomimizi güçlendirmek 2002 yılının büyük öncelikleridir'' dedi. 
     ABD Başkanı Bush'un ekonomik güvenlik planında, şirketler, işletmeler ve bireylere vergi indirimleri ile sağlık sigortası primlerini ödemeleri gereken işini kaybetmişlere yardım yeralıyor. 
     Demokratlar ise Bush yönetiminin şirketlerin lehine çok fazla çalışıp, işsizlere pek az yardım sunduğundan yakınıyor. Senato'daki Demokrat çoğunluğun lideri Daschle, ABD'de federal bütçe açıklarının geri dönmesinden Cumhuriyetçileri suçlayıp, yeni istihdam yaratan şirketlere daha kısa vadeli vergi indirimlerine dayalı ''büyüme gündemi'' adlı alternatif ekonomik plan sundu. 
     ABD'nin batıdaki eyaletlerinde işsizlik oranı yüzde 7.5'e vurdu, Washington eyaletinde bu oran yüzde 7.0, Kaliforniya'da yüzde 6 iken, ABD genelinde ortalama yüzde 5.6'da seyrediyor. 
     






</TEXT>
</DOC>
