<DOC>
<DOCNO> 64969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sondun09.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kara Kuvvetleri Komutanı Org. Özkök'ten Kıbrıs'ta anlamlı çıkış 
</HEADLINE>
<TEXT>

     Kara Kuvvetleri Komutanı Orgeneral Hilmi Özkök, KKTC Cumhurbaşkanı Rauf Denktaş'ın Kıbrıs sorununun çözümü için başlattığı girişime olumlu cevap alamaması halinde, Türk Silahlı Kuvvetleri'nin doğabilecek her türlü krizin yönetiminde, verilecek her türlü görevi başaracak güçte ve kararlılıkta olduğunu söyledi. 
     Kıbrıs Türk Barış Kuvvetleri Komutanlığı'na bağlı birliklerde denetlemelerde bulunmak ve Barış-2002 Plan Semineri'ne katılmak üzere KKTC'ye gelen Orgeneral Özkök, Ercan havaalanında yaptığı açıklamada, Cumhurbaşkanı Denktaş'ın, son dönemde, doğu Akdeniz'de muhtemel bir krizi engellemek amacıyla, inisiyatifi ele alarak doğrudan görüşmeler sürecini başlattığına işaret etti. 
     Bu girişimle oluşan çözüm fırsatının ilgili taraflarca, yanlış müdahalelerde bulunulmadan ve sekteye uğratılmadan desteklenmesi gerektiğini ifade eden Orgeneral Özkök, ''Yine bu çözüm fırsatının değerlendirilerek, egemen iki devletin oluşturacağı yeni ortaklığın teşkil edilmesinin Doğu Akdeniz'de krizi önlemenin tek yolu olduğunu düşünüyoruz'' dedi. 
     Orgeneral Özkök, adada devletlerin eşit egemenliğine dayanan bir çözüm oluşturulmadan, 1960 uluslararası anlaşmaları hukukuna aykırı tek taraflı Avrupa Birliği üyeliğine Türkiye'nin kesinlikle karşı çıkacağının altını çizerek, ''Böyle bir gelişmenin Doğu Akdeniz'i sürekli kriz ortamına sürükleyeceğinin ilgili taraflarca dikkate alınmasının gerekli olduğunu değerlendiriyoruz'' diye konuştu. 
     Barış-2002 Plan Semineri'ne de değinen Orgeneral Özkök, seminerde, ''Türk Silahlı Kuvvetleri tarafından adada tesis edilen kesintisiz 28 yıldır süren barış ve güven ortamını bozmaya yönelik muhtemel tehdit ve tecavüzleri caydırmak maksadıyla, alınan ve alınacak tedbirlerin değerlendirileceğini'' söyledi. 
     Orgeneral Özkök'ü, KKTC Başbakanı Derviş Eroğlu, Türkiye'nin Lefkoşa Büyükelçisi Hayati Güven, Kıbrıs Türk Barış Kuvvetleri Komutanı Korgeneral Ahmet Özteker, Dışişleri ve Savunma Bakanı Tahsin Ertuğruloğlu, Cumhurbaşkanlığı Müsteşarı Ergun Olgun, KKTC Güvenlik Kuvvetleri Komutanı Tuğgeneral Galip Mendi ile üst düzey komutanlar ve öteki yetkililer karşıladı. 
     






</TEXT>
</DOC>
