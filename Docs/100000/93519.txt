<DOC>
<DOCNO> 93519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sonspo11.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Panathinaikos, 3 milyon dolar alamazsa ULEB'den çekilecek 
</HEADLINE>
<TEXT>

     Milli basketbolcu İbrahim Kutluay'ın forma giydiği BC Panathinaikos Takımı'nın, geçen yıl şampiyonu olduğu Avrupa Ligi'nden, ULEB'in kendisine olan 3 milyon dolar tutarındaki borcunu ödemediği takdirde çekileceği bildirildi. 
     Panathinaikos Kulübü basın bürosundan Yannis Melisis, ''Söz konusu olan 3 milyon doların ULEB tarafından geçtiğimiz aylar içerisinde ödenmesi gerekiyordu, ancak ödenmedi. Biz de bu meblağ ödenmezse Avrupa Ligi'nden çekileceğimizi açıkladık. Ancak, bunun için belli bir tarih koymadık. Şu ana kadar Avrupa Ligi'nden çekildiğimize dair resmi bir açıklama yapmış da değiliz'' dedi. 
     Bu arada Yunan basını, Panathinaikos'un, ''Eğer Avrupa Ligi yolunda ilerlemeye devam ederse'', dün Barselona'da yapılan kura çekimine katılan Yunan takımları arasında, düştüğü grup bakımından ''en şanslısı'' olduğu görüşünde birleşti. 
     Kura sonuçlarına göre, Panathinaikos'un aynı gruba düştüğü Macabi Tel-Aviv ile Tau Ceramika karşısında önemli maçlar oynayacağını belirten Yunan basını, aynı grupta bulunan diğer takımları ise ''vasat'' olarak niteledi. 
     Efes Pilsen ile A grubuna düşen AEK Atina ve Ülkerspor ile birlikte C grubunda yer alan Pire Olimpiyakos ile İraklis, Avrupa Ligi'ndeki diğer Yunan takımları olarak sıralanıyor. 
     Öte yandan, İbrahim Kutluay'ın Yunan menajeri Vasilis Yapalakis, Panathinaikos'un maçlarını oynadığı OAKA'nın, Atina 2004 Olimpiyat Oyunları'na hazırlık çerçevesinde 2 yıl süreyle kapalı kalacağını, birçok seçenek gözden geçirildikten sonra kentin en eski kapalı stadyumu olma özelliğine sahip Patisia Sporting'in ''yeşil-yoncaların'' yeni evi olarak seçildiğini kaydetti. 
     





</TEXT>
</DOC>
