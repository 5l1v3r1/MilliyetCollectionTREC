<DOC>
<DOCNO> 96574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/18/son/soneko14.html </URL>
<DATE> 2002/07/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Piyango ''Out''... 
</HEADLINE>
<TEXT>

     Talih oyunlarında alternatiflerin arttığı ortamda, daha önce yoğun ilgi gören Milli piyango biletlerine olan talep azaldı. 
     Milli Piyango İdaresi Genel Müdürlüğü verilerine göre, yılın altı ayında, talih oyunlarından yaklaşık 308 trilyon lira gelir elde edildi. 
     150 trilyon 810 milyar liralık Sayısal Loto, 94 trilyon 399 milyar liralık Şans Topu kuponu, 37 trilyon 305 milyar liralık Milli Piyango Bileti, 20 trilyon 684 milyar liralık Hemen-Kazan Bileti ve 4 trilyon 88 milyar liralık da Labirent Oyunu satışı yapıldı. Yılın altı ayında Sayısal Loto'da en fazla satış 16 trilyon 693 milyar lira ile 19 Ocak 2002'de, en az satış ise 4 trilyon 101 milyar lira ile 29 Haziran 2002 tarihinde yapıldı. Şans Topu'nda ise en fazla hasılat, 3 trilyon 960 milyar lira ile 17 Nisan 2002 tarihinde elde edilirken, en az satış 2 trilyon 901 milyar lira ile 2 Ocak 2002'de yapıldı. Saltanatını Sayısal Loto'ya kaptıran Milli Piyango Biletleri ise en fazla 10 trilyon milyar lira ile Ocak ayında satılırken, bu biletlerden az hasılat 4 trilyon 220 milyar lira ile Haziran ayında elde edildi. 
     
     SAYISAL LOTO VE ŞANS TOPUNA İLGİ ÇOK 

     Bu arada Sayısal Loto ve Şans Topu'na ilginin en önemli nedeni, oynayan kişilerin rakamları kendilerinin belirlemesi, bir başka ifadeyle kendi şanslarını kendilerinin yaratması olarak ortaya çıkıyor. 
     Milli Piyango Bileti'ne rağbet, alışkanlık ve yüksek ikramiye beklentisi sebebiyle en fazla Yılbaşlarında oluyor. 
     Geçmiş yıllarda talih oyunları çeşitlerinin az olması, Milli Piyango Bileti'nin saltanat hüküm sürmesine neden olurken, şu anda biletlerin yüzde 40'ı ancak satılabiliyor. 
     Öte yandan talih oyunlarına olan ilgi yaz aylarında düşüyor. İnsanların yaz aylarında tatil ve turizm amacıyla kentlerden uzaklaşması, satış rakamlarında azalmaya sebep oluyor. 
     





</TEXT>
</DOC>
