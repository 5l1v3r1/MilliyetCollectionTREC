<DOC>
<DOCNO> 74410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/guncel/agun.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Devletin hafızası kuvvetli çıktı 
</HEADLINE>
<TEXT>

27 yıl önce eşini öldürüp kaçan Ali Akkuş, geçen sürede cinayetin unutulduğunu sanıp sabıka kaydı almak isteyince yakayı ele verdi 
     FARUK DEVECİ DHA 

     Şanlıurfa’nın Suruç ilçesinde çiftçilik yapan Ali Akkuş, 15 Haziran 1975’te evlendirdiği kızının başlık parasını peşin almadığı gerekçesiyle tartıştığı eşi Naciye Akkuş’u ruhsatsız tabancasıyla öldürüp kaçtı. Cinayet tarihinde 40 yaşında olan Ali Akkuş, tam 27 yıl boyunca Güneydoğu illerinde sık sık yer değiştirerek izini kaybettirdi. 
     Çeşitli işlerde çalışan Akkuş, bir yıl önce Şanlıurfa’da yakınlarının yanında kalmaya başladı. Cinayetinin zamanla unutulduğunu sanan Akkuş, kaybettiği nüfus cüzdanının yerine yenisini çıkarmak ve ertelediği tapu işlemleri ile diğer resmi işlemleri yapmak istedi. 
     
     Polisi görünce bayıldı 
     Sabıka kaydı belgesini çıkarmak üzere Şanlıurfa Adliyesi’ne giden Akkuş, başvurusunu yapıp koridorda beklemeye başladı. Ancak sabıka kaydını inceleyen Adli Sicil görevlisi, Ali Akkuş’un firari bir sanık olduğunu anlayınca polise haber verdi. Polisi görünce bayılan Akkuş, sevk edildiği nöbetçi mahkemece tutuklandı. 
     
     O kadar af çıktı’ 
     Akkuş, "27 yıl sıkıntı çektim. Kendime göre cezamı tamamlamıştım. Birkaç defa da af çıktı. Beni de affetmişlerdir deyip memleketime geldim, ama affetmemişler. Şimdi bu yaştan sonra cezaevinde ben ne yaparım" diyerek ağladı. 27 yıl sonra yakalanan Akkuş’un, Şanlıurfa Ağır Ceza Mahkemesi’nde ömür boyu hapis istemiyle yargılanacağı belirtildi. 
     



 GÜNCEL 













</TEXT>
</DOC>
