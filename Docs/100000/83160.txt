<DOC>
<DOCNO> 83160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/siyaset/siy01.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Arabeski, bilirkişiler inceleyecek 
</HEADLINE>
<TEXT>
Ecevit’ten arabesk kavgasına soruşturma 
Bakan Karakoyunlu ve TRT Genel Müdürü Yener arasındaki "arabesk tartışması" bir türlü bitmek bilmeyince Ecevit, Başbakanlık Teftiş Kurulu’na soruşturma başlattı 
     ÖNDER YILMAZ Ankara 

     TRT’deki "Akşam Sefası" programının yayından kaldırılmasıyla başlayan "TRT’de arabesk şarkı çalınır mı çalınmaz mı " tartışması, Başbakan Bülent Ecevit’e kadar ulaştı. Ecevit, TRT’den Sorumlu Devlet Bakanı Yılmaz Karakoyunlu ile program yapımcıları ve TRT Genel Müdürü Yücel Yener arasındaki karşılıklı suçlamalar üzerine Başbakanlık Teftiş Kurulu’na soruşturma başlattı. Nisan sonunda alınan onay doğrultusunda soruşturma, Program Yapımcısı Samim Şenyüz’ün Karakoyunlu’ya "küfür" edip etmediği ve TRT’de "arabesk müziğin çalınıp çalınmadığı" ekseninde yürütülüyor. 
     
     Bakana inat... 
     Ancak müfettişler soruşturma sırasında hangi parçaların arabesk olduğuna karar veremedi. Müzik alanında uzman olmadıkları için üniversiteler ile RTÜK’ten görüş almayı hedefleyen müfettişler, bu kez RTÜK engeliyle karşılaştı. RTÜK arabesk parçalarının TRT mevzuatı doğrultusunda yayınlanamayacağını söylerse TRT’ye kapatma cezası verilecek. TRT’nin kapatma cezası alması halinde ise yine mevzuat gereği Genel Müdür Yener görevden alınacak. Bu arada Karakoyunlu’nun talimatıyla yayından kaldırılan Akşam Sefası programının dün TRT 4’te yayınlanması, "Bakana inat" yapılıyor değerlendirmesine neden oldu. 
     
Program kalktı ortalık karıştı      TARTIŞMA bir süre önce Akşam Sefası programının yayından kaldırılması üzerine patlak verdi. Program çalışanları, Karakoyunlu’nun bestelerini icra etmedikleri için yayına son verildiğini öne sürdü. Karakoyunlu, olayın program yapımcısı hakkındaki soruşturmadan kaynaklandığını savundu. Karakoyunlu’nun korkaklıkla suçlaması üzerine konuşan TRT Genel Müdürü Yücel Yener ise, programın soruşturma nedeniyle kaldırıldığını açıkladı. 
     
Arabeskin acısını hep ben çektim...      BİRSEN ALTUNTAŞ 

     TRT1’in "Bir Başka Gece" isimli programına konuk olduktan sonra, kendisini Karakoyunlu’nun başlattığı arabesk tartışmalarının içinde bulan Orhan Gencebay, aynı programa Ferdi Tayfur ve Müslüm Gürses’in de çıkacağını duyunca şaşırdı. Gencebay, "Tartışmaların ardından arabeskçi klişesi yapıştırılmış iki sanatçının arka arkaya konuk olmasını, TRT’nin Biz aslında arabeske karşı tavır göstermiyoruz yorumu olarak algılıyorum" dedi. 
     



 SİYASET 














</TEXT>
</DOC>
