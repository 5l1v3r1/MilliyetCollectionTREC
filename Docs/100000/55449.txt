<DOC>
<DOCNO> 55449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/04/spor/spo05.html </URL>
<DATE> 2001/12/04/ </DATE>
<TIME>  </TIME>
<AUTHOR>  </AUTHOR>
<HEADLINE>
First Lady Şahin 
</HEADLINE>
<TEXT>

İlk Dünya Boks Şampiyonası’nda 48 kilonun en güçlü bayanı olan Hülya Şahin, tekniğiyle de dikkatleri çekti, turnuvanın en seri yumruğu seçildi 
     FUAT ERCAN 

     YAKIP yıkan, bulduğunu önüne katan bir fırtına gibiydi Hülya Şahin ringde. İlk kez düzenlenen Dünya Şampiyonası’na kilosunda Avrupa’nın en güçlü bayanı olarak katılıyor, dönüş yolculuğunu dünya şampiyonluğu apoletiyle gerçekleştirmeyi düşünüyordu. Düşündüğünü yaptı da. Önce Macar ve Beyaz Rus rakiplerini sıradan geçirdi, yarı finale çıktı. Evsahibi ülkeden ABD’li Morino’yu ringin dışına attı, finale çıktı. 
     ŞAMPİYONLUK maçında karşısına Asya Şampiyonu olarak çıkan Hintli Marykom da Şahin’in pençelerinden kurtulamadı. Altın madalyaya giden yolda tekniğiyle dikkat çeken ve turnuvanın en seri boksörü seçilen 48 kilonun dünyadaki en güçlü kızı Hülya Şahin, madalya töreni için kürsüye "Rüzgarın kızı" anonsuyla davet edildi. Şahin’e tarihi madalyayı takmak da Federasyon Başkanı Caner Doğaneli’ye nasip oldu. 
     BOKS yaşantısına Almanya’da KickBoks’la başlayan Şahin, bu dalda da sayısız başarılar elde etti. Halen Almanya’da antrenörü Ali Çakır yönetiminde boks çalışmalarını sürdüren şampiyon sporcumuz, bayan boksunun olimpiyatlara kabul edilmesi halinde Avrupa ve Dünya Şampiyonluğundan sonra Türkiye’ye olimpiyat şampiyonluğu da hediye ederek ringlere veda edeceğini söyledi. 
     



 SPOR 
























</TEXT>
</DOC>
