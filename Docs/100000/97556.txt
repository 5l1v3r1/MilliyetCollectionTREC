<DOC>
<DOCNO> 97556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur08.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail Hahambaşısı Doron İstanbul'da... 
</HEADLINE>
<TEXT>

     İsrail Hahambaşısı Bahshi Doron, 14 Temmuz'da vefat eden Türkiye Hahambaşısı David Asseo için düzenlenen dini törene katılmak üzere İstanbul'a geldi. 
     Hahambaşı Doron ile Gürcistan ve Azerbaycan'a yaptığı ziyaretten dönen Diyanet İşleri Başkanı Mehmet Nuri Yılmaz, Atatürk Havalimanı VIP Salonu'nda bir süre görüştüler. 
     Yılmaz, görüşmede yaptığı konuşmada, Gürcistan'da dinlerarası diyalog toplantısına katıldığını belirterek, bu tür toplantıların insanların mutluluğu ve dünya barışı için son derece yararlı olduğunu söyledi. 
     ''İsrail ve Filistin arasında barış ve istikrarın sağlanması en büyük arzumuzdur'' diyen Yılmaz, bütün dinlerde barış, sevgi ve insanların mutluluğu bulunduğunu vurguladı. 
     Yılmaz, din adamlarının bu konuda elinden geleni yapmasının hem dini, hem de insanı bir görev olduğunu bildirdi. 
     Terörizmin ve insanları öldürmenin İslam dininde en büyük ceza sayıldığını anlatan Yılmaz, ''Maalesef yanlış yorumlarla dini teröre eş tutanlar var. Bunlar doğru değildir. Dinin insanlara getirdiği huzuru, mutluluğu anlatmamız lazım'' diye konuştu. 
     
     ''İYİ Kİ TÜRKİYE GİBİ KOMŞULARIMIZ VAR'' 
     Hahambaşı Doron da, Türkiye'de bulunmaktan ve Yılmaz ile görüşmekten dolayı son derece mutlu olduğunu belirterek, ''İyi ki Türkiye gibi komşularımız var'' dedi. 
     Bütün din adamlarının barış için dua etmesini isteyen Doron, kendilerinin de herkes için büyük üzüntü ve acı kaynağı olan bu olayların bitmesini arzu ettiklerini söyledi. 
     ''Barışı, biz din adamlarından daha fazla isteyen yok'' diyen Doron, şunları kaydetti 
     ''Tanrı merhametlidir, sevgi doludur. Ne yazık ki, onun adına en büyük cinayetleri ve en büyük terör olaylarını yaşıyoruz. Din adamları olarak sevgiyi aramamız lazım. Tanrı'nın adını hiç bir zaman kötüye değil, iyiye kullanmamız lazım. Bazı din adamları, dinci akımlardan korkarak bunu açık açık söyleyemiyor. 11 Eylül olaylarından sonra dünya anladı ki, terör yalnız bir yere ait değil tüm dünyaya aittir. 
     Bize düşen de buna açık açık karşı çıkmaktır.'' Doron, Yılmaz'ı, bir din temsilcisi ve barış sembolü olarak dinlerarası diyalog adına İsrail'e davet ettiğini söyledi. 
     Mehmet Nuri Yılmaz da, ''inşallah'' dedi ve bir süre önce vefat eden Türkiye Hahambaşısı David Asseo için Doron'a taziyelerini bildirdi. 
     





</TEXT>
</DOC>
