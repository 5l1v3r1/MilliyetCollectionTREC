<DOC>
<DOCNO> 80176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/son/sonspo10.html </URL>
<DATE> 2002/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant, Fenerbahçe idmanlarını basına açtı... 
</HEADLINE>
<TEXT>

     Galatasaray Teknik Direktörü Mircea Lucescu'nun ardından Fenerbahçe Teknik Direktörü Werner Lorant da idmanları basına açıyor. 
     Ligde Gençlerbirliği ile Ankara'da 1-1 berabere kaldıkları maçın ardından İstanbul'da gece 03.00'de yaptırdığı idmanın basında ''Ceza idmanı'' olarak yorumlaması üzerine antrenmanları basına kapatan Werner Lorant'ın, Fenerbahçe'nin yarın yapacağı çalışmaya basın mensuplarını alacağı bildirildi. 
     Alman çalıştırıcının bundan sonraki idmanları da basına açıp, açmayacağının yarın belli olacağı kaydedildi. 
     Fenerbahçe, Bursaspor ile hafta sonunda yapacağı lig maçının hazırlıklarını 1 günlük iznin ardından sürdürdü. 
     Almanya'dan dönen teknik direktör Werner Lorant yönetiminde Samandıra Tesisleri'nde yapılan ve yaklaşık 1.5 saat süren basına kapalı antrenmanda futbolcuların, taktik ağırlıklı bir çalışma yaptıkları bildirildi. 
     Tedavi için gittiği Almanya'dan dönen Rüştü, salonda çalışıp tedavisini sürdürürken, antrenmana milli kaleci dışındaki tüm futbolcuların katıldığı kaydedildi. 
     Fenerbahçe, yarın yapacağı antrenmanla Bursaspor maçı hazırlıklarını sürdürecek. Sarı-lacivertliler, 26 Nisan Cuma günü öğleden sonra yapacakları antrenmanın ardından Samandıra Tesisleri'nde kampa girecek. 
     Fenerbahçe, 28 Nisan Pazar günü deplasmanda Bursaspor ile yapacağı maç için 27 Nisan Cumartesi günü 11.00'de Bursa'ya hareket edecek. 
     Bursa'da Holiday Inn Otel'de kalacak olan sarı-lacivertlilerin, aynı gün 16.00'da Uludağ Üniversitesi'nin sahasında antrenman yapacağı öğrenildi. 
     Fenerbahçe Kulübü Asbaşkanı Nihat Özbağı, kulüp binasının Fenerbahçe Şükrü Saracoğlu Stadı'na taşınmasıyla ilgili çalışmaların sürdüğünü söyledi. 
     Özbağı, inşaat işlerinin tamamlanmasından sonra gelecek sezon kulübün büyük bir olasılıkla stattaki yeni yerinden yönetileceğini bildirdi. 
     





</TEXT>
</DOC>
