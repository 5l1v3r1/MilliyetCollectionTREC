<DOC>
<DOCNO> 91721 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun03.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail tankları, Arafat'ın Ramallah'taki bürosunu kuşattı 
</HEADLINE>
<TEXT>

     İsrail tankları ve zırhlı personel taşıyıcılarının Filistin Özerk Yönetimi lideri Yaser Arafat'ın Ramallah kentindeki bürosunun bulunduğu binayı kuşattıkları bildirildi. 
     Filistin istihbarat yetkilileri, iki helikopterin desteğinde Ramallah kentine giren toplam 130 tanktan 70'inin Arafat ve yardımcılarının bulunduğu binayı kuşattığını belirttiler. İsrail askerlerinin kente girişte herhangi bir direnişle karşılaşmadıkları kaydedildi. 
     İsrail tankları ve ciplerinin Arafat'ın bürosunun bulunduğu binayı her yandan kuşattıklarını belirten Arafat'ın yardımcısı Nebil Ebu Rdeneh, Arafat'ın helikopterinin iniş pisti şu anda çok sayıda İsrail tankının park yeri halinde geldi'' diye konuştu. 
     Rdeneh Associated Press ajansına yaptığı açıklamada, büroda Arafat'ın yanı sıra Filistin özel koruma birliği Güç 17'nin başkanı Faysal Ebu Şarakh, İsrail tarafından arananlar listesinde bulunan Filistin istihbarat servisinin şefi Tarık El Taravi ile İsrail ile koordinasyonun sağlanmasından sorumlu üst düzey yetkili Ribhy Arafat'ın bulunduğunu belirtti. 
     Öte yandan Filistinli görgü tanıkları İsrail askeri ciplerinin El Amari mülteci kampına geldiğini ayrıca 3 cipin de hükümet hastanesinin önüne parkettiğini kaydettiler. 
     Mülteci kampının yanında bir kaç makinalı tüfek sesi duyulduğunu belirten görgü tanıkları İsrail askerlerinin bölgeye geldiklerini ilan etmek için havaya ateş açtıklarını ancak herhangi bir çatışmanın çıkmadığını ifade ettiler. İsrail askerlerinin Arafat'ın bürosuna da ateş açmadığı ve Ramallah kentinde sokağa çıkma yasağı ilan edildiğinin kent sakinlerine megafonlarla duyurulduğu belirtildi. 
     İsrail ordusundan ise henüz konuyla ilgili bir açıklamada bulunulmadı. 
     





</TEXT>
</DOC>
