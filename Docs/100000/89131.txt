<DOC>
<DOCNO> 89131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/spor/spo02.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener darphanesi 
</HEADLINE>
<TEXT>

Sarı-Lacivertli kulübün piyasaya sürdüğü forma ve hediyelik ürünlere talep patlaması yaşanıyor. Gelirlerin üçe katlanması beklenirken, kombine biletlere gösterilen ilgi de yönetimi memnun etti 
     YALÇIN TÜRK 

     Para basıyorlar 
     FENERBAHÇE yönetimi, Ortega’nın transferinin ardından gelirlerini katlamaya başladı. Yılbaşından bu yana formalar ve hediyelik eşya ürünlerinden toplam 3 trilyon gelir elde eden Fenerium, yaz sezonuna girilmesine rağmen talepleri karşılamakta güçlük çekiyor. Yılbaşına kadar ürün gelirlerinin 10 trilyonu bulması hedefleniyor. Formaların yanı sıra bebekler için üretilen eşyalara da büyük ilgi gösteriliyor. Asbaşkan Murat Özaydınlı, "Büyük ilgi var, talep patlaması yaşıyoruz" açıklamasını yaptı. 
     
     200 bin Ortega 
     ÖZAYDINLI, Türkiye’de ürün satışında kendileriyle kimsenin yarışamayacağını savundu ve "Bize yetişecek kulüp yok. Avrupa’da da birçok kulübü geride bıraktık" ifadelerini kullandı. Yönetim, taraftarların yatak odasına kadar inip, yatak örtüleri, çarşaf ve yastık kılıfları gibi ürünleri de piyasaya sürmeye hazırlanıyor. Ortega’nın imza atmasının ardından ürün satışlarında büyük hareketlilik gözlenirken, Arjantinli yıldızın formasından en az 200 bin adet piyasaya sürüleceği bildirildi. 
     
     "Stat yetmeyecek" 
     ARIEL Ortega’nın ismini taşıyan formaları dünden itibaren Fenerium mağazalarında satışa çıkarıldı. Formalar üzerinde numara yer almazken, taklit ürünler konusunda yönetim taraftarların dikkatini çekti. Kombine biletlere ve localara gösterilen ilgi de Fenerbahçe’de yüzleri güldürüyor. Şükrü Saracoğlu Stadı’nda satışa sunulan 3 bin 600 kombine biletten 1500’ünün satıldığı bildirildi. Yönetici Hakan Bilal Kutlualp, "Anlaşılıyor ki bu stat da Fenerbahçe taraftarına yetmeyecek" yorumunu yaptı. 
     
     15 trilyon yolda 
     KUTLUALP, karaborsayı önlemek için önemli maçlarda ve Şampiyonlar Ligi’nde bilet fiyatlarını yüksek tutacaklarını belirterek, "Karaborsacılara savaş açtık. Ucuz bilet alıp, taraftarın parasını gaspediyorlar" diyerek, Sarı - Lacivertli taraftarları uyardı. Fenerbahçe, kombine bilet satışlarından toplam 10 milyon doları kasasına indirmenin hesaplarını yapıyor. Localardan da 5 milyon dolar gelir elde etmeyi düşünen yönetim, yeni sezona güçlü bir bütçeyle girmeyi planlıyor. 
     
Ortada bolluk Fenerbahçe, yeni sezonda rakiplerine çok alternatifli 15 orta saha oyuncusuyla üstünlük kurmaya çalışacak 
     ARJANTİNLİ Ortega’ya dört yıllık imza attıran Fenerbahçe’nin orta sahadaki oyuncu sayısı kalabalıklaştı. Bu bölgedeki futbolcu sayısı 15’e çıkarken, orta sahada görev yapan Matias Almeyda ve Erhan Albayrak konusundaki görüşmeler de sürüyor. Yönetim transferde daha çok forvete dönük orta saha adamları üzerinde dururken, özellikle defans bölgesi için takviye yapılmadığı gözlendi. 
     FENERBAHÇE’DE orta saha mevkisinde Ortega’nın yanı sıra Revivo, Rapajc, Yusuf, Hakan, Abdullah, Johnson, Ali Güneş, Ali Akdeniz, Ogün, Ceyhun, Simao, Cem Karaca, Tuncay ve genç Erhan yer alıyor. Almeyda ve Erhan Albayrak da resmi sözleşmeye imza atarsa, bu sayı 17’ye çıkacak. Sarı - Lacivertli kadroda orta sahanın dışında 4 forvet, 4 kaleci ve 6 defans oyuncusu bulunuyor. 
     
Almeyda’da son süre      YUSUF DURSUN 

     YÖNETİM, Almeyda’nın transferi için Arjantin’in çarşamba günü yapacağı İsveç maçını bekliyor. Bu futbolcuyu ikna etmek için Ortega’yı devreye sokan Fenerbahçe, tecrübeli yıldızın kesin kararını vermesini bekliyor. Teknik Direktör Lorant’ın da Agostino’yu ve Ailton’u alternatif olarak beklettiği öğrenildi. Asbaşkan Atilla Kıyat, "Menajeri her geçen gün fiyat artırıyor. Hocamız isterse, 1860 Münih’te oynayan Agostino’yu alırız" dedi. 
     
Dört dev rakip      YENİ sezonun ilk hazırlık dönemini 26 Haziran - 3 Temmuz arasında Almanya’da yapacak olan Fenerbahçe’nin, ikinci dönem kampında katılacağı turnuvadaki rakipleri belli oldu. Sarı - Lacivertliler, 10 Temmuz - 25 Temmuz arasında Avusturya’daki kampta Real Mallorca, Kaiserslautern, Feyenoord ve Hertha Berlin ile karşılaşacak. Bu arada futbolcuların kampta giyecekleri kıyafetler aynı örnek olacak. 
     



 SPOR 































</TEXT>
</DOC>
