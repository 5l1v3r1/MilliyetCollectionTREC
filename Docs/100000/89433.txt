<DOC>
<DOCNO> 89433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/son/soneko07.html </URL>
<DATE> 2002/06/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Antepfıstığında "aflatoksin" uyarısı... Nelere dikkat etmeli 
</HEADLINE>
<TEXT>

     Güneydoğu'nun temel ürünlerinden antepfıstığının saklama ve işleme aşamasında, rutubetten kaynaklanan ''aflatoksin'' bakterisi tehlikesine karşı, ürünlerin mümkün olduğunca taze işleyen tesislerce işlenmesi gerektiği bildirildi. 
     Taze işleme imkanı bulunamaması durumunda kurutma esnasında antepfıstığının toprakla temasının kesilmesi, ayrıca ürün karıştırılması sırasında meyvenin kırmızı kabuğuna zarar verilmemesi gerekiyor. 
     Güneydoğu Anadolu İhracatçı Birlikleri GAİB Yönetim Kurulu Üyesi Süleyman Samlı, antepfıstığı ihracatının yapıldığı Avrupa Birliği AB ülkelerinin gümrüklerde kontrol yaptığını, ürün ihracatında, Tarım İl Müdürlüğü'nden analiz raporunun istendiğini, ihraç edilen ülkenin de gümrükte ayrıca inceleme yaptırdığını vurguladı. Samlı, son iki yıldır sıkça görülen aflatoksin bakterisinin ihracatta sıkıntı yaratması nedeniyle, sorun yaşanmaması için belirlenen hususlara dikkat edilmesini istedi. 
     Şanlıurfa Tarım İl Müdürlüğü yetkilileri de, Türkiye'nin önemli ekonomik değere sahip ürünlerinden antepfıstığı ihracatında son yıllarda yaşanan afatoksin sorununun, insan sağlığı açısından da risk oluşturduğunu söylediler. 
     Küf sporlarının çimlenmesini sağlayacak şartların oluşması sonucu çoğalan ve gıda maddelerinin kalitesini bozup insan sağlığını tehdit eden aflatoksinin, vücutta birikmesi sonucu karaciğer kanserine neden olduğunu ifade eden yetkililer, şöyle konuştular 
     ''Genellikle kurutma ve işleme sırasındaki uygun olmayan şartlarda çoğalan ve sağlığa zararlı düzeyde olabilecek düzeylere ulaşınca iç ve dış satışında tercih edilmeyen ürün haline gelen antepfıstığının kalitesini ve güvenirliğini aflatoksin bakterisi tehlikeye sokuyor.'' 
     
     NELERE DİKKAT EDİLMELİ 
     Şanlıurfa Tarım İl Müdürlüğü'nce belirlenen antepfıstığı üretiminde dikkat edilmesi gereken konular ise şöyle 
     ''-Ürünleri, mümkün olduğunca taze işleyen tesislerce işlenmelidir. Taze işleme imkanı bulunamaması durumunda kurutma esnasında antepfıstığının toprakla teması kesilmeli, bunun için bez veya branda üzerine serilmelidir. Serim kalınlığı 3-5 santimetreyi geçmemelidir. Ürünün karıştırılması sırasında meyvenin kırmızı kabuğuna zarar verilmemeli, kurutulan fıstıklar çuvallara konmalıdır. 
     -Kuru kırmızı kabuklu işleme yapılırken kırmızı kabuk su veya buharla yumuşatılmalı, yumuşayan kabuk merdaneden geçerek kabuklar eleklerle ayrılmalıdır. Yıkanarak temizlenip sıcak hava ile kurutulmalıdır. Antepfıstığı 130 derecede 25 dakika süre ile kavrulmalıdır. 
     -Antepfıstığı uygun koşullarda saklanmadığı takdirde küflenme oluşur. Küflenen üründe aflatoksin oluşumuna zemin hazırlanır. Bu nedenle antepfıstığı depolarda bekletilirken sıcaklık, nem ve ışık çok önemlidir.'' Öte yandan GAİB verilerine göre, dört çeşit olarak ihraç edilen antepfıstığının son 5 yıllık dış satımında önemli değişiklikler yaşandı. 1996 97 sezonunda 10.7 milyon, 1997 98 sezonunda 18.3 milyon, 1998 99 sezonunda 6.9 milyon, 1999 2000 sezonunda 5.5 milyon, 
     2000 2001 sezonunda da 12.6 milyon dolarlık antepfıstığı ihraç edildi. 
     





</TEXT>
</DOC>
