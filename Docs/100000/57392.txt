<DOC>
<DOCNO> 57392 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur07.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Temel döndü, Fadime ortada yok 
</HEADLINE>
<TEXT>

     Karadeniz insanı ile özdeşleşen ve neredeyse tüm fıkraların kahramanı haline gelen ''Temel'' ile ''Fadime'' isimlerini çocuklarına vermekten vazgeçen Trabzonlu aileler ''Temel'' ismine dönüş yaparken, Fadime 4 yıldan bu yana ailelerin isim listesine giremedi. 
     Trabzon'da son 6 yıl içinde 7 aile çocuğuna ''Temel'' ismini koyarken, 2 yıldan bu yana da hiçbir aile tarafından bu isim tercih edilmiyordu. Trabzonlu ailelerden 2'si ilk kez bu yıl çocuklarına ''Temel'' ismini vererek, bir anlamda bu ada uygulanan boykotu kırdı. 
     ''Temel'' ile özdeşleşmiş olan ve Karadeniz fıkralarının baş kahramanı ''Fadime'' ismi ise son 4 yıldır, aileler tarafından çocuklarına verilmiyor. 
     Yine Karadeniz'de yaygın olarak kullanılan Dursun ve Cemal gibi isimlere tekrar rağbet gösterilmeye başlanırken, 1995 yılından bu yana Dursun adıyla 3, Cemal adıyla da 11 bebek nüfusa kaydedildi. 
     Trabzon Merkez İlçe Nüfus Müdürü Muhittin Satılmış, Karadeniz fıkralarının aileler üzerinde isim takarken olumsuz bir etki yarattığını ifade ederek, ''Son yıllarda bu olay had safhaya ulaşmıştı. Ama bu yıldan itibaren bu tersine döndü. Uzun bir aradan sonra aileler çocuklarına Karadeniz'e özgü isimler takmaya başladı. Bu olumlu bir gelişme'' dedi. 
     






</TEXT>
</DOC>
