<DOC>
<DOCNO> 91148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/yasam/yas05.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlam karakter ölümden kurtardı 
</HEADLINE>
<TEXT>

Kooperatif başkanını öldürmek için iki milyar lira alan kiralık katil kurbanın karakterini beğenince cinayeti işlemedi 
     ELVAN EZBER İstanbul 

     Silivri’de kiralık katil Cemal Tomruk 39 , iki milyar lira karşılığında öldürmek için günlerce takip ettiği kurbanın karakterini beğenince, cinayeti işlemekten vazgeçti. Filmleri aratmayacak olay geçen hafta Silivri’deki Megaran Yapı Kooperatifi Başkanı Gürbüz Dilbazoğlu ile kiralık katil Cemal Gültomruk’un Selimpaşa Karakolu’na giderek şikayette bulunmalarıyla ortaya çıktı. Gültomruk, polisi bile şaşırtan ifadesinde olayı şöyle anlattı 
     
     Ben senin katilinim...’ 
     "Mimar Aydın Duraklı ve camcı Adem Tok, kooperatifin başına geçebilmek amacıyla başkan Dilbazoğlu’nun öldürmem için 2 milyar lira teklif ettiler. İşi kabul edip, Dilbazoğlu’nu 10 gün takip ettim. Dilbazoğlu’nu kime sorsam, iyi insan olduğunu söylüyordu. Bunun üzerine bir bahaneyle kendisiyle tanıştım. Kendisiyle her görüşmemizde bana büyük yakınlık gösterdi. Karakteri çok hoşuma gitti. Ben de onu öldürmekten vazgeçtim. Kim olduğumu kendisine açıklamaya karar verdim. Son görüşmemizde seni öldürmek için tutulmuş kiralık katilim’ dedim. Önce çok şaşırdı, inanamadı. Herşeyi anlatınca bana inandı. Durumu polise anlatmamı istedi. Bunu yapmaktan çekindim, ancak kendisinin tek gitmesi halinde inandırıcı olmayacağını söyledi. Bunun üzerine birlikte karakola gitmeye karar verdik." 
     
     Gözaltındalar 
     Şikayet başvurusunun yapılmasının ardından harekete geçen Gasp Büro Amirliği’ne bağlı ekipler, yüksek mühendis Aydın Duraklı ile Adem Tok’u gözaltına aldı. Duraklı’nın bir süre kooperatifin başkanlığını yaptığı, ancak daha sonra seçimi kaybettiği, yakında tekrar yapılacak yeni seçimde başkan seçilmeyi hedeflediği bildirildi. 
     Suçlarını itiraf ettikleri iddia edilen Duraklı ve Tok ifadelerinde, Gültomruk’u sadece Dilbazoğlu’nu yaralaması için tuttuklarını öne sürerek, "Aramızda bir husumet vardı. Kendisinden tekrar aday olmamasını istedik, kabul etmedi. Onu korkutmak amacıyla ayaklarından vurdurmaya karar verdik. Amacımız korkutup seçime girmesini engellemekti" dedikleri belirtildi. 
     



 YAŞAM 



















</TEXT>
</DOC>
