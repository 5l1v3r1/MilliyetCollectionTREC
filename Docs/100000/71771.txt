<DOC>
<DOCNO> 71771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/10/yasam/yas03.html </URL>
<DATE> 2002/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Orası Belçika zorla evlilik yok 
</HEADLINE>
<TEXT>

40 yaş büyük bir adamla evlenmek istemeyince ailesinin hastanelik ettiği Semiye’ye Belçika adaleti sahip çıktı... 
     GÜVEN ÖZALP Brüksel 

     Kızların kendilerinden yaşça çok büyük erkeklerle zorla evlendirilmesi" geleneği, Belçika’da adalet duvarına çarptı. 
     Kendisinden neredeyse 40 yaş büyük biriyle zorla evlendirilmesine karşı çıktığı için ailesi tarafından dövülerek hastanelik edilen 17 yaşındaki Semiye Durmuş, polis tarafından gizli bir adreste koruma altına alındı. 38 yaşındaki anne Hikmiye ile 25 yaşındaki ablası Aycan tutuklanırken, babası ve bir erkek kardeşinin arandığı belirtildi. 
     
     Sevgilisiyle kaçtı 
     12 yıl Almanya’da yaşadıktan sonra Belçika’ya yerleşen ve 1.5 yıldır Seraing kasabasında yaşayan Durmuş ailesinin küçük kızı Semiye, 23 Şubat’ta vücudunda yara izleriyle hastaneye başvurdu. 17 yaşındaki Semiye, hastanede verdiği ilk bilgilerde, tanımadığı kişilerin saldırısına uğradığını söyledi. Taburcu olacağı günse, sevgilisi olduğu anlaşılan Ahmet adında 25 yaşındaki bir gençle ortadan kayboldu. 
     Çift, polis tarafından arandıklarını duyup teslim olunca gerçek ortaya çıktı. Semiye, Türkiye’de yaşayan, yaşı 50’yi geçen bir erkekle evlendirilmeye karşı çıkıyor ve sık sık dövülüyordu. 
     



 YAŞAM 






















</TEXT>
</DOC>
