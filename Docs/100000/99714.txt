<DOC>
<DOCNO> 99714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur41.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Avrupa Parlamentosu milletvekili Ceyhun "Tarihi bir gün" 
</HEADLINE>
<TEXT>

     Avrupa Parlamentosu Sosyal Demokrat Parti SDP milletvekili Ozan Ceyhun, Türkiye'nin idamı kaldırmakla tarihi bir gün yaşadığını ve Avrupa Birliği sürecinde avantajlı bir duruma geldiğini bildirdi. 
     Türkiye'de tatilde bulunan Ceyhun, iç politikadaki çekişmelere rağmen idam cezasının kaldırılmasıyla Türkiye'nin tarihi bir gün yaşadığını belirterek, ''AB ile ilgili tüm maddelerin de TBMM'den geçeceğine inanıyorum'' dedi. 
     AB ile Türkiye ilişkileri açısından Türkiye'nin ilk defa avantajlı konuma geldiğine işaret eden Ceyhun, Kopenhag kriterleri için bütün kararları çıkaran Türkiye'nin ilk defa AB'yi sınama şansı doğduğunu söyledi. 
     Ceyhun, şöyle devam etti 
     ''Türkiye AB'yi sınama şansını doğurdu. Avrupa Parlamentosu'nun Brüksel'de yapılacak olan ilk toplantısında ben de bu konuyu işleyeceğim. Onlara, Hiç biriniz Türkiye'nin bu kararları alacağına inanmıyordunuz. Ama Türkiye bunu yaptı. Şimdi sıra bizde diyeceğim.'' Bu kararların AB Komisyonu'nun Kasım ayında açıklayacağı Türkiye raporunu olumlu yönde etkileyeceğine değinen Ozan Ceyhun, ''Türkiye hiç kimsenin beklemediği kadar hızlı bir şekilde gereken kararları almış oldu. AB Komisyon raporunda da bu olumlu gelişmeyi göreceğiz. Türkiye'ye müzakere günü verilmemesi durumunda bu sefer AB söz tutmama durumuna gelecek. Şu anda Türkiye avantajlı bir durumda'' diye konuştu. 
     3 Kasım'da yapılacak erken genel seçimler sonucunda bu reformları hayata geçirebilecek bir hükümetin gelmesi durumunda Türkiye'nin AB yolundaki süratinin artacağını dile getiren Ceyhun, ''Türkiye dördüncü veya beşinci viteste gidecek durumda. Müzakere tarihinden bağımsız olarak, Türkiye için en iyi gelişme 3 Kasım sonucu, Avrupalı modern bir iktidarın gündeme gelmesidir'' dedi. 
     





</TEXT>
</DOC>
