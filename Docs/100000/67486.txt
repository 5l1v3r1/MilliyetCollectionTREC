<DOC>
<DOCNO> 67486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/13/son/sontur04.html </URL>
<DATE> 2002/02/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güney Kıbrıs Dışişleri Bakanı kriz çıkarttı 
</HEADLINE>
<TEXT>

     İKÖ-AB Ortak Forumu, ''Öteki Kimdir 
     Gerçekten Öyle Bir Kavram Var mı'' başlıklı panelle sürerken, Güney Kıbrıs Rum Yönetimi GKRY Dışişleri Bakanı Yannakis Kasulides'in bazı açıklamaları, foruma ''Kıbrıs Türk Müslüman toplumu'' sıfatıyla katılan KKTC ile GKRY'yi forum gündeminin ön sıralarına taşıdı. 
     Diplomatik kaynaklar, bazı haberlerde yer aldığı gibi Kasulides'in Dışişleri Bakanı İsmail Cem'den ikili görüşme için randevu talep etmediğini söylediler. 
     Söz konusu haberlerde, Kasulides'in Cem'den randevu istediği, ancak Cem'in bu isteği geri çevirdiği yolundaki sözlerine yer verilmişti. 
     Dışişleri Bakanlığı yetkilileri, Kasulides'ten böyle bir talebin kendilerine ulaşmadığının altını çizdiler. 
     Türkiye, GKRY'yi Kıbrıs'ın meşru hükümeti olarak kabul etmediği için, böyle bir talep olsa dahi, Cem'in ''dışişleri bakanı'' sıfatı taşıyan Kasulides ile biraraya gelmesi diplomatik usullere uygun bulunmuyor. 
     Kasulides'in Forumun açılış oturumunda Kıbrıs'ın iki kesiminden temsilcilerin söz almalarından rahatsızlık duyduğu ve bu rahatsızlığını AB Dönem Başkanı İspanya'nın temsilcilere ilettiği öğrenildi. 
     KKTC Dışişleri Bakanı Tahsin Ertuğruloğlu, dün Kasulides'in bu tavrına ilişkin bir soruyu sert biçimde yanıtlamış ve ''Kasulides, haddini aşmış'' şeklinde konuşmuştu. 
     






</TEXT>
</DOC>
