<DOC>
<DOCNO> 94064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/yasam/yas07.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümitcan annesini hapisten kurtardı 
</HEADLINE>
<TEXT>

Öldürülen Çeşme Turban eski Müdürü Sabri Bayraktar’ın katil sanığı eşi Ruken, hamile girdiği cezaevinde dünyaya getirdiği oğlu Ümitcan sayesinde özgürlüğüne kavuştu 
     NEŞET KARADAĞ DHA 

     Sahte üniversite diplomasıyla TURBAN’da müdürlük yaptığı ve bir yaralama olayı nedeniyle hüküm giyince dublörünü cezaevine soktuğu anlaşılan Çeşme Turban Oteli Müdürü Sabri Bayraktar, evi terk eden eşi Ruken Bayraktar’ı almak için gittiği kayınpederinin evinde çıkan kavgada öldürülmüştü. Adana’nın Sarıhamzalı köyünde iki ay önce meydana gelen olayın ardından Ruken Bayraktar’la kardeşleri Turgut ve Teyyar Mengişer, annesi Hamra Mengişer, akrabaları Murat Mengişer tutuklandı. 
     Önceki gün Adana 2’nci Ağır Ceza Mahkemesi’nde Ruken Bayraktar ile Turgut Mengişer hakkında ömür boyu hapis, diğer sanıklar hakkında 24’er yıl ağır hapis cezası istenen davanın duruşması vardı. Sanıklar duruşma salonuna getirilirken, Bayraktar’ın yakınlarınca linç edilmek istendi. 8 aylık hamileyken hapse giren Ruken Bayraktar, duruşmaya cezaevinde dünyaya getirdiği oğlu Ümitcan’la geldi. Bir aylık Ümitcan, bir ara duruşma salonunda ağlayınca Bayraktar ve annesi bebeği biberonla süt vererek besledi. 
     
Gözlerini cezaevinde açtı      Sanıklardan Teyyar Mengişer, eve gelen eniştesi Sabri Bayraktar’ın "Törede kız evden kaçmaz. Ananı da kaçırırım" demesi üzerine orakla kalbine vurduğunu belirterek, cinayeti üstlendiğini söyledi. Diğer sanıklar ise suçsuz olduklarını savundu. Mahkeme, minik Ümitcan’ın bakıma muhtaç olması ve delillerin toplanmış olması nedeniyle sanık Ruken Bayraktar’ı tutuksuz yargılanmasına karar vererek serbest bıraktı ve duruşmayı erteledi. 
     



 YAŞAM 




















</TEXT>
</DOC>
