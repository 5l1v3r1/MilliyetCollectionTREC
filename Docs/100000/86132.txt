<DOC>
<DOCNO> 86132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sontur14.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İlginç gelişme... Kayıp çocuk avukatın yanındaymış... 
</HEADLINE>
<TEXT>

     Balıkesir'in Edremit İlçesi'ne bağlı Akçay Beldesi'ndeki villasında, eşi Tülin Yıldırım'ı öldürdüğü iddiasıyla tutuklanan Şefik Yıldırım'ın 3 yaşındaki oğlunun, avukatının yanında olduğu bildirildi. 
     Yıldırım'ın avukatı Ahmet Kurtuluş, babasıyla 18 Mayıs Cumartesi günü Çorlu'ya gittiği belirlenen ve o tarihten beri kendisinden haber alınamayan Şefik Yıldırım'ın 3 yaşındaki oğlu Şevki Tahir ile birlikte dün Bakırköy Cumhuriyet Başsavcılığı'na gittiğini belirtti. 
     Başsavcılığa çocuğun kendisine teslim edilmesi için dilekçeyle başvurduğunu, dilekçenin de Edremit Cumhuriyet Başsavcılığı'na fakslandığını anlatan Kurtuluş, Edremit'ten, Yıldırım'ın kendisini vekil tayin ettiğine ilişkin yazının gelmesi üzerine Şevki Tahir'i teslim aldığını kaydetti. 
     Kurtuluş, ''Çocuk bugüne kadar neredeydi '' şeklindeki soruya ''Bizimleydi'' yanıtını verirken, ''düne kadar neden ortaya çıkarmadınız '' sorusunu ise ''Zamanının gelmesini bekledim'' diye yanıtladı. 
     Çocuğun ifade verip vermediğine ilişkin soruyu yanıtlarken de, Şevki Tahir'in daha 3 yaşında bir çocuk olduğunu, bu yaştaki çocuğun ifade verebilmesinin zor olduğunu kaydeden Kurtuluş, basında çocukla ilgili haberlerin doğruyu yansıtmadığını söyledi. 
     Kurtuluş, şöyle konuştu 
     ''3 yaşındaki bir çocuğa bir şeylerin unutturulması ya da benimsetilmesi söz konusu olabilir mi Zaten Şevki Tahir'in Bakırköy Cumhuriyet Başsavcılığı'nda, sağlık durumunun iyi, hafızasının yerinde olduğuna, çocuksal özellikler taşıdığına ve ifade veremeyeceğine ilişkin doktor raporu bulunuyor. Dolayısıyla çocuk başsavcılıkta ifade veremedi.'' Kurtuluş, çocuğu, Şefik Yıldırım'ı ziyarete götürüp götürmeyeceğinin sorulması üzerine de kendisinin buna taraftar olmadığını, ancak babasının çok istemesi nedeniyle 15-20 gün sonra ziyarete götüreceğini anlattı. 
     Fenerbahçe Kulübü Başkanı Aziz Yıldırım'ın babasını ziyaret edip etmeyeceği yönündeki soruya karşılık, basının bu olayı bir aile dramı gibi göstermeye çalışmasının ziyareti geciktirdiğini belirten Kurtuluş, şöyle dedi 
     ''Basının bu kadar üstüne gitmesi yüzünden Aziz Bey babasını ziyaret edemiyor. Bir insan, suçsuz olduğu halde suçlanan babasının zor anlarında yanında olmak istemez mi Ama olay öyle bir aile dramı haline getirildi, abartıldı ki, Aziz Bey'in ziyareti bile başka yönlere çekilebilir. Aziz Bey er geç babasını ziyaret edecek.'' 
     





</TEXT>
</DOC>
