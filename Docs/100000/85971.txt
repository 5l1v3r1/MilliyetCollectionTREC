<DOC>
<DOCNO> 85971 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/24/son/sontur20.html </URL>
<DATE> 2002/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'in liderlerle toplantısı zirve olacak 
</HEADLINE>
<TEXT>

     Cumhurbaşkanı Ahmet Necdet Sezer, Türkiye'nin Avrupa Birliği'ne tam üyeliği konusunda atılacak adımlar için, siyasi parti liderleriyle "zirve" yapacak. 
     Cumhurbaşkanı Ahmet Necdet Sezer, Arnavutluk'a yaptığı geziyi tamamlayarak Türkiye'ye döndü. Sezer Ankara Esenboğa Havalimanı'nda bir basın toplantısı düzenleyerek, Meclis'te grubu bulunan siyasi parti liderleri ile önümüzdeki günlerde biraraya gelerek, Türkiye'nin AB'ye tam üyeliği konusunda görüş alışverişinde bulunacağını bildirdi. 
     Toplantının Cumhurbaşkanlığı'nın girişimiyle yapılacağını belirten Sezer, tarihin ise henüz belli olmadığını kaydetti. 
     AB'ye tam üyelik hedefinin "toplumun geniş bir kesiminin desteklediği bir çağdaşlaşma tasarısı" olduğunu belirten Sezer, konuya partiler üstü bir anlayışla yaklaşmak amacıyla toplantının düzenlendiğini kaydetti. Sezer, toplantının 2002 yılında Türkiye AB ilişkileri için kritik adımların atılması açısından temel olacağını kaydetti. 
     Sezer, toplantı tarihinin önümüzdeki günlerde belli olacağını kaydederken, Arnavutluk'ta gazetecilerin sorularını yanıtlarken, toplantı tarihini 7 Haziran olarak düşündüklerini bildirmişti. Sezer, 7 Haziran'da toplantının olmaması durumunda Haziran'ın ikinci haftasında mutlaka liderleri biraraya getireceğini kaydetmişti. 
     





</TEXT>
</DOC>
