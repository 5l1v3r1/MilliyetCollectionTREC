<DOC>
<DOCNO> 98982 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/dunya/dun01.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
El Kaide ISAF’ı bombalayacaktı 
</HEADLINE>
<TEXT>

     DIŞ HABERLER SERVİSİ 

     Afganistan’da, komutasını Türkiye’nin yürüttüğü Uluslararası Güvenlik Destek Gücü ISAF ile Devlet Başkanı Hamid Karzai’ye yönelik bir bombalı saldırı son anda önlendi. Olay, başkent Kabil’de içine patlayıcı yerleştirilmiş bir otomobilin başka bir otomobile çarpmasıyla su yüzüne çıktı. 
     Hükümet yetkililerinin kullandığı otomobillerden birine çarparak patlatılması planlanan Toyota marka otomobil, yanlışlıkla normal bir vatandaşın otomobiline çarparak kaza yapınca, suikast planı ortaya çıkarıldı. 
     Kazadan sonra olay yerine gelen polis, otomobilde yüklü miktarda patlayıcıyı görünce sürücü ile yanındaki kişiyi gözaltına aldı. El Kaide üyesi oldukları ortaya çıkan teröristler, sorgulama sırasında suikast planını itiraf etti. 
     Afganistan İçişleri Bakanlığı Kamu Güvenliği Bölümü Başkanı Din Muhammed Curat, C4 tipi patlayıcı bulunan araçtaki 2 kişiden birinin Afgan, diğerinin de Pakistanlı olduğunu açıkladı. 
     Bu arada FBI yetkilileri de, ABD’de su kaynaklarına zehir katmayı planlayan bir El Kaide teröristini tutukladı. James Ujaama adlı teröristin Denver’daki evinde, Amerikan su kaynaklarına nasıl zehir katılacağına ilişkin planlar bulundu. 
     



 DÜNYA 












</TEXT>
</DOC>
