<DOC>
<DOCNO> 94231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/spor/spo25.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Ankaragücü yine Aydın’ dedi      ANKARAGÜCÜ Olağanüstü Genel Kurulu’nda tek liste halinde seçime giden Cemal Aydın yeniden seçildi. Kulübe kayıtlı bin 116 üyeden sadece 127’sinin katıldığı seçimde Aydın 126 oy aldı. Genel Kurul’da kulübün şirketleşmesi için tüzükte değişiklik yapılması talebi kabul edilirken, Ankaragücü’nde en az 3 yıl başkanlık yapan, en az 5 yıl yönetim kurulu üyesi olanların "Onur Üyesi" unvanı alması da onaylandı. 
     
     Yönetim listesi 
     M. Kemal Ünsal, Ahmet Sarı, Selçuk Coşkun, Mümtaz Karakaya, İbrahim Kısacık, Adnan Atıcı, Vural Baylan, Serdar Özkazanç, Levent Doğan, Ömer Lütfi Akın, Murat Mermutlu, Mehmet Ural, Recep Uzelli, Bahattin Özdemir, Reşat Kılıç, Salim Sırrı Türker, Abdullah Bozdayı, Aziz Köklü, Ömer Gürsoy, Ahmet Çakan, Batu Zaçkaya, Metin Karakaya, Mustafa Güngör, Erdal Şanlı. 
     
Ve Hami başladı      ANKARAGÜCÜ’NE transfer olan Hami, Bolu Koru Otel’de kampta olan takımına katıldı. Ayağının tozu ile antrenmana çıkan Hami düz koşu yaptı. Ankaragücü kampında en büyük sorunun Rumen Teknik Direktör Mihai Stoichita’ya tercüman bulunamaması olarak gözlendi. Mersin İdmanyurdu ile çarşamba hazırlık maçı yapacak Başkent ekibi 16 Temmuz’da Hollanda’ya gidecek. 
     
Gaziantepspor’da Multescu devri      SENEGAL Milli Takımı’nın Teknik Direktörü Bruno Metsu’dan olumsuz yanıt alan Gaziantepspor’un başına, uzun yıllar Samsunspor’da görev yapan Rumen teknik adam Gigi Multescu getirildi. Multescu, tesisleri gezerek, antrenör Nurullah Sağlam’dan takımla ilgili bilgi aldı ve dün 1 yıllık sözleşme imzaladı. Bu arada Kızılcahamam kampı iptal edilirken, 13 günlük Gaziantep kampından sonra Avusturya’ya gidilmesi kararlaştırıldı. 
     
Jetpa out’ oldu      SİİRT Jetpaspor’un ismi, yapılan olağanüstü genel kurul kararıyla Siirtspor olarak değişti. Jetpaspor tarihe karışırken, DYP Milletvekili ve Jetpaspor Kulüp Başkanı Takkiddin Yarayan genel kurulda liste çıkarmadı. İsmi Siirtspor olarak değişen kulübün başkanlığına Ömer Faruk Helvacıoğlu getirildi. 
     
Kamp yine değişti      SAMSUNSPOR, kamp yerini bir daha değiştirdi. Bolu’da çalışma yapmayı düşünen Karadeniz ekibi, hazırlık maçı yapılacak ekiplerin Kızılcahamam’da olması nedeniyle, kampını bu ilçeye taşıdı. 9-25 Temmuz’da Kızılcahamam’a gidecek Samsunspor’da yarın Coşkun imza atacak. 
     
Denizlispor’da deneme      BOLU Gerede’de çalışmalarını sürdüren Denizlispor, Kocaeli genç takımından Ozan, Finlandiya’dan gurbetçi Rıdvan ve Bosnalı İvanoviç’i deneyecek. Teknik Direktör Rıza Çalımbay "Yavaş yavaş taktik idmanlara geçmeye başladık. Yeni oyuncuları denemek için belki pazartesi Ç.Rizespor’la Gerede’de maç oynayacağız" dedi. Dünkü çalışmada Ali Tandoğan kasığından sakatlandı. 
     
Capone’de umut      KOCAELİSPOR, yarın Capone ile pazarlığa oturacak. Daha önce 450 bin dolardan aşağı imza atmayacağını açıklayan Brezilyalı oyuncu, görüşmeyi kabul etti. Bu arada çalışmalarını sürdüren Kocaelispor bugün 20.00’de Eskişehir’de Eskişehirspor’la bir hazırlık maçı yapacak. 
     
Brezilya modeli      BURSASPOR Teknik Direktörü Nejat Biyediç, Avusturya kampında futbolcularından Brezilya gibi az top kaybı yapmalarını istedi. Dünya Kupası’ndan örnekler veren Biyediç, oyuncularından, basit oynamalarını, garantili pas vermelerini ve pas almak için uygun boşluk yaratmalarını istedi. 
     
Gümüşhane arayışta      GÜMÜŞHANE Doğanspor Başkanı Mustafa Canlı, yeni sezona Teknik Direktör Haluk Seçkin’le devam etmeyeceklerini açıkladı. Canlı, Trabzon’dan farklı isimlerle görüşmelerinin sürdüğünü, teknik adam konusunu birkaç gün içinde netliğe kavuşturacaklarını dile getirdi. 
     



 SPOR 


























</TEXT>
</DOC>
