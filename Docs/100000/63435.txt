<DOC>
<DOCNO> 63435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo09.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sinan Engin "Kaleyi artık Asper koruyacak, Mhyre yedek..." 
</HEADLINE>
<TEXT>

     Beşiktaş Kulübü Futbol Takımı Menajeri Sinan Engin, Trabzonspor karşısında alınan 3 puana sevindiklerini, ancak çıkan olaylardan dolayı üzüntülü olduklarını söyledi. 
     Engin, bu tür olayların spor sahalarında yaşanmaması gerektiğini vurgulayarak, ''Sanırım Federasyon gerekli uyarıyı yapacaktır. 
     İnşallah da bundan sonra bu tür olaylar yaşanmaz. Trabzon'da bize karşı herhangi bir tepki olmadı. Sadece, kendi futbolcu ve yönetimlerine tepkide bulundular. Herşeye rağmen, olaylar üzücüydü'' dedi. 
     
     "Kale Asper'in.." 
     Sinan Engin, dün Trabzonspor karşısında iyi bir performans sergileyen kaleci Asper'e de değinerek, ''Asper dün çok iyiydi, artık kale onun'' diye konuştu. 
     Teknik direktör Chiristoph Daum ile kaleci konusunu görüştüklerini söyleyen Engin, ''Asper sakatlanmadıkça veya kötü bir maç çıkartmadıkça kaleyi koruyacak, diğer kalecimiz Mhyre ise yedek bekleyecek'' dedi. 
     
     Marinho'nun transferi 
     Sinan Engin, prensip anlaşmasına vardıkları Marinho'nun idman eksiğinin bulunduğunu, bu futbolcuyla kısa süre içinde sözleşme imzalamaları halinde, kendisinin ligin 20 haftasındaki Diyarbakırspor maçında forma giyeceğini kaydetti. 
     Brezilya Futbol Federasyonu ile temasta olduklarını kaydeden Engin, şunları söyledi 
     ''Marinho'nun bonservis sorununu çok kısa sürede çözeceğimize inanıyorum. İdman eksiğini kapamak için de özel çalışmalara tabi tutabiliriz. Önümüzdeki Bursaspor maçında oynayamaz, ama Diyarbakırspor karşılaşmasında oynatmayı düşünüyoruz.'' Dün Ronaldo'nun penaltı atışı öncesinde İlhan Mansız ile yedek kulübesi arasında yaşanan diyaloğa da değinen Engin, ''İlhan Mansız olayı yanlış anlaşıldı. O bize doğru gelip, Bu penaltıyı ben de gole çevirebilirim dedi. Ancak, hocamız tercihini Ronaldo'dan yana kullandı. Aile içinde böyle şeyler olur. Bunlar çok önemli değil'' diyerek sözlerini tamamladı. 
     






</TEXT>
</DOC>
