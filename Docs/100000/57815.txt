<DOC>
<DOCNO> 57815 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/18/son/sontur26.html </URL>
<DATE> 2001/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Sakarya'da 42 köye elektrik verilemiyor... 
</HEADLINE>
<TEXT>

     Sakarya'da, yoğun kar yağışı nedeniyle yolları kapalı olan 42 köye, elektrik de verilemediği bildirildi. 
     Sakarya Elektrik Dağıtım A.Ş İşletme Müdürü Süleyman Tarım, enerji hatlarında meydana gelen arızalar nedeniyle, yüksek kesimlerde bulunan 42 köy ile Alancuma ve Abalı köylerindeki prefabrik konutlara elektrik verilemediğini söyledi. 
     Elektrik verilemeyen köylerin yollarının da kapalı olduğunu bildiren Tarım, bu nedenle arızanın giderilemediğini ve yolların açılmasını beklemek zorunda olduklarını belirtti. 
     Alancuma ve Abalı'daki arızanın giderilmesi için çalışmaların sürdüğünü anlatan Tarım, Dernekkırı'ndaki prefabrik konutlarda 2 gün önce meydana gelen arızanın ise giderildiğini ve bu konutlara elektrik verilmeye başlandığını kaydetti. 
     Tarım, Adapazarı merkezinde henüz sorun bulunmadığını, ancak hava koşullarının aynı şekilde devam etmesi halinde sıkıntı yaşanabileceğini sözlerine ekledi. 
     






</TEXT>
</DOC>
