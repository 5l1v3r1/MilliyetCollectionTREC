<DOC>
<DOCNO> 94165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur26.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürücüsü direksiyonda uyuyunca, Tır polis ekibini ezdi... 
</HEADLINE>
<TEXT>

     TEM otoyolunun Maşukiye kesiminde, sürücüsü uyuyan bir TIR'ın altına alıp sürüklediği sivil ekip otomobilinde görevli 2 polis memuru yaralandı. 
     İstanbul yönüne giden 34 HYE 43 plakalı TIR, Maşukiye köprüsü altına geldiği sırada, sürücüsü Tamer Tozaner'in uyuması üzerine kontrolden çıkarak yol kenarında radar kontrolü yapan 41 KA 433 plakalı sivil ekip otomobilini altına aldı. 
     Kazada 150 metre sürüklenen otomobilde yaralanan polis memurları Melih Topal ve Sezer Koynoğlu, götürüldükleri Kocaeli Devlet Hastanesi'nde tedavi altına alındı. 
     Kaza yerinde incelemede bulunan Kocaeli Emniyet Müdürü Ercüment Özbeyli, kazanın daha büyük bir faciaya neden olmadan atlatılmasının sevindirici olduğunu belirterek, ''Yaralanan arkadaşlarımızın durumu çok şükür ki ağır değil'' dedi. 
     Jandarma tarafından gözaltına alınan TIR sürücüsü Tozaner'in sorgusu sürüyor. 
     





</TEXT>
</DOC>
