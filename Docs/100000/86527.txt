<DOC>
<DOCNO> 86527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sondun12.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kraliçe'ye tahtı oğluna bırak çağrısı 
</HEADLINE>
<TEXT>

     İngiltere Kraliçesi II. Elizabeth'e bir düşünce kuruluşu tarafından yapılan çağrıda, ''daha popülaritesi yerindeyken tahtı oğluna devretmesi'' tavsiye edildi. 
     Demos adlı kuruluşunun politika araştırmacıları, böyle bir hareketin İngiltere'nin ihtiyaç duyduğu modernizasyonu sağlayacağına dikkat çekerek, özellikle Kraliçe'nin tahta çıkışın 50. yıldönümünün böyle bir hareket açısından ideal olduğunu belirttiler. 
     Demos araştırmacıları, Kraliçe'nin tahtta kalmakta ısrar etmesinin bu konudaki tartışmaları alevlendirdiğine de işaret ederek, Kraliçe'nin sağ ve sağlıklıyken tahtı devretmesinin düzgün bir devir-teslime de olanak sağlayacağını savundu. 
     Araştırmacılar, bunun bir gelenek haline getirilebilmesinin, tahtın gelecekteki varislerine de görevlerine hazırlanma imkanı sağlayacağına işaret etti. 
     ''Bir insanın elindeki görevi ilelebet sürdürme çabasında normal olmayan bir şeyler var'' diyen araştırmacılar, ''Kraliçe de annesi gibi 100 yaşını devirirse, bu, Charles'ın o ölene kadar 80 yaşına geleceği anlamına gelir ki, bu da İngiltere'nin monarşisini gerontokrasiyle ihtiyarlar hakimiyeti değiştirmesi olur'' dedi. 
     Demos araştırmacıları, Kraliçe'nin tahtta kalacağını açıklayarak tartışmalara en çok ihtiyaç duyulduğu dönemde tartışmalara son nokta koymaya kalkıştığını da belirttiler. 
     





</TEXT>
</DOC>
