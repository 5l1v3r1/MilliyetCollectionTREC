<DOC>
<DOCNO> 68180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/dunya/adun.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
2. cephe Filipinler 
</HEADLINE>
<TEXT>

ABD, uluslararası teröre karşı ikinci cepheyi Filipinler’de açtı. 250 özel birlik askeri, Ebu Sayyaf gerillalarına karşı harekata başladı 
     DIŞ HABERLE SERVİSİ 

     Son haftalarda uluslararası terörle savaş kapsamında Irak’a karşı bir operasyon düzenlenmesi olasılığına odaklanan ABD, Filipinler’de bir cephe açtı bile. İki helikopter dolusu ABD komandosu, köktendinci Ebu Sayyaf militanlarına karşı mücadele eden Filipinler ordusuna destek vermek üzere ülkenin güneyindeki Basilan adasına geldi. Adaya konuşlanan ABD komandolarının sayısı, yeni gelen 32 "Yeşil Bereli" ile birlikte 250’ye yaklaştı. 
     
6 ay kalacaklar      Ormanla kaplı Basilan adasına gelen Amerikan özel güçleri, 6 ay boyunca binlerce askeri eğiterek, Ebu Seyyaf örgütü militanlarına karşı savaşta askerlere yol gösterecek. Operasyonlara da katılacak olan ABD komandoları, rutin devriyelere de katılacak. Usame Bin Ladin’in örgütü El Kaide ile bağlantısı olduğu belirtilen Ebu Seyyaf, geçen Mayıs ayından beri bir Amerikalı çifti rehin tutuyor. 
     
Rehineleri kestiler      Fidye almak için sık sık yabancıları ve Filipinlileri rehin alan Ebu Seyyaf militanları, şu ana dek biri Amerikalı 14 rehinenin kafasını kesti. Son olarak Ebu Sayyaf militanlarının önceki gün Jolo Adası’ndaki bir alışveriş merkezinde düzenledikleri saldırıda 3 kişi ölmüş, 56 kişi de yaralanmıştı. 
     ABD’nin güçlerini Basilan adasına konuşlandırmasının, Washington’un Afganistan’dan sonra "teröre karşı savaşını" genişletmesinin en önemli işareti olacağı ifade ediliyor. 
     Nüfusu 70 milyon olan Filipinler’in sadece yüzde 5’i Müslüman. 
     



 DÜNYA 












</TEXT>
</DOC>
