<DOC>
<DOCNO> 78312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/14/son/sondun03.html </URL>
<DATE> 2002/04/14/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'den Filistin bakanlıklarına baskın.. 
</HEADLINE>
<TEXT>

     İsrail askerlerinin, Batı Şeria'da Filistin Yönetimi'ne ait bazı bakanlıklar ve eğitim kurumlarına baskın düzenleyerek, dosyalara el koyduğu ve bilgisayar disketleriyle diğer bazı malzemeyi imha ettiği bildirildi. 
     Filistinli yetkililer ve görgü tanıkları, baskın düzenlenen yerler arasında, Sağlık Bakanlığı da dahil olmak üzere çok sayıda bakanlık bürosuyla, bazı eğitim kurumları ve Ramallah'taki bir kültür merkezinin bulunduğunu söylediler. 
     İsrail ordusu sözcüsü, Batı Şeria'daki aranan militanlar ve silahlara yönelik takibi sürdürdüklerini belirtti, ancak askerlerin Sağlık Bakanlığı'nı aradığını yalanladı. 
     Sözcü, ''Birçok yerde arama yapmayı sürdürüyoruz. Filistinlilerin, aramayacağımızı düşündüğü yerlerde gizli silahlar bulduk. İsrail güçleri, Ramallah'taki bir öğretmen okulunda da silahlar ele geçirdi'' dedi. 
     Bu arada İsrail askerleri, Gazze Şeridi ve Batı Şeria'da 2 Filistinliyi daha öldürdü. 
     İsrail Radyosu, Gazze Şeridi'nde, 2 silahlı kişiyle birlikte Dugit yerleşim birimine sızmaya çalıştığı sanılan bir Filistinlinin vurularak öldürüldüğünü, olayın ardından diğer 2 kişinin kaçtığını bildirdi. 
     Batı Şeria'da da, İsrail askerlerinin aşırı dinci Hamas örgütünün üst düzey bir mensubunu öldürdükleri belirtildi. 
     Bundan önce de, Batı Şeria'nın Beytüllahim kentinde İsrail askerlerinin kuşatması altındaki Nativitas kilisesinde bir Filistinli öldürülmüştü. 
     





</TEXT>
</DOC>
