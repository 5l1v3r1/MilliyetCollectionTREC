<DOC>
<DOCNO> 71452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/08/yazar/sazak.html </URL>
<DATE> 2002/03/08/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Kuleli Sokak notları 
</HEADLINE>
<TEXT>

     Güniz Sokak'tan Çankaya'ya, oradan Kuleli Sokak'a uzanan kırk yıllık siyasal maratonun ardından Demirel'in temposunda değişiklik yok masasının üzerine dosyalar yığılmış, saat ayarı gibi aksaksız işleyen bir çalışma düzeni, Gaziosmanpaşa'daki 23 kişilik büroda eski Cumhurbaşkanı açık bıraktığı kapıdan politikaya döneceği günleri bekliyor. 
     12 Eylül'ün yasaklı dönemiydi. 
     1983'te seçimler yapılmış, Turgut Özal'ın önünde beş yıllık 'tek başına' iktidar olanağı açılmıştı. Askerlerin devreden çıkardığı Demirel, 'tapulu arazime gecekondu kurdurmam' diye direnmeye çalışsa da Adalet Partisi'nin temelleri üzerinde birden çok parti inşa edilmiş, "eski müsteşarı" Turgut Özal ise sürpriz biçimde Türkiye'nin kaderinde söz sahibi olmuştu. 
     Özal'ın 1983 - 87 arasındaki 'parlak' dönemi sonunda artık Demirel'in "bittiği" düşünülürken ANAP lideri Özal önce siyasi yasakları, ardından yerel seçimleri referanduma götürerek, inanılmaz iki büyük siyasi hata yaptı ve Demirel'i canlandırdı. 
     Güniz Sokak o yıllarda Marmara'nın dibindeki "ölü faylar" kadar sessizdi. Ancak Turgut Bey hata yaptıkça, Baba'nın çevresi canlandı ve 1991 seçimlerinde DYP öne geçmeyi başardı. Özal'ın ölümü ise Demirel'e Çankaya yolunu açtı. 
     Cumhurbaşkanlığı'ndan ayrıldıktan sonra Süleyman Bey'le görüşmemiştik. Kuleli Sokak'a giderken, 12 Eylül'de kesintiye uğrayan demokrasinin benim gazetecilik dönemime rastlayan 25 yıllık anıları film şeridi gibi canlandı, Gaziosmanpaşa yokuşunda... Tanklarla çevrili Genelkurmay - Meclis kavşağından Anka Ajansı'na gittiğimiz yıllar. 1982 Anayasası'nın hazırlandığı Danışma Meclisi günleri... Demirel ve Ecevit'in yasakları sabırla aşıp 1990'larda sahneye yeniden çıkma süreci... 
     1960'lardan bu yana geleneksel AP, CHP tabanı üzerinde sağa ve sola damgasını vuran bu liderleri hesaba katmadığınız zaman 'merkezdeki boşluk' nasıl dolacak belli değil. Türkiye 2000'li yıllarda, yirmi yıl önceki dağınıklığı yeniden yaşıyor. Gerçi bu defa, "AB ve karşıtlığı" gibi yeni saflaşmalar söz konusu ama mevcut partilere bakıp 'hiçbiri' diyen seçmen kitlesi yüzde 50'yi buluyor. 
     Bu tabloya bakarak, Demirel ve Ecevit sonrası yapılanmanın süratle düşünülmesi ve yeniden inşa edilmesi gerekiyor. 
     Süleyman Bey'le güncel siyasete girmeden 28 Şubat'ı konuştuk. 
     "Postmodern darbe" diye anılan süreçten demokrasiyi kesintiye uğratmaksızın çıkılması yönünde izlediği politikayı anlattı. Erbakan'ı istifaya götüren süreç nasıl başladı, Genelkurmay'daki brifingde Karadayı ve askerler ne istedi, Batı Çalışma Grubu ne zaman kuruldu, başbakan çekilmese darbe olacak mıydı Demirel'den beşinci yıldönümünde 28 Şubat anılarını dinledik. 
     Ya gelecek ... 
     Gelecekte aktif siyaset konusunda kapıyı kapatmıyor, Demirel. Sonbaharda seçim görüyor. Bekliyor. Siyaset Süleyman Bey için 'life time' bir uğraş. Onunla yaşıyor 
     
     







İşimiz AB'ye mi kaldı 


Eğer soysaydım 


Tıkanma noktaları 


Önce ekmek sonra Afganistan 


AB "öcü" olmasın 


Kariyer günleri ve mühendisler 


Hangisi tercih edilmeli 


Akademide alternatif tartışması 


Biz erkekler bir günlüğüne kenara çekildik 


AB kapışmalarının sonu gelir mi 


Siyasette alavere dalavere... 


Kuleli Sokak notları 


Koç’un Fiat ve Ford’la zor dansı 


Uzun çoraplı kızlar 


Halk markasız mala, semt pazarlarına yöneldi 


</TEXT>
</DOC>
