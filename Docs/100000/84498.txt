<DOC>
<DOCNO> 84498 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/yazar/altan.html </URL>
<DATE> 2002/05/17/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Taş kafalar"ın çakamadığı evrensel değişimden, afallatıcı örnekler... 
</HEADLINE>
<TEXT>

     Bizim medya nedense üstünde pek durmadı ama, gitgide hızlanmakta olan evrensel değişimin en afallatıcı örneklerinden biri de, birkaç gün önce ABD ile Küba arasında yaşandı. Dünya'nın karşılıklı iki zıt kutba ayrılmış olduğu dönemlerin ünlü ABD başkanlarından Jimmy Carter, Küba'da Castro'yu ziyarete gitti. 
     20 yıl önce Carter'la Castro'nun, Küba'da beyzbol oynayacaklarını kim tahmin edebilirdi 
     Kimse... 
     Ama oynadılar işte ve ABD - Küba yakınlaşmasının gereğinden söz ettiler. 
     1939'da da, Fransız Frangı'yla Alman Markı'nın "Euro"da bütünleşeceğini kimse hayal bile edemezdi. 
     Ama o da, gerçekleşti işte... 
     
     Sami Kohen'in, "Rusya artık 'dost ve müttefik'" başlıklı dünkü yazısından da, üç - beş satır aktaralım 
     "Soğuk Savaş dönemindeki 'büyük düşman' Rusya, şimdi NATO'nun 'dostu, ortağı, hatta müttefiki'... 
     Önceki gün İzlanda'nın başkenti Reykjavik'te yapılan NATO Dışişleri bakanları toplantısında alınan karar ile bu yeni statü resmen tescil edilmiş oldu. 
     ...Rusya Dışişleri Bakanı İgor İvanov'un dediği gibi, artık Rusya'nın da içinde yer aldığı yeni bir dünya düzeni kuruluyor, yeni bir dönem başlıyor..." 
     
     Hızlanan evrensel değişimin, bize de yansıyan bazı tabloları var... 
     Örneğin Cumhurbaşkanı Ahmet Necdet Sezer'in Çeşme'deki, Bulgaristan Cumhurbaşkanı Purvanov ve Romanya Cumhurbaşkanı İliescu ile "Üçlü Doruk" toplantısında evsahipliği etmesi gibi... 
     
     Hızlanan evrensel değişimin temelindeki mekanizmalarla dinamoları iyi görmek gerekiyor. 
     Önce üstünde derinliğine durulması gereken bir soru 
     - Neredeyse yarım yüzyıllık bir zaman parçasını bloke etmiş olan "Soğuk Savaş" süresinden en çok kimler yararlandı 
     
     Yanıtlarını vermeye çalışalım 
     1- Özellikle, başta ABD olmak üzere, Batı Dünyası'nın silah fabrikatörleriyle petrolcüleri... Batı'nın silah patronları Sovyetler'in, kendi gelişmelerini frenleme pahasına yaptıkları yeni silahları örnek göstererek görkemli bir silah üretimine giriştiler... Artırılan modern savaş uçaklarıyla, tankların ve savaş gemilerinin yaktıkları petrol sayesinde de, petrolcüler ihya oldular... 
     2- Her iki zıt kutuptan birini, kendine mihrap edinmiş "uydu" ülkelerin politikacılarıyla, diplomatları ve militerleri... Sürekli dış yardım aldılar... Muhaliflerini, "düşmandan yana olmakla" suçlayıp, kolayca susturdular. Bir yandan da, gani harcırahlarla beleş davetlerden yararlanarak, ünlü başkentlerin lüks otellerinde ense yapıp, toplantılardan toplantılara koştular... 
     3- Kendi egemenlerinin propagandasını yapıp, karşı kutbu sürekli ateş altında tutan medya silahşörleri... Onlar da bol davetler, bol geziler ve "yurt severlik" aferinleriyle, kolayından gözalıcı bir hayat sürdüler... 
     
     Peki, nasıl oldu da, yarım yüzyıllık bir "Soğuk Savaş" dönemi, yeniden evrensel bir değişime dönüştü 
     1- Sovyetler kendilerini iflasa sürükleyen her yeni silah yapımıyla, Batı'nın silah fabrikatörlerini ihya ettiklerini anladılar. Kızılordu'yla, "Yöneten - Yönetilen" ayrımına dayalı bir "Leninizm"in "ulus - devlet" modelini aşan ve "Dünya vatandaşlığı"nı hedefleyen Kozmos'la ahenkli, silahsız bir "Komünizm"e asla dönüşemeyeceğini de sezdiler. 
     2- Değişen teknolojilerle, hem üretimi çok hızlı artan, hem de artık "işçi sınıfı"na dayalı olmayan, yeni elektronik ürünlerin, gerekli piyasaları bulabilmesi için kendi siyasal egemenlerinin "silah alımları" ve talana dayalı savurganlıkları yüzünden yoksul kalmış halk yığınlarının da, zengin edilmesi gerekiyordu. Düşmanlıklar kalkmalı, silaha ve savunmaya harcanan paralar azaltılmalı, evrensel yatırımlar artmalı ve yoksul halk yığınlarına yeni olanaklar sağlanmalıydı. 
     3- 6 milyar nüfuslu Dünya'da, 5 milyar insanı yoksulluktan kurtaramamış ve sadece egemenlerin keyfine yaramış olan "ulus - devlet" modeli teknolojideki ve enerji kaynaklarındaki değişimler sonucu aşılıyordu. 100 milyon insanın ölümüne neden olmuş iki ayrı Dünya Savaşı'ndan sonra "Avrupa vatandaşlığı" gerçekleşmişti. Ve sıra "Dünya vatandaşlığı"nın kapısını kurcalamaya gelmişti. 
     
     Hızlanan evrensel değişimi, Türkiye'de de en iyi kimler anlıyordu acaba 
     Uzaktan bakıldığında Can Paker gibi, TÜSİAD'daki evrensel kalite ve kapasitenin öncü kadroları ve galiba siyasetçiler arasında da, sadece Mesut Yılmaz... 
     Onlara karşı çıkanlar ise ya "değişimin motoru"ndan habersizdiler ya da birtakım yerel avantaların biteceğinden kaygılanıyorlardı. 
     Ne var ki Kozmos'da "tek değişmeyen şey, değişimdi". Bunu anlamayan ve buna uyum sağlayamayanlar da, mahkumdular silinmeye... 
     
     







Derviş’in yeri 


"Taş kafalar"ın çakamadığı evrensel değişimden, afallatıcı örnekler... 


Gurbetçiler... 


Sayın Özkan’ı davet ettim, kendisi gelmedi 


Bayar sahaya iniyor 


"Felaketin nefesi" 


Butik üniversiteler 


Siyasal istikrar olmazsa, ekonomik istikrar olur mu 


Başarılı oldu mu 


İyimserliği yönetememek’ 


Oyun içinde oyun 


Vurun, fakat dinleyin... 


Güvenpark yaklaşımı 


Hem çiçek alın, hem bağış yapın 


Kuş Kadınlar 


Ecevit sonrası daha iyi olabilir 


</TEXT>
</DOC>
