<DOC>
<DOCNO> 82119 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/04/son/sontur11.html </URL>
<DATE> 2002/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı "Oteller güvenlik önlemlerini gözden geçirsin" 
</HEADLINE>
<TEXT>

     Turizm Bakanı Mustafa Taşar, ''Otellerimizin, güvenlik için almış oldukları tedbirleri tekrar gözden geçirmeleri gerekliliğini bir kez daha vurgulamak istiyorum'' dedi. 
     Yeditepe Üniversitesi'nde düzenlenen, ''II. Fahri Turizm Danışmanları Toplantısı''na katılan Mustafa Taşar, toplantıyı protokoldeki yerinde izlerken, The Marmara Oteli'ndeki rehin alma olayını haber aldı. 
     Daha sonra konuşma yapmak üzere kürsüye gelen Taşar, The Marmara Oteli'nde, Çeçen bir teröristin eylem yaptığını belirterek, emniyetin müdahalesiyle eylemin sonuçlandırıldığını, işgalin bittiğini ve saldırganın gözaltına alındığını söyledi. Taşar, ''Otellerimizin, güvenlik için almış oldukları tedbirleri tekrar gözden geçirmeleri gerektiğini bir kez daha vurgulamak istiyorum'' dedi. 
     Aynı otelde daha önce de bir bombalama hadisesi olduğunu ve bu olayda şair Onat Kutlar'ın hayatını kaybettiğini hatırlatan Taşar, ''Oteller bu konuda daha dikkatli olmalı, emniyetimiz de daha duyarlı hareket etmelidir'' diye konuştu. 
     İstanbul Valisi Erol Çakır da, Çeçen olduğu söylenen saldırganın şu anda sorguda bulunduğunu ve daha sonra konuyla ilgili açıklama yapacağını söyledi. 
     





</TEXT>
</DOC>
