<DOC>
<DOCNO> 78086 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/13/ekonomi/eko03.html </URL>
<DATE> 2002/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Madenciliğe büyük teşvik 
</HEADLINE>
<TEXT>

Yeni maden yasa tasarısında beş yıllık vergi ve SSK primi muafiyeti ile ucuz elektrik, demiryollarında indirimli taşıma olanağı sağlanıyor 
     SERPİL ÇEVİKCAN Ankara 

     Hükümet, Türkiye çapında maden arama ve işletme faaliyetlerinin önündeki bütün engelleri kaldıran ve bu alana girmek isteyenleri çok yönlü olarak teşvik eden yeni maden yasa tasarısını imzaya açtı. 
     Tasarı, özel kişi ve kuruluşların madenciliğe yönelmelerine ilişkin mali teşvik hükümleri içerirken, MTA’ya da Türkiye çapında "ruhsatsız" maden arama yetkisi veriyor. MTA’nın Türkiye’nin her yerinde özel ve kamusal arazi ayırımı yapmadan maden arayabilecek. Bor madenleriyle ilgili olarak ETİ Holding ve Zonguldak havzası kömürleriyle ilgili olarak da Türkiye Taşkömürü Kurumu yasa kapsamı dışında tutuldu. 
     
     ÇED raporu zorunlu değil 
     Tasarı, Maden Kanunu’nda maden arama ve işletme faaliyetini sınırlayan hükümleri kaldırıyor. Altın çıkarılması ve işletilmesiyle ilgili olarak yaşanan ve mahkeme kararlarına konu olan ÇED raporu alma zorunluluğunu "maden arama" aşaması için kaldırıyor. 
     Tasarı, özel veya kamusal arazide maden aramak isteyenlerin ÇED raporu alma yükümlülüğünü kaldırırken, raporu madenin çıkarılması ve işletilmesi aşamalarında zorunlu kılıyor. 
     Tasarı, madencilik faaliyetlerini engelleyici durumların ortaya çıkması halinde siyanür tartışmaları gibi sorunların Başbakanlık Müsteşarı veya Müsteşar Yardımcısı’nın başkanlığında TÜBİTAK tarafından belirlenecek beş uzman ile ilgili kurum ve kuruluşlarla, Maden İşleri Genel Müdürü’nün katılımıyla oluşacak kurul tarafından karara bağlanmasını öngörüyor. Bu çerçevede tasarı, kurulun alacağı karar hakkında Başbakanlık’ın değerlendirmesi doğrultusunda işlem yapılmasını hükme bağlıyor. 
     
     Faaliyet engellenemez 
     Tasarı, Bergama olayında tartışmalara neden olan "engelleyici" girişimler karşısında "bilimsel ve teknik çözümlere riayet edilmesi kaydıyla maden arama ve çıkarma faaliyetleri engellenemez" hükmünü de getiriyor. Tasarıyla maden atama ve işletme faaliyetlerinde bulunacaklara şu teşvikler getiriliyor 

</TEXT>
</DOC>
