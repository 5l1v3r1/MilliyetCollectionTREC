<DOC>
<DOCNO> 98743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/ekonomi/eko05.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Anadolu Cam’ın Rusya fabrikası üretime geçti 
</HEADLINE>
<TEXT>

Kendi emeklilerinden oluşturduğu ekiple Rusya Fabrikası’nda üretime başlayan Anadolu Cam, iki ayda 2.5 milyon dolarlık ciro gerçekleştirdi 
     EKONOMİ SERVİSİ 

     Şişecam Topluluğu bünyesindeki Anadolu Cam’ın Rusya Federasyonu’nun Vlademir bölgesinde kurduğu cam ambalaj fabrikası yatırımı üretime alındı. Şişecam’dan yapılan açıklamaya göre, tesisin resmi açılışı, eylül ayı başında yapılacak. 
     Çoğunluğunu Anadolu Cam’da çalışan ve emekli olmuş çalışanların oluşturduğu bir ekiple devreye alınan fabrika, üretiminin ilk aylarında yüzde 80’in üzerinde verimliliğe ulaştı. Çalıştığı 50 günde, 30 milyon adet şişenin satışından, 2.5 milyon dolarlık ciro sağladı. Satışların, başta Efes Moskova olmak üzere Rusya’da faaliyet gösteren büyük bira üreticilerine yapıldığı bildirildi. 
     
     26 milyon dolara mal oldu 
     Anadolu Cam’ın yatırımının, Rusya’daki merkezi ve yerel yönetim otoritelerinin pozitif destekleri, Türk ve Rus çalışanların olağanüstü gayretleri ile kısa sürede gerçekleştirildiği belirtilen açıklamada, 26 milyon dolar mal olan yatırımda, bugüne kadar 6.5 milyon dolarlık özkaynak kullanıldığı, kalan kısım için finansmanın uluslararası kuruluşlardan sağlanacağı kaydedildi. 
     
Başarılı ikinci yurtdışı deneyimi      Şişecam Cam Ambalaj Grubu Başkanı Teoman Yenigün, Rusya yatırımının, Gürcistan’dan sonra ikinci yurtdışı deneyimleri olduğunu vurgularken, şunları söyledi 
     "Bu ikinci yurtdışı deneyimimiz, hem hayati coğrafyamızdaki öncü cam üreticisi olma vizyonumuzun bize yüklediği misyonun bir adımıdır, hem de Türkiye ve Rusya arasında işbirliğiyle gelişmenin, barış içinde bir arada yaşayarak zenginlik üretmenin ve her iki halkın refahını artırmanın bir örneğidir. Bu tür yatırımlarla, bu ortak coğrafyada daha büyük potansiyellerin zenginliğe dönüştürüleceğine inanıyoruz.’’ 
     



 EKONOMİ 
























</TEXT>
</DOC>
