<DOC>
<DOCNO> 58987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/25/son/sontur29.html </URL>
<DATE> 2001/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Trakya'da kar yine yolları kapattı 
</HEADLINE>
<TEXT>

     Edirne ve Kırklareli'nde 86 köy yolu kar yağışı nedeniyle ulaşıma kapandı. 
     Tekirdağ'ın Çerkezköy İlçesi'nde Garnizon ve Tugay lojmanlarını su bastı. Tekirdağ'ın, Çerkezköy İlçesi'nde 350 ev ve 25 işyeri, Hayrabolu İlçesi'nde 20, Çorlu İlçesi'nde 50, Kırklareli'nin Lüleburgaz İlçesi'nde ise 50 ev su baskınına uğradı. 
     Edirne Köy Hizmetleri Müdürlüğü yetkililerinden edinilen bilgiye göre, il merkezinde 30 köy ve Lalapaşa İlçesi'ne bağlı 20 köyde, yoğun kar yağışı nedeniyle ulaşım yapılamıyor. 
     Köy Hizmetleri İl Müdürlüğü ekipleri, kapalı köy yollarının açılması çalışmalarını sürdürüyor. 
     Tekirdağ Valisi Cemalettin Sevim, A.A muhabirine yaptığı açıklamada, Çerkezköy'de garnizon ve askeri lojmanların su baskınına uğradığını belirterek, ''7 blok halindeki askeri lojmanları boşaltmaya başladık. Üst katta kalanlar Biz de sorun yok diyerek çıkmayınca bize zorluk çıkarıyorlar'' dedi. 
     Sevim, Çerkezköy'de şiddetli yağış dolayısıyla 350 ev ve 25 işyerinde su baskını yaşandığını belirterek, şunları kaydetti 
     ''Evleri su altında kalan 500'den fazla vatandaşın bir kısmı akrabalarının yanına, diğerleri de misafirhanelere yerleştirildi. Şu anda sel nedeniyle can kaybının yaşanmaması sevindiricidir. Tugay lojmanlarında kalanların tamamını tahliye etmek istiyoruz. Şu an alt katın sular altında olması üst katları da olumsuz etkileyecektir. 
     Komutan emriyle lojmanları tahliye ettireceğiz. Lojmanda oturanları Orduevi'ne yerleştirmeyi düşünüyoruz.'' Sevim, Çerkezköy'de eğitim ve öğretime 2 gün, Muratlı İlçesi'nde de 1 gün ara verildiğini bildirdi. 
     Bu arada, Tekirdağ'ın Çorlu İlçesi'nde selin karayolunu aşması üzerine yoldan geçen araçların bir kısmı sele kapıldı. Araçlardaki sürücülerle yolcular, Karayolları ekipleri tarafından boğulmaktan son anda kurtarıldı. Vali Sevim, Hayrabolu-Malkara yolunun kapalı ve tehlikeli olduğunu belirterek, sürücülerin mecbur kalmadıkça yola çıkmamalarını istedi. 
     






</TEXT>
</DOC>
