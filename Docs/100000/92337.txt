<DOC>
<DOCNO> 92337 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/27/spor/spo02.html </URL>
<DATE> 2002/06/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Washington krizi 
</HEADLINE>
<TEXT>

Fenerbahçe’de, Brezilyalı yıldızın kampa gelmemesi panik yarattı. Sarı-Lacivertli yöneticileri arayan tecrübeli futbolcu, eski kulübüyle sorun yaşadığını, hafta başında Almanya’ya gideceğini bildirdi 
     YUSUF KOBAL -Grassau 

     Sorun Preta ile’ 
     FENERBAHÇE’DE Washington bilmecesi... Sarı - Lacivertli kulübün, İstanbul’a getirip imza attırdığı Brezilyalı golcü, Almanya kampına katılmadı. Fenerbahçe ile herhangi bir sorunun olmadığını söyleyen Washington, gecikmesinin sebebini eski kulübü Ponte Preta’ya bağladı. Dün Sarı-Lacivertli yöneticileri arayan golcü futbolcu, "Menajerimle, eski kulübüm arasında sorun çıktı" dedi. 
     
     Kulüpten açıklama 
     FENERBAHÇE Kulübü, Washington ile ilgili bir sorunlarının bulunmadığını, bu futbolcunun gelecek hafta başında Almanya kampına katılacağını bildirdi. Sarı - Lacivertliler’in resmi internet sitesinde yapılan açıklamada, yıldız futbolcuyla ilgili teminat mektubunun yatırıldığı bildirildi. Ayrıca, "Washington, Brezilya’daki özel işlerinden dolayı, hafta başından itibaren kampa katılacaktır" ifadesi kullanıldı. 
     
Fenerbahçe Almanya’da      YUSUF DURSUN 

     FENERBAHÇE, yeni sezon öncesinde, ilk etap kamp çalışmaları için Almanya’ya gitti. Sabah saat 08.50’de Münih’e giden Sarı - Lacivertli kafilede, Milli Takım’da yer alan futbolcuların yanı sıra, iki hafta tatil yapacak olan Ortega yer almadı. İstanbul’a gelmesi beklenen Hırvat yıldız Rapajc ise bilet bulamadığı gerekçesiyle kafileye Almanya’da katıldı. 
     ALMANYA kampında fizik ve kondisyon ağırlıklı bir çalışma programı uygulayacak olan Fenerbahçe, ilk hazırlık maçını cumartesi günü ASV Dorfen ile oynayacak. Sarı-Lacivertli takımda, kondisyoner Bora Bölükbaşı da kafileyle birlikte kampa götürüldü. Werner Lorant, maç analizlerini yapması için Önder Özer’i göreve başlattı. 
     
Yıldızlar değil Fener önemli’      FENERBAHÇE’NİN İsrailli yıldızı Revivo, yeni sezonda başarılı olabilmek için takım ruhunu en üst seviyeye getirmelerinin gerektiğini söyledi. Revivo, "Ne Ortega, ne Revivo, ne Washington ve ne diğerleri... Kişiler önemli değil. Önemli olan Fenerbahçe’nin başarısı. Bunun için herkes kendi kariyeri için değil, Fenerbahçe’ye faydalı olmak için oynamalı. Bu kadroyla Şampiyonlar Ligi’ne de kalacağımıza inanıyorum" dedi. 
     

</TEXT>
</DOC>
