<DOC>
<DOCNO> 92838 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/29/son/soneko03.html </URL>
<DATE> 2002/06/29/ </DATE>
<TIME>  </TIME>
<AUTHOR>  </AUTHOR>
<HEADLINE>
IMF yetkilisi "Türkiye'den siyasi bir talebimiz yok" 
</HEADLINE>
<TEXT>

     Uluslararası Para Fonu'nun IMF bir yetkilisi, IMF'nin Türkiye'den siyasi bir talebi olmadığını belirterek, ''Biz yargıç değiliz. Ancak piyasaları ikna edecek kararlar vermek Türk siyasetçilerine düşüyor'' dedi. Adının açıklanmasını istemeyen IMF yetkilisi, Washington'da düzenlediği telekonferansta, ''piyasaları ikna edecek kararlar vermek Türk siyasetçilerine düşüyor. Ancak bu şekilde ekonomik sistemi destekleyebilirsiniz. Reformların uygulanmasına devam edilmesi de güveni sağlayacaktır'' dedi. 
     IMF yetkilisi, Türk hükümetinden ne gibi talepleri olduğu yönündeki bir soruya karşılık ise ''Bizim Türk hükümetinden hiçbir siyasi talebimiz yok. Biz yargıç değiliz. Türkiye çok güçlü, idealist bir program uyguladı. Hem makro ekonomik politikalar, hem de yapısal reformlar bakımından çok başarılı şekilde programı uyguladı. Böylece gözle görülür sonuçlar aldı. Enflasyon düştü ve ekonomik düzelme başladı. Bunlar, programın kararlı şekilde uygulanmasının sonucudur'' yanıtını verdi. 
     Türk Lirası'nın dolar karşısında değer kaybetmesine ilişkin bir soru üzerine yetkili, siyasi belirsizliğe ilişkin piyasalarda endişe olduğunu ve bazı finansal göstergelerin de bu durumdan etkilendiğini söyledi. Ancak IMF yetkilisi, programın temel unsurlarının çok sağlam olduğunu ve önemli sonuçlar elde edildiğini kaydetti. 
     
     ''BORÇ DÖNDÜRÜLMESİNDE SORUN YOK'' 
     Borç döndürülmesine faiz oranlarındaki artışın etkisi ile ilgili bir soruya karşılık yetkili, ''Borçların döndürülebilmesi önemli bir konu. Hükümet geçen yıl bu konuda iyi iş yaptı. İç borçların ödenmesi ve son iki aydaki performans başarılı. Bunun devam etmesini bekliyoruz. Uygulamanın devam etmesi, piyasayı ikna etmekte de önemli. 
     Borç döndürülmesinde sorun görmüyoruz'' dedi. 
     Pamukbank'ın fona devredilmesi konusuna da değinen yetkili, bu konudaki gelişmelerin IMF'yi olumlu yönde etkilediğini ve bu gelişmenin, Bankacılık Düzenleme ve Denetleme Kurumu'nun BDDK 
     başarılı çalışmasının ürünü olarak görüldüğünü söyledi. IMF yetkilisi, bankalara ilişkin bu uygulamaların tamamlanmasının önemli olduğunu ve bu sayede bankacılık sektörünün yoluna girerek, ekonomik iyileşmeye katkıda bulunacağını kaydetti. IMF yetkilisi, Türkiye'nin kamu sektöründe istihdamın küçültülmesine ilişkin planlarının yolunda gittiğini, bu alanda ihtiyaç fazlası 46 bin kadro bulunduğunu ve hükümetin Ekim sonuna kadar bu kadroların üçte ikisini boşaltmayı planladığını da belirtti. 
     





</TEXT>
</DOC>
