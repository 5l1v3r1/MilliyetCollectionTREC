<DOC>
<DOCNO> 97507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko15.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK ''Bankacılık sektörü, makro ekonomiden bağımsız olamaz'' 
</HEADLINE>
<TEXT>

     Bankacılık Düzenleme ve Denetleme Kurumu BDDK Başkan Yardımcısı Teoman Kerman, bankacılık sektörünün ekonominin dışında makro ekonomik gelişmelerden bağımsız olarak hareket etmesinin mümkün olmadığını söyledi. 
     BDDK tarafından Kurum binasında düzenlenen, ''Bankacılık sektörünün Yeniden Yapılandırılması'' konulu toplantıda Başkan Engin Akçakoca'nın yerine bir konuşma yapan Kerman, 1980 sonrası dönemde bankacılık sektöründeki temel gelişmeleri sıraladı. 
     Son dönemde bankaların öz kaynaklarının ciddi şekilde eridiğini, bunun üzerine iki ekonomik krizin geçirilmesiyle sektörde yeniden yapılandırma programının uygulanmasının zorunlu hale geldiğini vurgulayan Kerman, bu kapsamda neler yapıldığını anlattı. 
     Kamu bankalarının yeniden yapılandırılmasının tamamlandığını ve özelleştirmeye hazır hale gelmesi için çalışmalar sürdüğünü söyleyen Teoman Kerman, mali bünyesi bozulan bankalarla ilgili çözümlenmenin de bittiğini ifade etti. 
     Mali sektöre olan borçların yeniden yapılandırılması ve Varlık Yönetim Şirketi'nin kurulmasına değinen Kerman, şu anda fiilen İstanbul Yaklaşımı'nın çalıştığını, bununla ilgili çerçeve düzenlemesinin yapıldığını ve mali borçların yeniden yapılandırılmasında mevzuat açısından herhangi bir engelin bulunmadığını kaydetti. 
     Varlık Yönetim Şirketi'nin kurulmasıyla ilgili çalışmaların devam ettiğini ve bununla ilgili bir yönetmeliğe ihtiyaç bulunduğunu anlatan Kerman, ''Yönetmelik taslağını hazırladık, Ağustos ayında bunu yürürlüğe koymayı düşünüyoruz. Ancak detaylı olarak tartışılamadı. 
     Bunu Ağustos ayı içinde Kurul'a sevkedebiliriz diye düşünüyoruz'' dedi. 
     Şirket kuruluşunda Tasarruf Mevduat Sigorta Fonu'nun yüzde 20'den fazla pay alamayacağına dikkat çeken Kerman, şirketin en iyi şekilde çalışması için ortaklık ya da dışarıda kalınmasının değerlendirileceğini, bu konuda esnekliklerinin bulunduğunu dile getirdi. 
     Mali etkinliği arttırıcı önlemler konusunda da Maliye Bakanlığı ile görüşmelerin sürdüğünü, Bankalar Birliği ile de çalışmaların devam ettiğini anlatan BDDK Başkan Yardımcısı Kerman, ''Artık bu hususun üzerinde durup bir an önce maliyetleri azaltıcı önlemlerin alınması lazım'' diye konuştu. 
     Banka sermayelerinin güçlendirilmesi ile ilgili çalışmaların kendileri açısından başarı geçtiğini de kaydeden Kerman, çünkü burada amacın banka sermayelerini arttırmak için banka sahiplerinin ikna edilmesi olduğunu, bunun da gerçekleştirildiğini kaydetti. 
     Bankacılık sektörünün ekonomi dışında makro ekonomideki gelişmelerden bağımsız olarak hareket etmesinin mümkün olmadığının altını çizen Kerman, şunları söyledi 
     ''Biz ne kadar yeniden yapılandırırsak yapılandıralım, ne kadar bu konuda başarı sağladığımızı iddia edersek edelim, makro ekonomide olumlu gelişmeler sağlanamadığı taktirde bu gelişmenin başarılı olabilmesi mümkün değil. O yüzden makro ekonomik istikrarla beraber bankacılık sektöründeki yeniden yapılandırılmanın bir arada değerlendirilmesi lazım. Ama hiç olmazsa ilk aşamada istikrarı sağlayamasak da bankacılık sektörünün yeniden yapılandırılması açısından ilk adımları ciddi şekilde attık. Siyasi ve ekonomik istikrarsızlık geçtiği takdirde çok daha sağlıklı bir bankacılığa sahip olmuş olacağız.'' Türkiye'deki bankaların gerek altyapı, gerek insan gücü, gerekse bankacılık anlayışı açısından gelişmiş ülkelerdeki bankalardan çok da farklı olmadığını kaydeden Kerman, ''Burada sadece bir takım istikrarsızlık ve daha önce yaşanmış olan yapısal problemler nedeniyle bankacılığımız bir türlü istikrarlı bir şekilde kar eden müesseseler haline gelemedi. Yoksa altyapısı, insan gücü ve rekabet gücü ortada. Bu yapıdan dolayı daha sonrası için çok da umutlu bakıyoruz''dedi. 
     
     "İLK KEZ ÜÇLÜ DENETİM UYGULANDI" 

     Teoman Kerman, program çerçevesinde bankalara ilk kez üçlü bir denetim uygulandığını, değerlendirme aşamasında, bankaların 31 Aralık 2001 tarihli bilançoları dikkate alınmakla beraber, bu tarihten sonra ortaya çıkan olumlu veya olumsuz gelişmelerin de gözönünde bulundurulduğunu söyledi. 
     Denetim sonuçlarını değerlendirirken, bankaların gerçek mali durumlarının ortaya konulması için ihtiyatlı bir yaklaşım benimsendiğini ifade eden Kerman, bu çerçevede sermaye ihtiyacının tespitinde, bankaların solo ve konsolide bazda hesaplanan sermaye yeterlilik rasyolarının düşük olanının dikkate alındığını bildirdi. 
     Sermaye yeterlilik rasyo hesabında piyasa riskinin gözönüne alındığını kaydeden Kerman ''kaldı ki program kapsamındaki bankaların ortalama sermaye yeterlilik rasyoları, yüzde 14.8 ile asgari seviyenin oldukça üzerinde gerçekleşmiştir'' dedi. 
     BDDK'nın sermaye yeterlilik rasyolarını hesaplama yöntemini değiştirdiği yolundaki iddiaları da yanıtlayan Kerman, bunun doğru olmadığını belirterek, şöyle devam etti 
     ''Kaldı ki hakim hissedarlara verilen kredilerin sermaye tabanından dolayısıyla öz kaynaklardan düşülmemesi öngörülürken, diğer yandan da bu krediler risk ağırlıklı varlıklara dahil edilerek sermaye yeterli rasyo hesabında dikkate alınmaya devam edilmiştir.'' 
     
     NEDEN ENFLASYON MUHASEBESİ 

     Enflasyon muhasebesinin, bankaların gerçek mali durumlarını gözler önüne serebilmek, sermaye ihtiyaçlarını en doğru şekilde tespit edebilmek amacıyla uygulandığını kaydeden Kerman, program kapsamındaki bankaların durumlarını olduğundan dahi iyi göstermek bir yana, enflasyon muhasebesi nedeniyle bilonçolarında yüksek miktarda zarar açıklamak zorunda kaldığını, ancak bu zararın bir defaya mahsus stok düzeltmesinden kaynaklandığının gözden uzak tutulmaması gerektiğini bildirdi. 
     
     BDDK BAŞKAN YARDIMCISI PAZARBAŞIOĞLU 

     BBDK Başkan Yardımcısı Ceyla Pazarbaşıoğlu da, yaptığı konuşmada banka sermayelerinin güçlendirilmesi programında uygulananan ilkeler hakkında bilgi verdi. Pazarbaşıoğlu, bankaların genel kurullarını gerçekleştirme aşamasında olan programın, Ağustos ayında sonuçlandırılacağını söyledi. 
     
     BANKALAR YEMİNLİ MURAKIPLAR KURULU BAŞKANI 

     Bankalar Yeminli Murakıplar Kurulu Başkanı Abdülhalit Berber de, banka sermayelerini güçlendirme programının kapsamında denetim aşaması hakkında bilgi verdi. 
     Berber, ''sermaye yeterlilik rasyosu yüzde 8'in altındayken, sırf enflasyon muhasebesinin etkisiyle yüzde 8'in üzerine çıkan hiç bir banka bulunmamaktadır'' dedi. 
     Denetim aşamasında üçlü bir denetim uygulandığını belirten Berber, denetimin tarafsızlığı ve sonuçların her kesimce kabul edilebilirliğini sağlamanın önemli olduğunu bildirdi. 
     Kamu denetiminin ihtiyatlı bir yaklaşım içerisinde olması nedeniyle, gereğinden fazla katı davranabildiğini belirten Berber, bu çerçevede özel denetiminde yapıldığını, kamu ve özel denetim arasında bir denge oluşturulmaya çalışıldığını bildirdi. 
     Denetim aşaması hakkında bilgi veren Berber, enflasyon muhasebesi ile bankaların gerçek mali durumunu ortaya çıkarmak istediklerini ve bu sistemin 2003 yılında Türkiye de uygulanmaya başlanacağını belirtti. 
     Berber, enflasyon mahasebesi sisteminin bankaların dış ilişkilerinde uygulandığını, bunu öne çekmenin bankalar açısından bir sorun yaratmadığını kaydetti. 
     





</TEXT>
</DOC>
