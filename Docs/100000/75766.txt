<DOC>
<DOCNO> 75766 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun02.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail iddiası "Arafat'ın karargahında sahte para bulundu" 
</HEADLINE>
<TEXT>

     İsrail ordusu, Filistin lideri Yaser Arafat'ın Batı Şeria'nın Ramallah kentindeki karargahında, önemli miktarda sahte İsrail parası ele geçirildiğini açıkladı. 
     İsrail devlet televizyonu, sahte paraların içinde bulunduğu kutular ve para basmaya yarayan araçların görüntülerini yayınladı. 
     İsrail askeri sözcüsü de karargahta yüksek miktarda sahte para bulunduğunu söyledi. 
     Bu arada, İsrail askerlerinin Ramallah'ta operasyon sırasında, cuma gününden beri arananlar listesindeki 10 Filistinliyi yakaladığı bildirildi. Arafat'ın karargahında ve çeşitli yerlerde ele geçirilen silahların ayrıntılı listesini de yayınlayan ordunun açıklamasında, Ramallah'ta 500 kadar Filistinlinin sorgulanmasının ardından arananlar listesindeki 10 kişinin tutuklandığı belirtildi. 
     Ele geçirilen silahlar arasında 200 kadar Kalaşnikof ve 43 tanksavar roketi de bulunuyor. 
     Öte yandan, dün İsrail'in kuzeyindeki Hayfa kentinde düzenlenen intihar saldırısında ölenlerin sayısı 16'ya yükseldi. 
     






</TEXT>
</DOC>
