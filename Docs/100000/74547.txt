<DOC>
<DOCNO> 74547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur03.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul'da, yatılı kız lisesinde yangın... Öğrenciler panikte... 
</HEADLINE>
<TEXT>

     Ortaköy Zübeyde Hanım Kız Meslek Lisesi'nde çıkan yangın, yatakhanelerde kalan yaklaşık 130 öğrenci arasında heyecana yol açtı. 
     Beşiktaş Dereboyu Caddesi üzerinde bulunan ve 4. katı yatakhane olarak kullanılan Ortaköy Zübeyde Hanım Kız Meslek Lisesi ve Anadolu Kız Meslek Lisesi'ne ait 5 katlı binanın en üst katında, henüz belirlenemeyen bir nedenle yangın çıktı. 
     İlk anda okul görevlilerinin müdahale ettiği yangının, kısa sürede çatıya sıçraması üzerine itfaiyeden yardım istendi. 
     Görevliler bu arada, binanın yatakhanelerinde kalan yaklaşık 130 öğrenciyi yakındaki derslik binasının kantinine gönderdiler. 
     Yangını söndürmeye çalıştığı sırada binada mahsur kalan bir hademe de, olay yerine gelen itfaiye ekipleri ve arkadaşlarının yardımıyla kurtarıldı. 
     İtfaiye ekiplerince daha fazla yayılmadan söndürülen yangın sonucu, binada maddi hasar oluştu. 
     Bu arada kantine götürülen kız öğrenciler, battaniyelere sarılarak ısınmaya çalışırken, olayın heyecanını üzerlerinden atamadıkları görüldü. 
     Öte yandan Küçükçekmece Turgut Özal Caddesi'ndeki İkitelli Organize Sanayi Sitesi'nde bir şirketin arşivinin bulunduğu belirtilen 5 katlı binada çıkan yangın da, itfaiye ekiplerinin müdahalesiyle 
     yayılmadan söndürüldü. 
     






</TEXT>
</DOC>
