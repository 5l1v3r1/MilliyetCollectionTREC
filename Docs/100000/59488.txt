<DOC>
<DOCNO> 59488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko29.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Enflasyon muhasebesi 2003'e ertelendi 
</HEADLINE>
<TEXT>

     Şirketlerin mali toblolarını enflasyona göre düzeltmelerini öngören enflasyon muhasebesi tebliğinin yürürlük tarihi 2003'e ertelendi. 
     Sermaye Piyasası Kurulu'ndan SPK yapılan açıklamada, "Yüksek Enflasyon Dönemlerinde Mali Tabloların Düzeltilmesine İlişkin Usul ve Esaslar Hakkında Tebliğ" ile "Sermaye Piyasasında Konsolide Mali Tablolara ve İştiraklerin Muhasebeleştirilmesine İlişkin Usul ve Esaslar Hakkında Tebliğ"in kasım ayında yayımlanarak yürürlüğe girdiği hatırlatıldı. 
     SPK'nın, gerek mali sektörden, gerekse reel sektörden gelen talepler ve 2003 yılında vergi mevzuatı açısından ülke genelinde enflasyon muhasebesi uygulamasına geçileceği yönündeki beyanları dikkate alınarak, tebliğ hükümlerinin uygulanmasına 1 Ocak 2003'ten itibaren başlanmasına karar verdiği kaydedildi. Dileyen işletmelerin 31 Aralık 2001'de sözkonusu tebliğlerdeki hükümleri uygulamaya başlayabilecekleri bildirildi. 
     Konuyla ilgili tebliğ değişiklikleri taslaklarının yayımlanmak üzere ilgili Bakanlığa gönderildiği belirtildi. 
     






</TEXT>
</DOC>
