<DOC>
<DOCNO> 62826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/17/son/sontur14.html </URL>
<DATE> 2002/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kayseri'deki vahşetin nedeni ''aldatılma kuşkusu'' 
</HEADLINE>
<TEXT>

     Kayseri'de, eşini, kayınvalidesini, kayınpederini ve kayınbiraderini öldüren gencin, ifadesinde, ''eşini kıskandığı için cinayet işlediğini'' söylediği bildirildi. 
     Kayseri Emniyet Müdürü Bekir Tanrıkulu, eşi Kezban Akyürek ile kayınvalidesi Sevim Ebiçli, kayınpederi Abdullah Ebiçli ve kayınbiraderi Erkan Ebiçli'yi öldüren Necip Akyürek'in ilk ifadesinde, ''evine yabancı birinin girip çıktığını duyduğunu ve eşinin, cep telefonunu arayan bir kişiyle gizli gizli konuştuğunu'' söylediğini kaydetti. 
     Tanrıkulu, Necip Akyürek'in bu nedenle eşiyle sık sık kavga ettiğini söylediğini belirterek, şunları anlattı 
     ''Henüz 6 aylık evlilermiş. Necip Akyürek evine yabancı birinin girip çıktığını duymuş ve eşi cep telefonunu arayan bir kişiyle gizli gizli konuşuyormuş. Akyürek konuşmak için gece kayınpederi, kayınvalidesi ve kayınbiraderini eve çağırmış. Çıkan tartışmada hepsini tabancayla öldürmüş. Ev müstakil olduğu için silah sesi çevredekiler tarafından duyulmamış. Cinayetin ardından sabaha kadar sokaklarda dolaşmış, daha sonra saat 09.00 sıralarında adliyeye gelerek karakola teslim olmuş. Cep telefonu kayıtları incelenecek ve Akyürek'in iddiaları araştırılacak. Soruşturma devam ediyor. Her şeyi deliller belirleyecek.'' Tanrıkulu, ölen Kezban Akyürek'in sık sık kavga ettiği eşi Necip Akyürek'ten boşanmak istediğinin de belirlendiğini kaydetti. 
     
</TEXT>
</DOC>
