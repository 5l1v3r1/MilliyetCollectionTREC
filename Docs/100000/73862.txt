<DOC>
<DOCNO> 73862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sontur12.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tekirdağ'da hortum ağaçları kökünden söktü... 
</HEADLINE>
<TEXT>

     Tekirdağ'ın Muratlı İlçesi'ne bağlı Arzulu Köyü'nde meydana gelen hortum nedeniyle bir genç kız yaralandı, çok sayıdaki evin çatısı uçtu. Bahçe duvarlarını da yıkan hortum nedeniyle demir direkler kıvrıldı, ağaç direkler ortadan ayrıldı ve ağaçlar kökünden söküldü. 
     Muratlı Kaymakamı Mehmet Çınar'dan alınan bilgiye göre, dün saat 17.20 sıralarında meydana gelen ve köyün ortasından geçen hortum, çok sayıda evin çatısını uçurdu. 
     Kaymakam Çınar, olaydan sonra ve bu sabah köye giderek incelemelerde bulunduğunu belirterek, şöyle konuştu 
     ''İnanılacak gibi değil. Hortumun şiddetinden 30-40 ağaç kökünden sökülmüş veya ortadan kırılarak devrilmiş. Demir direk bile hortum nedeniyle tamamen yan yatmış. Ağaç direkler ortadan kırılmış. 10 kadar evin çatısı uçmuş, bazı evlerin bahçe duvarları yıkılmış. 
     Bir genç kız, çenesine kiremit düşmesi sonucunda yaralanmış. 
     Çenesine dikiş atılan genç kızın sağlık durumunun iyi olduğu ve başka yaralı olmadığı bildirildi. Çok sayıdaki evin camlarının kırılmasına, bazı depo ve hayvan barınaklarının çatılarının uçmasına neden olan hortum, elektrik ve telefon hatlarında da zarar yol açtı. Gece köyün bir bölümüne tehlikeli olur düşüncesiyle elektrik verilmedi. Köyün bir bölümünün telefonları da kesik. Bu sabah başlayan çalışmalarla elektrik ve telefon sorununu halledeceğiz.'' Çınar, hortumun köy ortasından geçtiğini ve sadece geçtiği yerde zarara yol açtığını da belirtek, ''Köyün tamamı bu olaydan etkilenmemiş. Ancak vatandaşların moralleri bozuk. Onlarla konuşarak, biraz olsun moral verdim'' dedi. 
     Vatandaşların bazılarının hortumun neden olduğu hasarları gidermek için kendi imkanlarıyla onarım çalışmalarına başladığını anlatan Çınar, ''Bayındırlık Müdürlüğü'nden görevliler hasar tespitine başladılar. Köye bir de kepçe gönderdik ve Köy Hizmetleri'nden ekipman istedik'' diye konuştu. 
     






</TEXT>
</DOC>
