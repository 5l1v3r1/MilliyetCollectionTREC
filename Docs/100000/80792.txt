<DOC>
<DOCNO> 80792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/guncel/gun03.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mini Cooper’la katliam yaptı 
</HEADLINE>
<TEXT>

Üniversiteli genç, otomobili aldığı gün 180 km. hızla önce minibüse, sonra bir yayaya ve geçide çarptı. Bilanço acı 4 ölü 
     İSMAİL POLAT, HALUK ATALAY İstanbul 

     Bahçeşehir Üniversitesi öğrencisi Alparslan Armağan’ın hız merakı faciayla sonuçlandı. Babasının birkaç saat önce kendisine hediye aldığı Mini Cooper marka otomobiliyle hız yapan Armağan, kendisiyle birlikte üç kişinin ölümüne neden oldu. 
     Bilgisayar Mühendisliği 1. sınıf öğrencisi Armağan 19 , Pet - Line Petrol Dağıtım şirketinin sahibi olan babası Ali Armağan’ın dün hediye ettiği 34 ALA 09 plakalı Mini Cooper marka otomobiline üniversiteye hazırlanan arkadaşları Levent Çelikdemir 18 ve Murat Bahtiyar’ı 19 alarak, D - 100 Karayolu’na çıktı. 
     
     Üst geçidin ayağına çarptı 
     Hız yapmaya başlayan Armağan, saat 14.00 sıralarında Göztepe Merdivenköy civarında, yol kenarında yolcu alan İskender Çalı’nın kullandığı Gebze - Harem minibüsüne arkadan çarptı. Minibüse binmeye çalışan İlyas Vardar’ı 52 ezen otomobil, üst geçidin ayağına çarparak durabildi. 
     Kaza yerine gelen itfaiye ekibinin çabalarıyla otomobilden çıkarılan Armağan, Çelikdemir, Bahtiyar ile Vardar, SSK Göztepe Hastanesi’ne kaldırılırken yolda hayatlarını kaybetti. 
     Yakınlarının, geçen yıl babasına ait Jaguar marka otomobille de bir kaza yaptığını söyledikleri Armağan’ın, dünkü kazadan kısa süre önce trafik ekibi tarafından tehlikeli araç kullandığı gerekçesiyle durdurulduğu ortaya çıktı. Armağan’ın otomobilinde işlediği trafik suçundan dolayı kesilen 20 milyon 200 bin liralık ceza makbuzu bulundu. Üç kişinin hayatını kaybettiği otomobilde hava yastıklarının açılmaması da dikkat çekti. 
     
     Minibüs şoförü gözaltında 
     Gözaltına alınarak Göztepe Karakolu’na götürülen minibüs şoförü Çalı’nın ise, bugün Cumhuriyet Savcılığı’na çıkarılacağı bildirildi. Görgü tanıkları, aşırı süratli gittiği ve zikzak yaparak şerit değiştirdiği belirtilen Armağan’ın bir otomobilin yol vermemesi yüzünden direksiyon h kimiyetini kaybettiğini öne sürdü. Bazı görgü tanıkları ise minibüsün yolcu almak için durmasının kazaya yol açtığını iddia etti. Bir polis memuru, Armağan’ın yaklaşık 180 kilometre hız yaptığını söyledi. 
     



 GÜNCEL 















</TEXT>
</DOC>
