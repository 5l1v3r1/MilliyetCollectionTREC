<DOC>
<DOCNO> 62322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/15/spor/spo02.html </URL>
<DATE> 2002/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Selam verdi, borçlu cıktı 
</HEADLINE>
<TEXT>

Görevine son verildikten sonra alacakları için yöneticilerle masaya oturan Denizli’ye 150 bin dolarlık borç çıkartıldı 
     ÖZEL HABER GÜRCAN BİLGİÇ 

     Şok oldu 
     FENERBAHÇE Yönetimi tarafından son beş resmi maçın dördünün yitirilmesiyle birlikte görevine son verilen Mustafa Denizli hesap kesmek için oturduğu masadan, borçla ayrıldı. Tecrübeli teknik adam, sezon sonunda biten sözleşmesi gereği, kendine verilmesi gereken 350 bin doların ödeme takviminin belirlenmesini beklerken, sürpriz gelişme karşısında şoke oldu. 
     
     Parayı ödemeyiz 
     Muhasip üye Ali Yıldırım ve Asbaşkan Murat Özaydınlı, Mustafa Denizli ile yaptıkları görüşmede kalan miktarın kendisine ödenmeyeceğini bildirdi. Bu gelişme karşısında, sezon sonuna kadar olan alacağını talep eden Denizli’ye, "Hocam, sözleşmen bitmeden ayrıldığın için Federasyon’a ödemen gereken 500 bin dolarlık tazminatı, senin adına biz yatırdık" cevabı verildi. 
     
     3 milyon dolar aldı 
     YÖNETİCİLER, tecrübeli hocanın 500 bin doların düşülmesi halinde, 150 bin dolar üste ödeme yapması gerektiğini belirttiler. Alacağını kurtarmaya çalışırken, üstüne bir de borç çıkartıldığını gören Denizli’nin, "Siz bunu bilerek benimle anlaştınız. Bu nasıl bir hesap" dediği belirtildi. Yönetimin 1,5 yıllık çalışma döneminde Denizli’ye toplam üç milyon dolar ödediği öğrenildi. 
     
Moskova’ya Fener damgası      FENERBAHÇE Başkanı Aziz Yıldırım ve Asbaşkanlar Mahmut Uslu ile Murat Özaydınlı, yarın Moskova Fenerbahçeliler Derneği’nin yeni lokalinin açılışını yapacaklar. Kuruluşunun üstünden 1,5 yıl geçmesine rağmen Rusya’daki en etkili Türk organizasyonu olan dernek, gelecek vaad eden amatör sporcuları da kulübe rapor ederek, bilgilendiriyor. Açılışa Moskova Büyükelçisi Nabi Şensoy’un da katılacağı belirtildi. 
     
İkinci bahar      Ağır idmanlar ve üst üste gelen maçlardan sonra Fenerbahçeli futbolcular dünü dinlenerek geçirdiler. Sabah yapılan kros çalışmasından sonra otelin sahilinde mangal partisi yapan Sarı - Lacivertli futbolcular, daha sonra sahilde dolaşıp zihinlerini de dinlendirmeye çalıştılar. Genç futbolcular oldukça neşeli gözükürken Ogün ve Rüştü ikinci baharlarını yaşıyorlardı. Bir turistin sırtına imza atan Serkan ise günün en şanslı oyuncusu oldu. Fotoğraflar Yusuf Dursun 
     
Kadro canavarıTeknik Direktör Werner Lorant’ın odasındaki çöp kutuları üstüne kadro yazılmış kağıtlarla dolunca, otel görevlileri takviye yaptılar 
     FENERBAHÇE Teknik Direktörü Werner Lorant’ın odasındaki çalışma saatlerinde sürekli olarak ideal kadrosunu bulmaya çalıştığı ortaya çıktı. Alman hocayı traş etmeye giden berber "Her yer kağıt dolu, çöp kutuları taşmış" durumda derken, otel görevlileri de Lorant’ın odasına sürekli kağıt takviyesi yaptıklarını belirttiler. 
     ALMAN Hoca Spartak Moskova maçından sonra moralsiz gördüğü oyuncularına bir konuşma yaptı. "Hepinizden memnunum. Elinizden geleni yaptınız. Ancak bu maç geçti. Artık Samsun’u düşünün" diyen Lorant, oynanan futboldan memnun olduğunu da belirtti. Takımın atak futbolu çabuk benimsediğine değinen Lorant, "Sürekli olarak buna çalışmalıyız. Kişiliğimiz böyle olmalı" ifadesini kullandı. n YUSUF KOBAL 
     
"Lorant’la hayata döndüm"      HÜSEYİN YAVUZ 

     FENERBAHÇE’NİN gol silahı Kennet Andersson, Lorant ile yeni bir hava yakaladığını belirterek, "Artık geleceğe bakıyorum. Sezon sonu futbolu bırakmaya düşünüyordum ancak Lorant geldikten sonra bu kararımı bir kez daha gözden geçirmeye karar verdim" dedi. Şu ana kadar hiç bir takımdan teklif almadığına da değinen tecrübeli oyuncu, Fenerbahçe’den ayrılmak istemediği söyledi. 
     İLK yarıda aldığı eleştirilerin doğal olduğunu çünkü kötü oynadığını sözlerine ekleyen Andersson, "Ancak çok kötü bir sakatlığım vardı. Kampta eksiklerimizi giderdik. Önemli olan bunu lige yansıtmak ve Fenerbahçe’nin üçüncü yıldızı takması. Samsun’da şampiyonluk turu atarken oynamamıştım, şimdi bu maçla yeniden başlamak istiyorum. Çünkü güçlendiğimi hissediyorum" diye konuştu. 
     
Çetin Daha yolun başındayız      FENERBAHÇE antrenörü Oğuz Çetin, Efes Pilsen Cup’taki iyi futbolun nedeninin, kamp çalışmalarına erken başlamaları olduğunu söyledi. Turnuvada iyi oynadıklarını ancak bunun kimseyi aldatmaması gerektiğini belirten genç teknik adam, "Ayaklarımız yere basmalı. Temel anlayış açısından oyun sistemimiz değişiyor. Uyumdan memnunuz. Ancak, daha halletmemiz gereken uygulamalar var" dedi. 
     
Federasyon "Samsun" dedi      SAMSUNSPOR - Fenerbahçe maçının oynanacağı Samsun 19 Mayıs Stadı ile ilgili değişik açıklamalar kafa karıştırdı. Genel müdürlük mühendislerinin teknik raporuyla, stadda 15-20 gün daha maç yapılmaması tavsiye edilirken, Samsun Valiliği maçın belirlenen tarihte oynanacağını bildirdi. Futbol Federasyonu yetkilileri ise Beden Terbiyesi’nin uyarısına rağmen maçın Samsun’da oynanmasında bir sakınca bulunmadığını açıkladılar. 
     
Penaltı uğursuzluğu      LİG’DE 25 maçtır penaltı kazanamayan Fenerbahçe’nin, geçen sezon Gençlerbirliği ile oynadığı final maçından sonra, önceki gün de penaltılarla Spartak Moskova’ya kupayı kaptırması teknik heyeti alarma geçirdi. Karşılaşmada penaltı kaçıran Revivo ve Mirkovic’i arkadaşları teselli ederken, Teknik Direktör Lorant, hem kaleci Rüştü’ye, hem de futbolculara özel penaltı çalışması yaptırmaya karar verdi. 
     



 SPOR 






















</TEXT>
</DOC>
