<DOC>
<DOCNO> 60114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/02/siyaset/siy00.html </URL>
<DATE> 2002/01/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli Ümitsizlikten ümide kriz ve Türkiye’ yi Milliyet’e yazdı 
</HEADLINE>
<TEXT>
Kriz, reformları gölgelemesin... 
Devlet Bahçeli gazetemize yazdığı yazıda, "Reformlar, 12 Eylül’den bu yana Türk toplumunun attığı en ciddi demokrasi adımlarıdır" ifadesini kullandı 
     Türkiye’de ve dünyada yaşanan olaylar açısından 2001 yılını birçok olumsuzlukların yaşandığı yıl olarak değerlendirmek mümkündür. Dünyada terörizm dalgasının farklı bir tarzda ortaya çıkması, Filistin’de yaşanan dram ve Balkanlar’daki sorunlar ve özellikle içinde yer almak istediğimiz Avrupa Birliği’nin "milli meselelerimiz" karşısında Türkiye karşıtı bir tavır sergilemesi, geçtiğimiz yılın dünyasında yaşanan önemli olaylar olarak hatırlanacaktır. 
     
     DERİN ÇARPIK YAPI 
     Türkiye’de yaşanan ekonomik krizi, yönetimin sorumluluğunu ihmal etmeden, fakat derinde yatan nedenler de gözardı edilmeyerek değerlendirmek önem taşımaktadır. Bu yapıldığında, krizden gerekli dersleri çıkarmak ve Türkiye’yi daha sağlıklı bir yapıya taşıyacak politikaları başarmak mümkün olacaktır. 
     Türkiye’nin 2000 yılında uyguladığı "Enflasyonla Mücadele ve İstikrar Programı", 2001 yılı Şubat ayından itibaren ağırlaşan bir krize girmesini önleyecek stratejiye dönüştürülememiştir. 
     Bu olayın, yönetimin sorumluluğu olarak gördüğüm yönü, ekonominin yapısal bir dönüşüme ihtiyacı olduğunun 2000 yılı sonu itibariyle tespit edilip, yapısal reformların hemen uygulamaya geçirilmesinde yetersiz kalmasıdır. Esasen, burada ekonominin yıllardır içine sokulduğu çarpık yapının derinliği konusunda çok yönlü bir değerlendirmenin yapılamadığını vurgulamak durumundayım. 
     
     DÜZENLEMELER YAPILDI 
     Ekonomik sorunların daha derinlerinde yatan sebepler, Türkiye’nin iç ve dış borca dayalı büyümesinin yarattığı yapısal çarpıklıklarda temellenmektedir. Netice itibariyle, "istikrar tedbirleri" bu çarpık yapıyı ortadan kaldırmada başarılı olamamış, enflasyon ve faizleri düşürme çabalarını yetersiz kılmıştır. Yılların birikiminin yarattığı bu sağlıksız yapıyı köklü bir dönüşüme uğratacak yeni yapısal düzenlemeler uygulamaya konulmuş bulunmaktadır. Keza, bu gelişmelerin olumlu yansımaları krizin çözülme sürecine girmesiyle çok açık bir biçimde görülmektedir. 
     
     KRİZDEN ÖĞRENDİK 
     Kısacası, Türkiye yaşadığı derin ekonomik krizden dışa bağımlı yanlış ekonomik politikalarının ilanihaye sürdürülemeyeceğini yaşayarak öğrenmiştir. Temel olarak, kendi kaynaklarına, kendi tasarruflarına dayanmayan bir kalkınmanın, ödeyebileceği bir borçlanmadan daha fazlasının 10 - 15 yılda nasıl bir çıkmaz yarattığını görmüş, bu yanlıştan radikal bir değişimle uzaklaşmaya yönelmiştir. 
     Bugün geldiğimiz noktada, ekonomik gelişmeler olumluya yönelmişken, yaşanan krizlerin gölgesinde kalan çok önemli siyasi ve sosyal reformların başarıldığını gözden uzak tutmamamız gerekir. Siyasi ve toplumsal hayatımızda özellikle demokratikleşme ve özgürlükler konusunda gerçekleştirilen reformlar, 12 Eylül rejiminden bu tarafa Türk toplumunun demokratikleşme yönündeki talepleri doğrultusunda atılan en ciddi adımlardır. 
     
     MİLLİ ÇIKARLAR SİYASETİ 
     Türkiye’nin, özellikle Kıbrıs sorunu, AGSP ve Avrupa Birliği ile olan ilişkilerinde ortaya koyduğumuz "milli çıkarlar öncelikli" bir yaklaşımla geliştirdiğmiiz siyaset etme tarzı, dış dünya ile olan ilişkilerimizde de olumlu gelişmelere yol açmıştır. 
     Bütün bunlar bize, Türkiye ve Türk milletinin çıkarlarını esas alan politikaları, gündelik siyasi endişelerin üstünde belirleyici hale getirdiğimizde, ülkemizin her alanda başarılı olacağını göstermektedir. 
     İçerde yapısal reformları sürdürmek ve savunmak, Türkiye’yi kalıcı bir şekilde ekonomik krizlere açık eski anlayışlardan kurtarmak için ne kadar gerekliyse, dışarıda da Türkiye’nin çıkarlarının her alanda "onurlu birlikteliklerden" geçtiğini savunmak da o kadar gereklidir. Bu ilkeli ve gerçekçi tavır, Türkiye’nin yarınlarının ve geleceğinin zorunlu bir teminatı sayılmalıdır. 
     Bu yaklaşımımızın, yeni yılda Türkiye’nin önünü açacak bir anlayışın yükselmesini sağlayacağını düşünüyorum. Bu çerçevede 2002 yılının milletimizin sorunlarının kalıcı bir çözüme kavuşmaya başladığı, kalkınmış büyük Türkiye’ye doğru yaklaşıldığı bir yıl olmasını diliyorum. 
     Yeni yılın, 20. yüzyılı Türkiye’ye kaybettiren yaklaşımların terk edildiği ve yeni yüzyılı Türkiye’ye kazandıracak yılların başlangıcı olmasını ümit ediyorum. 
     
Türkiye kazanmalı      Devlet Bahçeli, "Yeni yılın, 20. yüzyılı Türkiye’ye kaybettiren yaklaşımların terk edildiği ve yeni yüzyılı Türkiye’ye kazandıracak yılların başlangıcı olmasını ümit ediyorum" dedi. 
     



 SİYASET 












</TEXT>
</DOC>
