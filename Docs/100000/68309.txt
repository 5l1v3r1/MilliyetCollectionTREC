<DOC>
<DOCNO> 68309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sonspo09.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını, Hakan Şükür'ün kaçırdığı gole taktı 
</HEADLINE>
<TEXT>

     İtalya Birinci Futbol Ligi'nde 23. hafta maçında sahasında Torino'ya 1-0 yenilen AC Parma'da herkes, Hakan Şükür'ün kaçırdığı gole yanıyor. 
     İtalyan spor basınında bugün yapılan yorumlarda, ''Hakan zor olanı yaptı. Mutlak golü kaçırdı. Yapılabilecek en kötü vuruşu yaptı'' ifadeleri kullanıldı. 
     Karşılaşmanın 8. dakikasında kaleciyle karşı karşıyayken topa çok kötü vuran Hakan, bunun dışında maç genelindeki oyunuyla ise beğeni aldı. 
     Sakat olmasına karşın oynayan 30 yaşındaki Türk futbolcuya, AC Parma'daki forvet oyuncuları Di Vaio ve Bonazzoli'den daha fazla puan verildi. 
     Ligde iyi bir çıkış yakalayan AC Parma, sahasında aldığı yenilgi sonrasında 27 puanla 13. sırada bulunuyor. 
     Bu arada AC Parma takımı, UEFA Kupası 4. turunda, 21 Şubat Perşembe günü deplasmanda İsrail'in Hapoel Tel Aviv takımıyla karşılaşacak. 
     İtalyan basınında ayrıca, AC Milan'ın 7 yıldır hiç bu denli kötü olmadığı yazıldı. 
     İstatistiklere göre 1994-95 sezonundan bu yana en kötü sezonunu geçirdiği belirtilen AC Milan'da, La Gazzetta dello Sport, teknik direktör Carlo Ancelotti'yi en kötüler kürsüsüne oturttu. 
     Ligin 23. haftası geride kaldığında Ümit Davala'yı da kadrosunda bulunduran kırmızı-siyahlılar 35 puanla 6. sırada yer alıyor. Ligde ilk 4'e girme hedefinden her hafta uzaklaşan AC Milan, UEFA Kupası'nda yarın deplasmanda Hollanda'nın Roda JC Kerkrade takımıyla oynayacak. 
     






</TEXT>
</DOC>
