<DOC>
<DOCNO> 93096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/yazar/congar.html </URL>
<DATE> 2002/07/01/ </DATE>
<TIME>  </TIME>
<AUTHOR> Yasemin CONGAR  </AUTHOR>
<HEADLINE>
Barış böyle gelir mi 
</HEADLINE>
<TEXT>

     ABD Başkanı George W. Bush’un Ortadoğu konuşması iki haftadır hazırdı. İki haftadır, konuşmak için en uygun zamanı kollayan Başkan, sonunda 24 Haziran’da, baklayı ağzından çıkardı. Ancak konuşma metninde önemli bir değişiklik yaptıktan sonra. 
     Filistin’in üç yıl içinde devletleşmesine, bunun öncesinde de "geçici devlet" statüsü kazanmasına destek verilmesi yine konuşmanın özünü oluşturacaktı, ama şimdi bu vaatler yeni bir koşula bağlanıyordu Filistin halkının teröre ve yolsuzluğa bulaşmamış liderler seçmesi, demokratik bir yapı kurması. 
     Gerçi Bush, Filistin liderinin adını ağzına almadı ama mesajı açıktı "Yaser Arafat gider, devlet kurulur." Sonrasında, Bush’un konuşmasının, Arafat’ı hedef almadığını söyleyen tek kişi oldu Arafat’ın kendisi. 
     ABD Başkanı, konuşma metninde Dışişleri Bakanı Colin Powell’ın itirazına rağmen yaptırdığı değişiklikle, bu yaz bir barış konferansı ile İsrail - Filistin meselesine çözüm arama ve terörün durması için bölgede etkin diplomasi yürütme seçeneklerini büyük ölçüde bir kenara itti. Herşey Filistin’in Ocak 2003’te yapacağı seçimlere bağlandı. Top, ABD’nin, daha da önemlisi İsrail’in sahasından çıkarılmış oldu. 
     
     Arafatsız vizyonun oluşumu 
     Bush, 24 Haziran konuşmasında, Arafat’ı "barış ortağı ve devlet lideri" olarak görmediğini, görmeyeceğini yansıttı. Neden 
     Bir Cumhuriyetçi Senatör John McCain’in, Bush’un konuşması öncesindeki bir sohbetimizde söylediği sözlerle, "Arafat’a karşı büyük bir kişisel öfke ve güvensizlik beslediği için." Senatör’e göre Başkan, Arafat’ın İran’dan sipariş ettiği silahlar konusunda kendisine bizzat yalan söylediği inancında ve bunu affetmiyor. 
     İki İntihar saldırıları durmak bilmezken, bu saldırıların bazılarını üstlenen El Aksa Şehitleri Tugayı’nın militanlarına bizzat Arafat’ın imzası ile ödeme yapıldığına ilişkin belgeler, İsrail istihbaratı tarafından Washington’a iletildiği için. 
     Üç 2000’de kendisine sunulan kapsamlı barış planını imzalamak yerine ikinci intifada’yı başlatan Arafat ile anlaşmanın "terörü ödüllendirmek" olacağına inandığı ve bunun, Museviler ve muhafazakar HIristiyanlar başta olmak üzere ABD kamuoyunun geniş kesiminden tepki alacağınğ hesapladığı için. 
     Dört Başkan Yardımcısı Dick Cheney’nin uyarısına kulak verdiği ve kasımdaki Kongre seçimlerine, Cumhuriyetçiler’e oy kaybettirebilecek bir İsrail - Filistin barış sürecinin tarafı olarak girmektense, bu süreci seçim sonrasına dek dondurmak istediği için. 
     
     Cevapsız kalan soru 
     Arafat’ın Washington’da pek dostu yok, o kesin. Ancak Filistin halkının dostları var. İsrail’in güvenliğe kavuşmasının tek yolunun, Filistin’in devletleşmesi ve iki devletin, hukuki anlaşmalar güvencesinde bir arada yaşaması olduğuna inanan İsrail dostları da var. 
     İsrail - Filistin barışını isteyen bu kesimin sözcüleri, Başkan’ın yaklaşımına özü itibariyle destek verdiler, ama bu yaklaşımın gerçekçiliği ve uygulanabilirliği konusundaki şüphelerini dile getirmekten de geri durmadılar. "Ya Filistin halkı, demokratik niteliği uluslararası onay gören bir seçimde, Arafat’ı yeniden liderliğe getirirse ne olacak" sorusu havada asılı kaldı. 
     Bush, henüz bu soruya doğrudan cevap vermedi, ancak bir Beyaz Saray yetkilisi basına, "Filistinliler Arafat’ı seçmekte serbest, ama bunun Amerikan yardımının kesilmesi anlamına geleceğini de bilmeliler" diyerek, "Arafat’a devlet de yok, para da" mesajını iletmiş oldu. 
     Washington’da, "Filistin halkının sessiz çoğunluğu bu mesajı anlar, kendi geleceğine sahip çıkar ve Arafat’ı liderliği bırakmaya zorlar" diyenler var. Tabii, bu yoruma gülerek, "Siz, bölgeyi hiç anlamıyorsunuz. Bu mesajdan sonra, kendisini gönülden desteklemeyenler bile Arafat’a oy verecek" diyenler de. 
     
     Devlet vaadinin önemi 
     Ancak hangi safta olursa olsunlar, ABD’li analistlerin üzerinde anlaştığı konu, Bush’un "bilerek ya da bilmeyerek" Oslo Anlaşmaları’ndan beri Amerikan diplomasisine egemen olan yaklaşımda radikal bir değişiklik yaptığı. 
     Artık Washington, İsrail ile Filistin’i müzakereye zorlayan, iki tarafa anlaşma formülleri öneren ve Filistin terörüne karşı çıkarken, İsrail ordusunun eylemlerine de gözü kapalı destek vermeyen bir başkent olmaktan resmen çıkıyor. Artık Washington, "Filistinliler devlet sahibi olmaya hak kazanıncaya dek, bizden bir şey beklemesin. Bu dönemde, İsrail’in askeri girişimlerine de ses çıkarmayacağız" diyen bir başkent. 
     Bununla birlikte, Washington ilk defa, kendisini Filistin devletinin adeta "garantörü" olarak da konumlamış oluyor. Bush’un Filistin’in devletleşme hakkına kuvvetle sahip çıkmakla kalmayıp böyle bir devlete kapsamlı siyasi ve iktisadi destek vaadinde bulunmasının tarihsel önemi var. 
     İşte Avrupa’nın, hatta Arap dünyasının Bush’un konuşmasına genel olarak "olumlu" tepki vermesinin nedeni de bu. 
     Filistin, terörden ve yolsuzluktan uazk bir lider çıkarabildiği an, geniş uluslararası desteğe sahip bir devletin de ilk adımını atmış olacak. Hemen değil belki, ama herkes gibi er geç o da gideceğine göre, Arafat’ın yerine kimin geçeceği her zamankinden daha önemli. 
     
     







Bilinmeyen bir yazar 


Futboldan çıkan dersler 


Barış böyle gelir mi 


Durum spekülatörlere yarıyor 


Vergiyi bırak faize bak 


Bir zamanlar Kapıkule... 


Çevre umudumuz carettalar 


Taksim’de yaşar aşkların en divanesi 


Seçimin bedeli Brezilya dersleri 


Üretim yukarı tüketim aşağı gidiyor 


</TEXT>
</DOC>
