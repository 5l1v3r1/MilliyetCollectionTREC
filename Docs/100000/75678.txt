<DOC>
<DOCNO> 75678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/son/sonspo16.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş Kongresi'nden ilginç notlar... 
</HEADLINE>
<TEXT>

     Beşiktaş Kulübü Olağan Seçim Genel Kurulu Akatlar Spor Kompleksi'nde sürüyor. 
     Kongrede oy verme işlemi sırasında bazı yanlışlıklar yapılırken, kongre üyesi olan Cumhurbaşkanı Ahmet Necdet Sezer için hazırlanan yaka kartı yanlışlıkla başka bir üyeye verildi. 
     Bu üyenin oy atması sırasında yapılan yanlışlık ortaya çıkarken, kongre divan başkanı Erdoğan Tuncer'in uyarması üzerine bu üyenin kartı hemen değiştirildi. 
     Ayrıca, kongreye katılmayan onursal başkan Süleyman Seba'nın yaka kartı da yine bir yanlışlık nedeniyle başka bir üyeye verildi. Daha sonra bu yanlışlık da farkedilince yaka kartları değiştirildi. 
     
     Seba için büyük alkış 
     Seçim kongresine katılmayan onursal başkan Süleyman Seba, telgrafla kongre divan başkanlık kurulana bir kutlama mesajı geçti. 
     Başkan Erdoğan Tuncer, Seba'nın ''Bu seçim camimıza hayırlı uğurlu olsun'' yazılı mesajını okuduktan sonra, tüm üyeler ayağa kalktı ve dakikalarca Seba lehine tezahüratta bulundu. 
     
     Yılmaz Erdoğan da oy kullandı 
     Tiyatro, sinema sanatçısı ve şair Yılmaz Erdoğan da kongreye gelerek oyunu kullandı. 
     Babasıyla birlikte oy kullanan Erdoğan, 2 başkan adayının da yakın arkadaşı olduğunu belirterek, ''İnanıyorum ki hem Bilgili, hem de Arat Beşiktaş için çok iyi şeyler yapabilecek vizyon sahibi insanlardır. 
     Benim ile babamın birer oyu vardı. Gelip görevimizi yapıp, oyumuzu verdik'' dedi. 
     Erdoğan, Antalyaspor beraberliğine de değinerek, ''Bu karşılaşma sonrası futbolcularımıza sahtekar diyenleri kınıyorum. Henüz ligde herşey bitmedi. Ya bu takım şampiyon olursa, sahtekar diyenler ne yapacak'' diye konuştu. 
     Bu arada sinema oyuncusu Harika Avcı da oyunu kullanarak, ''Hakeden seçimi kazansın'' dedi. 
     
     Nevzat Demir oyunu kullandı 
     Beşiktaş'ta geçen seçimde başkan adayı olan ancak bu seçime katılmayan ve Serdar Bilgili'yi destekleyen Nevzat Demir de kongre salonuna gelerek oyunu kullandı. 
     Demir'e özellikle Bilgili taraftarlarının bulunduğu bölümden yoğun destek ve tezahürat geldi. 
     Demir, oyunu kullandıktan sonra yaptığı açıklamada, kongre ortamının Beşiktaş'ın 9 puanına malolduğunu öne sürerek, ''Kulübümüzü maalesef çok erken seçim havasına soktular. Bu da puan kayıplarına neden oldu. Ayrıca Ümraniye Tesisleri'nin çok fazla speküle edilmesi de hiç doğru değildi'' diye konuştu. 
     
     Sigara kavgası 
     Oy verme işlemi sürerken, 2 üye arasında sigara içimi yüzünden kavga çıktı. 
     Bir üyenin salonda sigara içen diğer bir üyeyi uyarması üzerine, 2 üye arasında yumruklaşma yaşanırken, sigara içilmesine karşı olan üye kongre divan başkanlığına giderek şikayette bulundu. 
     






</TEXT>
</DOC>
