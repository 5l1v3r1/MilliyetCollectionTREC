<DOC>
<DOCNO> 58201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/21/guncel/agun.html </URL>
<DATE> 2001/12/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Uykuya dalınca Azrail’i görüyorlar 
</HEADLINE>
<TEXT>

Bayramda 9 evsiz donarak öldü. Geride kalan yüzlercesi ise k h bira içerek, k h cılız bir ateş yakarak ısınmaya, yani hayatta kalmaya çalışıyor 
     ASLI ÖKTENER İstanbul 

     Ramazan Bayramı boyunca Türkiye'yi etkisi altına alan ve hayatı felç eden kar yağışlarının en trajik tarafı hiç kuşkusuz donarak ölen evsiz insanlardı. Sokaklarda yaşamak zorunda olan tam 9 kişi donarak can verdi. Soğukta ölümle burun buruna gelenleri, nasıl yaşadıklarını, donmaktan nasıl korunduklarını araştırdık. 
     
     ÖLESİYE ÖKSÜRÜYOR 
     Saat 22.30... İlk durağımız Taksim. Herkesin uyumak için bir yeri var burada. Her an ölecekmiş gibi öksüren dilsiz, yaşlı kadına birasını yudumlarken rastlıyoruz. Isınmak için içiyor. Onun yeri Beyoğlu Klasik Türk Musikisi Derneği'nin girişi. Biraz ilerleyince 55 yaşındaki Manisalı Yusuf Ürgün'le karşılaşıyoruz. Onun yeri Balık Hali. 
     
     EŞİNİ ÖLDÜRMÜŞ 
     Üç çocuğu olduğunu, eşini öldürdüğünü söylüyor. "18 yıldır sokaklardayım. Dün gece 2.5 milyon lira buldum, otelde yattım. Bu gece para yok. Uyumaktan korkuyorum, donabilirim. Sürekli kalkar yürürüm. Birimize bir şey olur diye de hep arkadaşlarla kalıyoruz" diyor. 
     
     '5 ARKADAŞIM DONDU' 
     İstiklal Caddesi üzerinde "Soğuk geçirmez bu" dediği kartonun üzerine serilmiş 42 yaşındaki Bilal ise, "1 yıldır sokaktayım. Alkol bağımlısıyım. Donmamak için bugün içmedim. 2 çocuğum var. 5 arkadaşım donarak öldü. Devlet sokak çocuklarına bakıyor, bizi düşünen yok. Ne yapalım " diye soruyor. 
     
     ÇOCUKLARIMI GÖRSEM' 
     Saat 01.00. Aksaray'da yaktığı ateşin başında ısınmaya çalışan 34 yaşındaki Murat İnci'yle konuşuyoruz bu kez. "14 yıldır sokaklardayım. Geçen hafta bir arkadaşım donarak yaşamını yitirdi. Uyumayacağım bu gece. Tek isteğim çocuklarımı görebilmek" diye konuşuyor. Onun yeri ise tren istasyonu. 
     
     İŞLERİ TERS GİTTİ VE... 
     Saat 02.00. 62 yaşındaki Orhan Canseli, Nişantaşı'nda bir bankanın bankamatiğinde battaniyesine sarılmış uyuyor. "İstanbul'da doğdum" diye söze başlıyor ve devam ediyor "Hiç evlenmedim. Bir şirkette muhasebecilik yaptım, Sarıyer'de futbol oynadım. İşlerim bir anda ters gitmeye başladı. 30 yıldır sokaklardayım." 
     
     TERLİKLERİ BAŞUCUNDA 
     Mecidiyeköy'de bir işhanı. Su şişeleri, terlikleri, sabunu ve Kuran-ı Kerim’ i başucuna koymuş uyuyor 63 yaşındaki Sivaslı Yüksel Yıldırım. "14 yıldır sokaklardayım. Hiç evlenmedim. Gündüzleri handa çalışıyorum" diyor. Yusuf, Bilal, Murat ve yüzlercesi... Bir geceliğine soğuğu, çaresizliği onlarla paylaştık. Biz sıcak evimize döndük ama onlar bugün de, yarın da sokaklardalar... 
     



 GÜNCEL 



















</TEXT>
</DOC>
