<DOC>
<DOCNO> 71662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/sonspo02.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe ile Antalyaspor ligde 24. randevuya çıkıyorlar 
</HEADLINE>
<TEXT>

     Fenerbahçe, Antalyaspor ile yarın yapacağı karşılaşmayla birlikte Birinci Süper Futbol Ligi'nde rakibiyle 24. kez karşı karşıya gelecek. 
     2 takım arasında bugüne dek ligde yapılan 23 maçın 16'sını Fenerbahçe, 2'sini Antalyaspor kazanırken, 5 karşılaşma da berabere sona erdi. 
     ''Sarı Kanaryalar''ın toplam 46 golüne, Antalyaspor 18 golle karşılık verdi. 
     Fenerbahçe, bu sezon ligin ilk yarısında kendi sahasında yapılan maçta rakibini 3-2 yenmişti. 
     
     Antalya'daki maçlar 
     Fenerbahçe, Antalyaspor ile deplasmanda yaptığı maçlarda da rakibine üstünlük kurdu. 
     Rakibiyle Antalya'da yaptığı 11 maçın 5'ini kazanan sarı-lacivertliler, 4 maçta berabere kalırken, 2 kez de sahadan yenik ayrıldı. 
     Antalyaspor ile deplasmanda ilk kez 1982-83 sezonunda karşı karşıya gelen Fenerbahçe, 1-1 berabere kalmıştı. Antalya'da rakibini ilk kez 1984-85 sezonunda 4-3 yenen sarı-lacivertliler, Antalyaspor karşısındaki en farklı skorlu galibiyetini deplasmanda elde etti. Fenerbahçe, 1996-97 sezonunda Antalyaspor'u kendi evinde 5-0 yendi. 
     Rakibine en son 1998-99 sezonunda Antalya'da 1-0 yenilen Fenerbahçe, Antalyaspor'u deplasmanda 1999-2000 sezonunda 3-2, geçen sezon da 1-0 mağlup etti. 
     






</TEXT>
</DOC>
