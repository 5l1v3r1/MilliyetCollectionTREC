<DOC>
<DOCNO> 99484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/dunya/adun.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye’siz olmaz 
</HEADLINE>
<TEXT>

ABD Senatosu Dış İlişkiler Komitesi’nde Irak senaryoları tartışılırken, Saddam’ın devrilmesi için Ankara’nın desteğinin olmazsa olmaz’ olduğunda birleşildi 
     YASEMİN ÇONGAR Washington 

     ABD Senatosu Dış ilişkiler Komitesi’nde, Irak lideri Saddam Hüseyin’in devrilmesine yönelik planları tartışan senatörler ve uzmanlar, bu amaçla gerçekleştirilecek bir askeri harekatın başarısı için Türkiye’nin desteğinin "şart" olduğunda anlaştılar. 
     İki gün süren Irak oturumlarında, Türkiye’nin yaklaşımlarını en fazla ele alan konuşmacı, ABD’nin eski Ankara Büyükelçisi Mark Parris oldu. 
     Parris önceki gün katıldığı panelde, Türkiye’nin Saddam Hüseyin’in devrilmesi fikrine, Saddam sonrasından çekinmesi nedeniyle olumsuz baktığını, ancak Irak’a yönelik bir harekat yapılacaksa, Ankara’nın da bu konuda mutlaka ikna edilmesi gerekeceğini söyledi. Irak’a yönelik askeri senaryoların hiçbirinin Türkiye’nin desteği olmaksızın gerçekleşemeyeceğini savunan Parris, bu desteğin sağlanması için Washington’ın Ankara ile zaman yitirmeden "dürüst ve ayrıntılı" müzakereler yapması çağrısında bulundu. 
     
     Türkiye’nin korkusu 
     Parris, Türkiye’nin Saddam’ın devrilmesi fikrinden "nefret ettiğini" söyledi ve bunun nedenlerini de Ankara’nın Körfez Savaşı’ndan kayıplı çıktığına inanmasıyla açıkladı. Kuzey Irak’ta doğan otorite boşluğunun PKK tarafından istismar edildiği ve Türk ekonomisinin 40 ila 80 milyar dolar arasında kayba uğradığı şeklindeki Türk yaklaşımlarını hatırlatan Parris, Ankara’nın Kuzey Irak’ta fiili bir Kürt devleti oluşumuna yönelik zemin hazırladığına inandığını ve bu durumdan memnun olmadığını aktardı. 
     Türkiye’nin Saddam sonrası Irak’ta "kaos" yaşanmasından kaygılandığını ve ABD’ye bu konuda tam güvenmediğini de belirten Parris, buna rağmen, "ABD, Saddam’ın üstüne giderse, Türkiye yerinde oturma lüksüne sahip olmayacak, kendi çıkarlarını gözeterek operasyonun planlamasına ve uygulamasına katılma gereği duyacaktır" dedi. 
     
     İktisadi destek şartı 
     Türkiye’nin Irak harekatına destek vermesi karşılığında "iktisadi garantiler" isteyeceğini vurgulayan Parris, ABD’nin özellikle IMF içindeki desteğinin süreceğini garantilemesi, ek askeri ve iktisadi krediler vermesi ve Türkiye’nin mevcut borçlarını silmesi gerekebileceğine dikkat çekti. 
     Parris ayrıca, Türkiye’nin Musul ve Kerkük kentlerini isteyeceğine ilişkin haberlerin gerçeği yansıtmadığını, Ankara’da hiç kimsenin bu hesabı yapmadığını ve Irak’ın toprak bütünlüğüne saygılı olduğunu söyledi, ancak petrol zengini bu kentlerin Kürt gruplarının denetimine bırakılmasının da Türkiye’yi rahatsız edeceğini vurguladı. 
     



 DÜNYA 










</TEXT>
</DOC>
