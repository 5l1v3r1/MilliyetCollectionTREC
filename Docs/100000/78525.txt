<DOC>
<DOCNO> 78525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sontur12.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Petrol boru hattından petrol çalarken yangın çıkarttılar 
</HEADLINE>
<TEXT>

     Batman'da, BOTAŞ'ın boru hattından petrol çalmak isteyen kişiler, yangın çıkmasına neden oldular. 
     Dumandan bir kişi zehirlendi. 
     Alınan bilgiye göre, kimlikleri henüz belirlenemeyen kişiler, ham petrol çalmak amacıyla bu sabaha karşı Çamlıca Mahallesi'nden geçen BOTAŞ'a ait Batman- Yumurtalık petrol boru hattını kırdı. Borunun kırılmasıyla akan petrol çevreye yayılmaya başladı. Boru hattının kırıldığı yerden yaklaşık 100 metre ileride henüz belirlenemeyen bir nedenle yangın çıktı. Yangının kısa sürede büyümesi üzerine, söz konusu kişiler kaçtı. 
     Yangın ihbarını alan Batman Belediyesi ve TPAO'ya ait itfaiye ekipleri yangını yaklaşık 2 saatlik bir çabadan sonra söndürebildi. Bu arada, aynı mahallede yaşayan kimliği açıklanmayan bir kadın, dumandan zehirlenerek Batman Devlet Hastanesi'ne kaldırıldı. 
     Boru hattının kırılmasıyla mahalleye akan petrol nedeniyle, olay yerine yakın olan Necat Nasıroğlu İlköğretimokulu da 1 gün tatil edildi. 
     TPAO yetkilileri, bölgeye yayılan petrolün toplanmaya başlandığını ve hasar tespit çalışmalarının sürdüğünü belirttiler. 
     Yetkililer, olaydan sonra kaçan hırsızların yakalanabilmesi için operasyonlara başlandığını ifade ettiler. 
     





</TEXT>
</DOC>
