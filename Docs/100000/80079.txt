<DOC>
<DOCNO> 80079 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/24/spor/ykocaomer.html </URL>
<DATE> 2002/04/24/ </DATE>
<TIME>  </TIME>
<AUTHOR> YAVUZ KOCAÖMER  </AUTHOR>
<HEADLINE>
Spor dostluk demektir 
</HEADLINE>
<TEXT>

     Yedi - sekiz sene kadar önce ENKA Spor Kulübü’nün tenis kaptanlığını yaparken, en büyük rakibimiz Tenis Eskrim Dağcılık Kulübü Başkanı merhum Prof. Dr. Behbut Cevanşir ile hep karşılıklı gelirdik. Bu arada aynı kulübün tenis kaptanı ve şimdiki Başkanı Prof. Dr. Mehmet Tınaz ile de devamlı spor kuralları içinde mücadele ederdik. 
     Anımsarım, rahmetli Behbut Ağabey, beni medyada en ağır şekilde eleştirir, ben de ona gerekli cevapları verir, eleştiri hakkımı kullanırdım. Ama bunun aramızda meydana gelen dostluğa hiçbir etkisi olmadı. Aynı şekilde Mehmet Tınaz kardeşimle de çok defa karşılıklı geldik. Birbirimize mektuplar yazdık. Seviyeli ama, ağır eleştirilere karşılıklı tahammül ettik. 
     Bugün geldiğimiz noktada Mehmet Tınaz, TESYEV’in hem kurucu üyeleri arasında, hem de en büyük destekçilerinden bir tanesi. Yine o dönemlerde bizim gibi sözünü esirgemeyen sevgili Bekir Emre ile de bugün beraberiz ve Eylül ayında yapılacak olan TED Open’da büyük bir ihtimalle TESYEV’in getireceği Alman tekerlekli sandalyeli tenisçiler bir gösteri maçı yapacaklar. 
     Spor dostluk demektir. Almanların söylediği gibi, "gerçek dostluklar eleştirilerin en ağırlarını kaldırabilecek dostluklardır" yani bizlerin deyişi ile "Dost acı söyler." 
     İşte sporun güzelliği. Bütün eleştirilere rağmen, sonunda insanların ortak bir noktada buluşması ve ortaya güzel bir şeylerin çıkması için çaba göstermeleri. "Sporcuyum diyen, spor dostluktur diyen", ama davranışlarıyla bunun aksini ortaya koyan, Türk sporunu yönetmeye çalışanların böyle davranışlardan alacakları dersler vardı. Tabi alabilirlerse. 
     
     



 SPOR 

































</TEXT>
</DOC>
