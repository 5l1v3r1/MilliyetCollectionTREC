<DOC>
<DOCNO> 73537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/spor/ydemirkol.html </URL>
<DATE> 2002/03/20/ </DATE>
<TIME>  </TIME>
<AUTHOR> MEHMET DEMİRKOL  </AUTHOR>
<HEADLINE>
90 dakika 
</HEADLINE>
<TEXT>

     Bir hafta önce Roma savunmasını allak - bullak ederek, müthiş bir gol atan Ümit Karan, 17’de Abelardo’dan çaldığı topla ceza sahası dışından Bonano ile karşı karşıya kaldı. Ama geçen haftakinden çok farklı bir iş yaptı. Gecenin ruh halini en iyi yansıtan pozisyonda Ümit, Bonano’ya çalım atmak yerine topu, arkadan Gabri ile omuz omuza gelen Arif’in önüne yuvarladı. Pası iyi değildi. Arif yatarak ancak auta atabildi. Tribünler çeyrek final elden gitmişcesine bir "ah" çekti. Aydınlık çok yakındı, kaçtı. 
     33’te Ergün’ün kendi ceza sahası içinde Luis Enrique ile yaptığı mücadele ise büyük karanlığın çok yakın olduğu pozisyondu. Topu uzaklaştırdığında bu kez derin bir "oh" çekti tribünler. Gece ile gündüz kadar farklı pozisyonlar yaşıyorduk Ali Sami Yen’de. Barcelona beşli savunma, üçlü orta saha ve ilerde Kluivert - Overmars ile oynuyordu. Galatasaray ise 4-5-1’i ile... 
     7’de Ümit’in hemen önünden Puyol’un çaldığı top Galatasaray’ın baskısının ilk sinyaliydi. Sonra Barcelona’nın tek işler planı Overmars’ın hızlı kaçışları sahneye çıktı. 9’da topu üstten auta attı, Uçan Hollandalı... Galatasaray O’nu Berkant’tan başlayıp, Emre’ye uzanan, dörtlü derinlik ile kontrol etmeye başladı. 10’da Rochemback’ın şutunun ardından Galatasaray tamamen karşı yarı alana yığıldı. Bu dakikada Hasan’ın ortasına Emre kötü vurdu. 
     28’de Arif’in ortasında Fleurquin’in kafası az farkla auta çıktı. Galatasaray Barcelona savunmasının göbeğini kısa paslarla delmeye çalışırken, 40’da Hasan ile yakaladıkları pozisyonda, top üstten auta çıktı. 
     2. yarıya Berkant’ın direği yalayan nefis şutu ile başladılar. Galatasaray daha çok Hasan ve Ergün ile sol kanadı kullanmak istiyordu. Ama katı önlemlerle karşılaştılar. Ve karanlık 57’de çöktü. Emre orta sahada Kluivert’in peşindeyken, savunma Overmars, Rochemback, Luis Enrique üçlüsüne eşit sayıda yakalandı. Üç oyuncunun sırasıyla attığı şutların sonuncusunda, Mondragon’dan dönen topu, ofsayt pozisyondaki Luis Enrique gol yaptı 0 - 1 
     Belki bir dakika sonra Ümit’in aşırtmasında Coco çizgi üzerinden topu çıkarmasa aydınlığa yeniden yaklaşabilirdik, ama olmadı. 
     Lucescu, Radu - Ayhan değişikliği ile ve Arif’in de katılımıyla forveti üçledi. Ama bu hücum zenginliğinden çok, orta sahada eksiklik ve daha serbest bir Overmars demekti. 
     62’de Rochemback, 70’de Christanval ile ciddi pozisyonlar yakaladılar. Suat’ın oyuna girmesiye Galatasaray biraz toparlandı. 
     78’de Kluivert’in şutuna, 80’de Berkant’ın serbest vuruşla cevap verdiler. Ama iyi oyun turu getirmedi. Galatasaray 28 yıl sonra ilk kez bir İspanyol takımına Türkiye’de kaybederek, maalesef çeyrek finale "elveda" dedi. 
     
     
     



 SPOR 



























</TEXT>
</DOC>
