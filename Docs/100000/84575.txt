<DOC>
<DOCNO> 84575 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/17/son/soneko18.html </URL>
<DATE> 2002/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Faiz dışı bütçe fazlası ilk 4 ayda 4.3 katrilyon lira oldu... 
</HEADLINE>
<TEXT>

     Ekonomik programın en önemli performans kriteri olan faiz dışı bütçe fazlası, bu yıl 4 ayında, 4 katrilyon 380 trilyon lira olarak gerçekleşti. 
     Maliye Bakanlığı'ndan yapılan açıklamada, 2002 yılı bütçesinin Ocak-Nisan dönemi uygulama sonuçları değerlendirildi. 
     Buna göre 4 ay itibarıyla bütçe gelirleri 20 katrilyon 166 trilyon lira, vergi gelirleri 15 katrilyon 306 trilyon lira, giderler 35 katrilyon 378 trilyon lira ve faiz hariç giderler de 15 katrilyon 786 trilyon lira olarak gerçekleşti. 
     Söz konusu dönem itibarıyla bütçe açığı ise 15 katrilyon 212 trilyon lira oldu. 
     Açıklamada, vergi gelirlerinin geçen yılın aynı dönemine göre kümülatif bazda yüzde 56 oranında arttığı, dahilde alınan KDV gelirinin ise yüzde 77'lik artışla, 672 trilyon lira olduğu belirtildi. 
     İthalde alınan KDV gelirinin ise geçen yılın aynı dönemine göre yüzde 80 oranında artarak, 642 trilyon liraya yükseldiği bildirilen açıklamada, her iki verginin, ekonomide hareketlilik ile yakından ilgili olduğu ifade edildi. 
     Açıklamada, yılın dört ayında bütçe gelirlerinin, faiz dışı bütçe giderlerini karşılama oranının yüzde 128 olduğu da kaydedildi. 
     Ayrıca izlenen ekonomik programın en önemli performans kriteri olan ''faiz dışı bütçe fazlasının'', 2002 diliminde öngörülen hedefin üzerinde, 4 katrilyon 380 trilyon lira olarak tahakkuk ettiği bildirilen açıklamada, ''bütçe uygulamalarında izlenen olumlu çizgi devam etmektedir'' denildi. 
     





</TEXT>
</DOC>
