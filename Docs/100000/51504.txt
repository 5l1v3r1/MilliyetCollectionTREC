<DOC>
<DOCNO> 51504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/09/son/sontur18.html </URL>
<DATE> 2001/11/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatih Ürek'ten kokain itirafı... 
</HEADLINE>
<TEXT>

     Şarkıcı Fatih Ürek'in de aralarında bulunduğu 3 sanığın, ''uyuşturucu kullandıkları'' gerekçesiyle yargılanmalarına devam edildi. 
     İstanbul 9. Asliye Ceza Mahkemesi'ndeki duruşmaya, tutuksuz yargılanan sanıklar Fatih Ürek ve Cavit Can Kılbay katılırken, Şehmuz Ilgın gelmedi. 
     Duruşmada söz alan Ürek, kokain müptelası olmadığını, gözaltına alınmadan 4 gün önce yurtdışında, bir dost ortamında ''sadece bir kez kokain kullandığını'' söyledi. 
     Sanık Cavit Can Kılbay ise, uyuşturucuyla bir ilgisi olmadığını ve hayatı boyunca uyuşturucu madde kullanmadığını savundu. Kılbay, emniyetteki ifadesinin doğru olmadığını, polislerin, hazırladıkları ifade tutanağını kendisine imzalattırdıklarını öne sürdü. 
     Sanık Şehmuz Ilgın'ın avukatı Rahmi Özkan, müvekkilinin rahatsızlığı nedeniyle yurtdışında tedavi gördüğünü ve bu yüzden duruşmaya katılamadığını bildirdi. 
     Duruşma, eksikliklerin giderilmesi amacıyla ertelendi. 
     Sanıklar Fatih Ürek, Cavit Can Kılbay, Şehmuz Ilgın, Sabatay Kesgin, Mustafa Kocadağ, Turan Çevik, Murat Demir, Murat Değer ve Mehmet Alagöz hakkında Zeytinburnu'nda evi olan Mehmet Demir'den uyuşturucu satın aldıkları gerekçesiyle Zeytinburnu Cumhuriyet Başsavcılığı'nca dava açılmıştı. 
     Davanın görüldüğü Zeytinburnu 1. Asliye Ceza Mahkemesi, Fatih Ürek ve Cavit Can Kılbay'ın uyuşturucu maddeyi Akmerkez'de, Şehmuz Ilgın'ın da İMÇ Blokları'nda aldığının tespit edilmesi üzerine, suç yeri nedeniyle bu sanıklar hakkındaki dosyayı ayırarak ''Yetkisizlik kararı'' ile İstanbul 9. Asliye Ceza Mahkemesi'ne göndermişti. 
     Dava dosyasında bulunan, Adli Tıp Kurumu'nun 14 Mart 2001 tarihli raporunda, Ürek'in idrarında kokainin metaboliti olan ''benzoylecgo'' maddesinin tespit edildiği belirtiliyor. 
     İddianamede, sanıkların ''uyuşturucu kullanmak'' suçundan 1 ile 2 yıl arasında hapis cezasına çarptırılmaları isteniyor. 
     






</TEXT>
</DOC>
