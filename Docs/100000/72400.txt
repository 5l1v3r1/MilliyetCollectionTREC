<DOC>
<DOCNO> 72400 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/13/son/sontur04.html </URL>
<DATE> 2002/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
900'lü porno hatlarda aslında ev kadınları çalışıyor... 
</HEADLINE>
<TEXT>

     Çoğunlukla porno mesajların taşındığı 900'lü mesaj servisi işleten bazı firmaların kira, sigorta, aydınlatma ve su gibi cari harcamalarını sıfırlamak amacıyla çağrı merkezi kurmak yerine gelen telefonları anlaşmalı ev hanımları ve üniversiteli genç kızlara yönelttikleri ortaya çıktı. 
     Telekomünikasyon Kurumu'ndan edinilen "900'lü hatları arayanlara ev hanımları ve üniversiteli genç kızlar yanıt veriyor" yönündeki gayriresmi bilgi üzerine, bu alanda faaliyet gösteren şirketlerle yapılan görüşme sektörle ilgili ilginç bazı gelişmeleri ortaya koydu. 
     İstanbul'da faaliyet gösteren ve adının verilmesini istemeyen önde gelen bir 900'lü mesaj servisini işleten şirketin üst düzey yöneticisinden edinilen bilgiye göre, Türk Telekom, 900'lü mesaj servislerine İstanbul ve Ankara'da yalnızca birer santral tahsis etmiş. 
     Şirketlerin, Türk Telekom'la yaptıkları anlaşma gereğince, 900'lü hatlar üzerinden yapılan görüşmelerin tamamının baştan sona kayıtlara geçirilmesi gerekiyor. 
     İstanbul'daki tahsisli santralın Ataköy'de bulunduğunu belirten yetkili, Ataköy'de bu işe uygun mekan bulmakta zorlandıklarını öne sürdü. Yetkili, Ataköy'de iş yeri olabilecek mekan sayısının az ve bunların küçük olduğunu ifade ederek, bu servislerin en az 20 kişiyle çalışmak zorunda olduğunu, tüm bu etmenlerin sınırlayıcı bir rol oynadığını savundu. 
     
     Ev hanımları çalışıyor 
     Bu servislerde ev hanımlarının çalışıp çalışmadığı sorusunu da yetkili, "Bunu yapan firmalar var" diye yanıtladı. 
     0900'lü hat işleten firmaların, aramalara canlı olarak 
     yanıt verecek kişilerin çalıştığı bir çağrı merkezi callcenter kurması gerekiyor. Ancak, çağrı merkezi kurmak ve işletmenin yüksek maliyet gerektirmesi nedeniyle bazı firmalar, maliyeti sıfırlamak için gelen telefonları anlaştıkları ev hanımları ve üniversiteli gençlere yöneltiyorlar. Böylece, işletmecininin kira, sigorta, aydınlatma, su gibi temel cari giderleri ortadan kalkıyor, İşletme, yalnızca söz konusu kişiye düşük bir ücret ödüyor. 
     
     Görüşmeler yurt dışına kaydı 
     Almanya'da 700, Amerika'da 1000 ve Hollanda'da 600'ün üzerinde bu alanda faaliyet gösteren işletmenin bulunduğunu belirten yetkili, Türkiye'de ise yalnızca 15 şirketin bulunduğunu söyledi. 
     Türk Telekom'un 18 milyonun üzerinde abonesi bulunduğunu anımsatan yetkili, bunlardan yalnızca 40 ya da 50 bininin telefonunun 900'lü hatlara açık olduğunu 
     kaydetti. 
     Özellikle son dönemde yapılan düzenlemelerin bu servisleri işletenleri zora soktuğunu ve bazı işletmelerin kapandığını, bazılarının da kapanma noktasına geldiğini anlatan yetkili, bu durumun doğal bir sonucu olarak görüşme trafiğinin yurt dışına kaydığını söyledi. 
     Türk Telekom Pazarlama Dairesi'nden edinilen bilgiler de son dönemde görüşme trafiğinin yurt dışına kaydığını doğruladı. 
     






</TEXT>
</DOC>
