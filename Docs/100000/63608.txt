<DOC>
<DOCNO> 63608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/son/soneko25.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı Çağlayan'dan emlak vergisi oranlarına tepki 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, ''Ben emlak vergilerini tespit edenlerin Türkiye'de yaşadıklarına ve Türk olduklarına inanmıyorum. Vergiler ekonominin, üretim, istihdamın ve yatırımın önünü tıkamamalıdır'' dedi. 
     ASO Başkanı Çağlayan yaptığı yazılı açıklamada, emlak vergilerine yapılan artışları değerlendirdi. Arsa ve arazi metrekare birim değerleri tespit edilirken 1998'e kıyasla 20-30 misli, bazı bölgelerde ise 70 misli artış yapıldığını ifade eden Çağlayan, vergi oranlarında yapılan artışta ise ödenecek vergide 140 misli artış yapıldığını kaydetti. 
     Tüm binaların inşaat metrekare maliyet bedellerinin 10 misli arttırıldığına dikkat çeken Çağlayan, ''Son üç yılın enflasyonunu ya da yeniden değerlenme oranı esas alınsa bile artış oranı yüzde 200'ü bulmaz. İki evi olan birine, birini sat bununla diğerinin vergisi öde denilmektedir'' dedi. 
     Söz konusu artışların lokomotif sektör olan inşaat sektörünü tamamıyla kilitleyeceği görüşünü savunan ASO Başkanı, şöyle devam etti 
     ''Özellikle rant tesisi olmayan üretim amaçlı olan organize sanayi bölgeleri ve sanayi sitelerinde rayiç bedeller, sapla samanın karıştığını, oraların üretim, istihdam, yatırım ve ihracat kapıları olduğunun bilincinde olunmadığını göstermektedir.'' Sincan 1. Organize Sanayi Bölgesi'nde 2001 yılında 28 milyon lira olan metrekare fiyatının önce 200 milyon tespit edildiği ve itirazlar üzerine 120 milyon liraya düşürüldüğünü belirten Çağlayan, ''Ben bu tespiti yapanları, tespit ettikleri değerin altında arsa satmaya hazırım'' ifadesini kullandı. 
     ASO Başkanı Çağlayan, kira geliri olanların, emlak değerinin yüzde 5'i oranında kira geliri beyan etmek zorunda kalacaklarına da işaret ederek, kiracıların artırılan oranlarda kiralarını ödeyemeyeceğini, kiralayanların ise paralarını alamayacağını ve herşeyin ''arapsaçı'' haline getirileceğini kaydetti. 
     Açıklamasına, ''Tüm Türkiye yarı yarıya küçülürken nasıl olup da vergileri yüzde 500 oranında arttırıyorlar'' şeklinde devam eden Çağlayan, durumun düzeltilmesi için Başbakan Bülent Ecevit, Başbakan Yardımcıları Devlet Bahçeli, Mesut Yılmaz ve Hüsamettin Özkan ile DYP Genel Başkanı Tansu Çiller, SP Genel Başkanı Recai Kutan ve AKP Genel Başkanı Tayyip Erdoğan'a birer mektup yazdığını bildirdi. Çağlayan, mektubunda şu öneri ve taleplerde bulundu 
     ''Maliye ve Bayındırlık İskan Bakanlıkları yeniden toplanıp bina metrekare maliyet bedellerini aşağı çekebilir. 
     Emlak vergisi oranları Bakanlar Kurulu kararı ile yarıya indirilebilir. 
     Belediyelerin çok yüksek oranda yaptığı artışı ortadan kaldırmak amacıyla, yeni bir değer takdiri ya da 2001 yılı değerlerinin yeniden değerleme oranının yarısı kadar arttırılması yoluyla, beyanname verilmesine de gerek kalmaksızın 2002 yılı emlak vergileri toplanabilir. 
     Gelir Vergisi Kanunu'nun Emsal Kira Bedeli ile ilgili 73. maddesi revize edilebilir. 
     






</TEXT>
</DOC>
