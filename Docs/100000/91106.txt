<DOC>
<DOCNO> 91106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/siyaset/siy01.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Paşalar ifade verdi 
</HEADLINE>
<TEXT>

Susurluk davası hükümlüsü Korkut Eken’i öven açıklamalarda bulunan altı emekli paşadan ikisi, savcılıkta ifade verdi. Savcılık diğer paşaların adres tespitini bekliyor 
     SEMRA PELEK İstanbul 

     Emekli Yarbay MİT görevlisi Korkut Eken’in Susurluk davasından hüküm giymesiyle, "Her şey bilgimiz dahilindeydi" diye açıklama yapan altı emekli paşadan Cumhur Evcil ve Atilla Kurtaran, Bağcılar Cumhuriyet Başsavcılığı’nca, "Suçu övmek" iddiasıyla yürütülen soruşturmada ifade verdi. 
     İki emekli paşanın ifadelerinde, "Amacımız suçu övmek değildi. Susurluk eylemlerinden haberimiz yok" dedikleri öğrenildi. 
     Susurluk davasının Yargıtay tarafından onanmasıyla emekli paşalar gazetelere açıklama yaparak, Eken’in emirleri yerine getirdiğini belirtmişlerdi. Başsavcılık bu açıklamalar üzerine, Genelkurmay eski Başkanı emekli Orgeneral Doğan Güreş ile emekli generaller Necati Özgen, Teoman Koman, Hasan Kundakçı, Atilla Kurtaran, Cumhur Evcil ve Adnan Doğu hakkında, "suçu övmek" iddiasıyla soruşturma başlattı. 
     İstanbul Üniversitesi Hukuk Fakültesi’nden alınan bilirkişi raporunda, "Açıklamaların suçu övmek yönünden suç teşkil etmeyeceği, ancak emekli paşaların sözlerine açıklık getirmeleri gerektiği" vurgulandı. Başsavcılık, raporun gelmesiyle Merkez Komutanlığı’na yazı yazarak altı emekli paşanın ifadelerinin alınabilmesi için adreslerinin tespitini istedi. 
     Merkez Komutanlığı’ndan sanıklar hakkında davetiye çıkarılabilmesi amacıyla istenen adres tespitleri beklenirken, emekli paşalardan Evcil ve Kurtaran, adliyeye gelerek soruşturmayı yürüten Cumhuriyet Savcısı Ali Çakır’a ifade verdi. Evcil ve Kurtaran’ın ifadelerinde, Eken’i askerliğinden tanıdıklarını ve başarılı bulduklarını belirttikleri, ancak Susurluk davasında konu edilen eylemlerden haberdar olmadıklarını söyledikleri öğrenildi. Güreş, Özgen, Koman, Kundakçı ve Doğu’nun ise ifade verme talebiyle henüz başsavcılığa başvurmadıkları öğrenildi. Paşaların davetiye çıkarılmadığı sürece ifade vermeme hakları bulunuyor. Bu nedenle Başsavcılık, Merkez Komutanlığı’ndan ifade alabilmek için istediği adres tespitini bekliyor. 
     



 SİYASET 


















</TEXT>
</DOC>
