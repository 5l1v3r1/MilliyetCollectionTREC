<DOC>
<DOCNO> 57046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo16.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, kötü gidişe son vermek istiyor 
</HEADLINE>
<TEXT>

     Ligde ve Türkiye Kupası'nda arka arkaya aldığı yenilgilerle zor günler yaşayan Fenerbahçe, yarın Bursaspor ile yapacağı lig maçında, kötü gidişine son vermek istiyor. 
     Sezon başında 3 kulvarda da iddialı olan, ancak Avrupa Şampiyonlar Ligi'ne veda ettikten sonra Türkiye Kupası'nda da 4. kademede elenen Fenerbahçe, artık tek hedefi durumuna gelen ligde başarılı olup, taraftarlarını sevindirmeyi amaçlıyor. 
     Kendi sahasında son 2 resmi maçını yitiren sarı-lacivertliler, yarın Bursaspor'u Fenerbahçe Şükrü Saraçoğlu Stadı'nda yenerek, çıkışa geçmeyi hedefliyor. 
     
     Rüştü'nün durumu maç saatinde belli olacak 
     Sakatlık ve cezalı futbolcular nedeniyle son haftalarda büyük sıkıntı yaşayan Fenerbahçe'de, başarılı kaleci Rüştü, yarınki Bursaspor maçına yetiştirilmeye çalışılıyor. 
     Deneyimli kalecinin durumunun daha iyi olduğu, ancak oynayıp, oynamayacağının maç saatinde kesinlik kazanacağı bildirildi. 
     Sakatlıklarında düzelme görülen kaptan Ogün ve Rapaiç'in yarınki maçta forma giymelerinin zor olduğu, durumu iyi olan Mustafa'ın ise Bursaspor maçında oynayabileceği kaydedildi. 
     
     7 eksik 
     Fenerbahçe'de, sakat ve cezalı toplam 7 futbolcu yarınki Bursaspor maçında forma giyemeyecek. 
     Sakatlıkları süren Revivo, Mert Meriç, Deniz Uygar, Rapaiç, Ogün, Oktay'ın yanı sıra, Denizlispor maçında kırmızı kart gören Lazetiç yarın oynayamayacak. 
     Beşiktaş maçında gördüğü kırmızı kart nedeniyle Trabzonspor ve Denizlispor maçlarında oynayamayan Zoran Mirkoviç ise Bursaspor maçında takımındaki yerini alabilecek. 
     
     Muhtemel 11 
     Fenerbahçe'nin, Bursaspor karşısında şu muhtemel 11 ile mücadele etmesi bekleniyor 
     Rüştü Oğuz , Serkan Ümit , Zoran Mirkoviç, Mustafa, Ali Güneş, Johnson, Hakan, Abdullah, Ali Akdeniz, Ceyhun, Serhat. 
     Fenerbahçe Şükrü Saraçoğlu Stadı'nda saat 20.00'de başlayacak karşılaşmayı, hakem Ali Aydın yönetecek. 
     






</TEXT>
</DOC>
