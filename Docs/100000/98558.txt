<DOC>
<DOCNO> 98558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/son/sontur42.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Alanya'daki orman yangını tamamen kontrol altında 
</HEADLINE>
<TEXT>

     Antalya'nın Alanya ilçesinin Türkler beldesinde çıkan orman yangınının tamamen kontrol altına alındığı açıklandı. Yangının çıkışına neden olduğu iddiasıyla bir kişi gözaltına alındı. 
     Yangın bölgesinde helikopterle incelemelerde bulunan Antalya Valisi Ertuğrul Dokuzoğlu, toplam 60 hektar orman alanının yangında zarar gördüğünü söyledi. Dokuzoğlu, "Yerleşim alanı olarak kullanılan yerlerde tek tük evler var. Bu evler ormanla iç içe olduğu için zarar görmüştür. Birkaç müstakil evin zarar gördüğünü tespit ettik. 8-10 sera da zarar gördü" dedi. 
     Bölgenin coğrafi konumunun yangın açısından risk oluşturduğunu kaydeden Dokuzoğlu, "Bu yangının gece çıkmamış olması büyük bir şanstır" dedi. 
     Dokuzoğlu, yangının tamamen kontrol altına alındığını ve soğutma çalışmalarının başlatıldığını da bildirdi. 
     Öte yandan, anız yakarak yangına neden olduğu belirlenen Mustafa Tuncer adlı kişinin gözaltına alındığı öğrenildi. Yangının kontrol altına alınmasından sonra bölgede kesilen elektriğin de yeniden verildiği bildirildi. 
     





</TEXT>
</DOC>
