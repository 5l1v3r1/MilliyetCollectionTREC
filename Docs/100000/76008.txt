<DOC>
<DOCNO> 76008 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/02/son/soneko26.html </URL>
<DATE> 2002/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
AKTAŞ veTEDAŞ yöneticileri görüşüyor... 
</HEADLINE>
<TEXT>

     İstanbul'un Anadolu yakasının elektrik dağıtımı ve ticareti faaliyetlerinin devralınmasına ilişkin, TEDAŞ ile Aktaş Elektrik yetkililerin görüşmeler yaptığı bildirildi. 
     Kozyatağı'ndaki şirket merkezinde devam eden görüşmeler nedeniyle, Aktaş yöneticilerine ulaşılamadı. 
     Uzun bir yargılama sürecine konu olan Aktaş Elektrik'in imtiyaz sözleşmesinin iptali, Elektrik Mühendisleri Odası'nca EMO kamu yararı gözetilmediği gerekçesiyle, Aktaş Elektrik ile bakanlık, TEAŞ ve TEDAŞ arasında imzalanan sözleşmelerin yürütülmesinin durdurulması ve iptali amacıyla açılan dava sonucu gerçekleşti. 
     Dava sürürken, Danıştay Nöbetçi İdare Dava Daireleri Genel Kurulu'nun 24 Ağustos 1999 tarihli yürütmenin durdurulması kararı doğrultusunda 7 Ekim 1999 tarihinden itibaren şirketin işletme faaliyetlerine Enerji ve Tabii Kaynaklar Bakanlığı'nca el konuldu. 
     Daha sonra, söz konusu davanın esastan karara bağlanmış olması, bakanlık ile şirket arasında imzalanan İmtiyaz Sözleşmesi, İşletme Hakkı Devir Sözleşmesi ve Enerji Satış Anlaşması'nın iptali isteminin reddini içeren Danıştay Kararı'nın uygulama süresinin 30 Aralık 1999 günü dolması çerçevesinde 30 Aralık 1999 tarihi itibarıyla el koyma işlemi kaldırıldı. 
     Bakanlığın el koyma işleminin kaldırılması sonucu yönetime el koyan 3'ü Bakanlık, 3'ü TEAŞ ve 10'u TEDAŞ yetkilisi olan heyet üyeleri, şirketten ayrıldılar. 
     Enerji ve Tabii Kaynaklar Bakanlığı'nın, Aktaş tesislerini, üzerindeki haklarla birlikte her türlü borç ve yükümlülükten arındırılmış, bakımlı, tam ve çalışır durumda devralması bekleniyor. 
     Devralma işlemleri, şirketin kendisine sözleşme ile devredilmiş olan tesisler ile görev süresince hizmetle ilgili yapılmış ve yapılmakta olan tüm tesisler, taşınır ve taşınmaz malları kapsayacak. 
     Türk Ticaret Kanunu hükümlerine göre kurulmuş olan Aktaş Elektrik Ticaret A.Ş'nin tüzel kişiliğinin devralınması ise söz konusu olmayacak. Ancak devralma işleminden sonra, şirket artık İstanbul'un Anadolu yakasında elektrik dağıtımı ve ticareti yapamayacak. 
     Geçmiş yıllara ait mahsuplaşma işlemlerine ilişkin Bakanlık Teftiş Kurulu Başkanlığı tarafından başlatılan incelemeler de devam ediyor. 
     Bakanlar Kurulu, Aktaş Elektrik A.Ş'yi 3096 sayılı Türkiye Elektrik Kurumu Dışındaki Kuruluşların Elektrik Üretimi, İletimi, Dağıtım ve Ticareti ile Görevlendirilmesi Hakkında Kanun'un ilgili maddeleri uyarınca 24 Ağustos 1989'da İstanbul'un Anadolu yakasında 30 yıl süreyle elektrik üretimi, iletimi, dağıtımı ve ticareti yapmakla görevlendirdi. 
     Aktaş ile 30 Mart 1990'da imzalanan İşletme Hakkı Devir Sözleşmesi Danıştay 10. Dairesi'nce iptal edilince 2 Aralık 1997'de dava konusu olan imtiyaz sözleşmesi imzalandı. 
     Elektrik Mühendisleri Odası'nın EMO imtiyaz sözleşmesinin iptali istemiyle açtığı dava 4 yılı aşkın süre boyunca çeşitli aşamalardan geçti. 
     






</TEXT>
</DOC>
