<DOC>
<DOCNO> 57036 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/13/son/sonspo06.html </URL>
<DATE> 2001/12/13/ </DATE>
<TIME>  </TIME>
<AUTHOR>  </AUTHOR>
<HEADLINE>
NBA'de Hido durdu, Sacramento vuruldu 114 - 88 
</HEADLINE>
<TEXT>

     ABD Profesyonel Basketbol Ligi'nde NBA , 6. hafta mücadelesine, bu sabaha karşı yapılan 5 maçla devam edildi. 
     Pasifik Grubu'nda 2. sırada yer alan Sacramento Kings, 23. maçında 6. yenilgisini deplasmanda Phoenix Suns'dan 114-88'lik skorla aldı. Bu 
     maçta Kings formasını 22 dakika giyen Hidayet Türkoğlu, 4 sayı kaydederken, 2 sayılık atışlarda 6'da 2, 3 sayılık atışlarda da 2'de 0'lık yüzdeyle oynadı. Türkoğlu ayrıca, 2 savunma ribaundu aldı, 2 de asist yaptı. Kings takımının yine en skorer oyuncusu olan ve bu sezonki en fazla ribaundu 12 ile bu maçta alan Chris Webber, 21 sayı ve 4 asiste karşın yenilgiyi önleyemezken, Mike Bibby de 15 sayı ve 5 asistle oynadı. 5 oyuncunun çift haneli sayı ürettiği Suns'da ise Shawn Marion, 21 sayı ve 13 ribaunt, Tony Delk de 21 sayı ve 5 ribauntla en fazla göz dolduran oyuncular oldular. Ev sahibi ekipte ayrıca Anfernee Hardaway, 19 sayı ve 4 ribaunt, John Wallace, 19 sayı ve 9 ribaunt, Stephon Marbury de 15 sayı ve 12 asistle galibiyete büyük katkı yaptılar. Washington Wizards'ın, kendi sahasında Miami Heat'i 82-80 yenerken hayli zorlandığı maçta, Wizards forması giyen Michael Jordan, 25 sayı, 6 ribaunt ve 7 asistlik performansıyla yine sahanın yıldızı oldu. Wizards'da ayrıca Richard Hamilton, 23 sayı ve 4 ribauntla oynarken, konuk ekipte Jim Jackson'ın 18 sayı, LaPhonso Ellis'in 15 sayı ve 5 ribaunt, Brian Grant'ın da 12 ribauntluk performansları, galibiyete yetmedi. Ortabatı Grubu lideri ve ligin en iyi 2. galibiyet yüzdesine sahip ekibi durumundaki San Antonio Spurs ise kendi sahasında Kanada temsilcisi Toronto Raptors'a 108-95'lik skorla üstünlük sağlayarak, 19. maçında 15. galibiyetini aldı. Bu maçta Spurs'da ''ikiz kuleler'' olarak adlandırılan oyunculardan Tim Duncan, 28 sayı, 13 ribaunt ve 4 asistle galibiyette başrolü oynarken, ''amiral'' lakaplı David Robinson ise 9 sayı ve 10 ribaunda imza koydu. Steve Smith de 17 sayıyla oynadı. Konuk ekipte de 16 sayı ve 7 asistle oynayan Alvin Williams ve 14 sayı ve 5 ribauntla oynayan Kean Clark dışında skora katkıda bulunan oyuncu çıkmadı. Ligde günün diğer maçlarında ise Minnesota Timberwolves, deplasmanda Utah Jazz'ı 98-87, Los Angeles Clippers da kendi sahasında Seattle Supersonics'i 114-94 yendiler. NBA'de, 6. hafta mücadelesine, yarın sabaha karşı yapılacak 6 maçla devam edilecek. 
     






</TEXT>
</DOC>
