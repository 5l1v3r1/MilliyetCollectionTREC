<DOC>
<DOCNO> 88730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur07.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Trafik canavarı, ambulansı vurdu... 
</HEADLINE>
<TEXT>

     Sincan Devlet Hastanesi'nden Numune Hastanesi'ne hasta sevk eden 112 Hızır Acil Servis ambulansına, halk otobüsü çarptı. 
     Trafik kazasında, ambulanstaki doktor hayatını kaybetti, sürücü ile sağlık memuru da yaralandı. 
     Edinilen bilgiye göre, dün gece, Yenikent 112 Hızır Acil Servisi'ne ait İsmail Güzel yönetimindeki 06 FJ 562 plakalı ambulans, araçta görevli Doktor Muzaffer Özgül ve Sağlık Memuru Mustafa Özbek'le beraber durumu ağırlaşan bir hastayı almak üzere Sincan Devlet Hastanesi'ne gitti. 
     Sincan'daki hastayı Numune Hastanesi'ne kaldırmak üzere harekete geçen ambulansa, Etimesgut Şeker Fabrikası önündeki kavşakta, Tayfun Badem yönetimindeki 06 EZB 44 plakalı özel halk otobüsü, yandan çarptı. 
     Kazada ağır yaralanan Doktor Muzaffer Özgül, olay yerinden geçen Sincan Devlet Hastanesi'ne ait bir ambulansla Numune Hastanesi'ne kaldırılırken yolda hayatını kaybetti. 
     Kazada yaralanan ambulans sürücüsü Güzel ile sağlık memuru Özbek de ambulanstaki hastayla birlikte Ankara Numune Hastanesi'ne kaldırıldı. Yaralıların hayati tehlikesinin bulunmadığı bildirildi. 
     Halk otobüsünün sürücüsü Badem, kazanın ardından gözlem altına alındı. 
     Hızır Acil Servis personelini çok sevdikleri doktor arkadaşları Muzaffer Özgül'ü kaybetmenin hüznü kaplarken, Doktor Özgül'ün Antalya'da yaşayan ailesi de oğullarının cenazesini almak üzere Ankara'ya geldi. 
     





</TEXT>
</DOC>
