<DOC>
<DOCNO> 77613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo20.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Inter Başkanı ''Emre ve Okan bizimle kalacak.." 
</HEADLINE>
<TEXT>

     F.C İnter Kulübü'nün başkanı Massimo Moratti, Emre ve Okan için, ''Türkler bizimle kalacak'' dedi. 
     Moratti, F.C İnter'de ilk sezonlarını geçiren Türk futbolcular Emre Belözoğlu ve Okan Buruk'u değerlendirdi. Moratti, Türk ikili hakkında şu değerlendirmeyi yaptı 
     ''Çok iyiler. Genç olmaları bize gelecek için ümit veriyor. Oynadıkları mevkilerde büyük yetenekleri var. Uluslararası futbolda da büyük tecrübeleri bulunuyor. Kadroda az yer almalarının tek nedeni olan sakatlıkları, bu da bu yıl bizde çok fazla tecrübe kazanamamalarına yol açtı.'' Okan'ın birçok maçın kazanılmasında faydalı olduğunu kaydeden İnter başkanı, Emre için, ''Orta sahada çok yetenekli. Onun üzerinde çok duruyor ve çok şeyler bekliyoruz. Sakatlığından dolayı bu yıl çok fazla tecrübe kazanamadı, ama ben inanıyorum ki itibara alınan ve eksiksiz bir futbolcu'' ifadelerini kullandı. 
     Massimo Moratti, ''Bu futbolcular Türkiye'de çok ünlüler ama İnter'de çok fazla yıldız futbolcu bulunmasından biraz psikolojik problem yaşadılar. Siz ne dersiniz'' soruna şu karşılığı verdi 
     ''Olabilir. Maalesef psikolojik yardımın her futbolcu için gerektiği doğru. Ama diğer yandan futbolun gerçeği bu. Sadece İnter'e gelenlerde olan bir şey değil. Her takımda bazı futbolcuların daha fazla ön plana çıkması normal. Belki bazen kendini kötü hissediyorlar, ama ben inanıyorum ki sahada yerini fethetmek için mücadele etmeleri önemli. Bu şekilde çok fazla şey öğreniyorlar. Bence sonunda biraz psikolojik özveri gerekiyor. İkisinin de çok iyi karakteri ve kalitesi var.'' Moratti, ''Emre ve Okan gelecek yıl da İnter de mi'' sorusunu ise ''Eminim ki evet. Türkler bizimle kalacak'' diye yanıtladı. 
     
     "Hakan'ı izliyorum, çok iyi.." 

     İnter Kulübü Başkanı Moratti, ocak ayında Parma'ya satılan Hakan'ın durumuyla ilgili olarak da ''Onu izliyorum. Çok iyi. Pazar günü golünü gördüm. Bizde kaldığı süre içinde üzerine düşen görevi yaptı. Çok fazla atak oyuncumuz vardı. Biliyorsun ki, Ronaldo da az oynadı'' yorumunda bulundu. 
     13 yıl sonra şampiyonluğa çok yakın olan İnter'in ligin bitimine 4 
     hafta kala ''gücünü ortaya koyup sakin olması'' gerektiğini de belirten Moratti, şampiyonluğa ulaşmada 2 Türk'ün de yararlı olacağını düşündüğünü sözlerine ekledi. 
     






</TEXT>
</DOC>
