<DOC>
<DOCNO> 76997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/07/son/sontur02.html </URL>
<DATE> 2002/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "İntihar komandolarının haleti ruhiyelerini anlıyoruz" 
</HEADLINE>
<TEXT>

     Saadet Partisi SP Genel Başkanı Recai Kutan, İsrail ile tankların modernizasyonu amacıyla imzalanan anlaşmanın iptali için ellerinden geleni yapacaklarını söyledi. 
     Kutan, Konya'da partisince 100. Yıl Spor Salonu'nda düzenlenen ''Saadet Gecesi''nde, İsrail'in bütün dünyanın gözü önünde Filistin'de bir katliam yaptığını ifade etti. 
     Türkiye'nin Filistin'in bu zor durumunda gereği gibi yanında olmadığını iddia eden Kutan, şöyle konuştu 
     ''İsrail askerleri Filistin'e girmiş, Yaser Arafat'ın evinin etrafını kuşatmışken bizim beceriksiz hükümetimiz, oturmuş İsrail'le bir tank ihalesi anlaşması imzalıyor. İsrail dünya kamuoyu önünde sıkışmış durumdayken, siz götürüyorsunuz 700 milyon doları veriyorsunuz.'' İsrail'le tankların modernizasyonu amacıyla yapılan anlaşmayı iptal ettirmek için ellerinden geleni yapacaklarını belirten Kutan, bütün hukuki yolların denenerek anlaşmanın yürürlükten kaldırılması için gerekirse Danıştay'a kadar gideceklerini söyledi. 
     
     "Başka seçenek bırakmadınız" 
     İsrail'in, Filistin'e düzenlediği saldırının bir nefsi müdafaa olduğu fikrini de eleştiren Kutan, şunları kaydetti 
     ''ABD, İsrail'in saldırma sebebini anladığını söylüyor. Neymiş, bazı Filistinli gençler vücutlarına bomba bağlıyorlarmış, bunu patlatıp bazı sivil Yahudilerin öldürülmesine sebebiyet veriyorlarmış. 
     Bunun adı da terörmüş. Ama siz yaptığınız bu zulümlerle Filistinli gençlere başka bir seçenek bırakmadınız. Bir insanın kendi canına kıyması için, öyle bir karar vermesi için hangi şartların olması lazım Ülkesi işgal edilmiş, tüm yakınları katledilmiş ve bunlardan daha önemlisi millet olarak aşağılanmış ve onurları ezilmiş, bütün bunlar yüzünden hayatını gözden çıkarmış. O intihar eden Filistinli gençlerin haleti ruhiyesini de biz anlıyoruz.'' Recai Kutan, Arapların 1. Dünya Savaşı'nda Osmanlı askerlerini arkadan hançerlediği iddialarının da bazı İsrail yanlısı çevreler tarafından ortaya atıldığını ileri sürerek, ''Bu iddialar tamamen iftiradır. Evet küçük bir gurubun savaşta ve savaşın gerisinde bir takım teşebbüslerde bulunduğu doğrudur. Ancak bunu Filistinliler için söyleyemezsiniz. Bize savaş sırasında ekmek verenler, su verenler bu Filistinli kardeşlerimizdir'' diye konuştu. 
     






</TEXT>
</DOC>
