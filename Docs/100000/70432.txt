<DOC>
<DOCNO> 70432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/son/sonspo26.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Genel Kurulu'ndan Galatasaray Adası için kiralama onayı... 
</HEADLINE>
<TEXT>

     Galatasaray Kulübü Mali Genel Kurul Toplantısı sona ererken, Galatasaray Adası ile ilgili, toplantıdan önce verilen bir önerge oylandı. 
     Yönetim kuruluna, Kuruçeşme'deki Galatasaray Adası'nı kiralama ve üzerinde inşaat yapılması yetkisi veren önerge, katılanların oy çokluğuyla kabul edildi. 
     Önerge üzerinde görüşlerini açıklayan üyelerden bazıları, projenin hemen yapılmamasını ve proje için uluslararası yarışma düzenlenmesini isterken, bazı üyeler ise projenin bir an önce yaşama geçirilmesini istedi. 
     
     Notlar... Notlar... 
     Galatasaray Kulübü Mali Genel Kurulu'na, aidatını yatıran 3 bin 125 üyeden 777'si katıldı. 
     Tevfik Fikret Salonu'na sığamayan üyeler için lise koridorlarına dev ekranlar konularak, dışarıda kalanların da konuşmacıları izlemeleri sağlandı. 
     -Toplantıda konuşmacı olarak söz alan üyeler, eleştirilerde bulundu. Bazı üyeler altyapıya yeterli önem verilmediğinden yakınırken, bazıları ise halka arz edilen senetlerden sadece 136 Galatasaray Kulübü üyesinin aldığını belirttiler. 
     -Galatasaray Kulübü'nün iki başkan adayı Mehmet Cansun ve Özhan Canaydın da genel kurulda seçim kongresi için kulis faaliyetlerinde bulundu. Mehmet Cansun'un listesinde Abdurrahim Albayrak ve Aziz Üstel'in yer almasının kesinleştiği öğrenildi. 
     






</TEXT>
</DOC>
