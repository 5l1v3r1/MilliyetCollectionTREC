<DOC>
<DOCNO> 71363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sontur14.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
''Dadı'' dizisinde içilen bira, Star TV'ye ceza getirdi 
</HEADLINE>
<TEXT>

     Televizyon dizisinde içilen bira, dizinin gösterildiği kanala yayın durdurma cezası getirdi. Radyo ve Televizyon Üst Kurulu RTÜK , Gülben Ergen'in başrolünü oynadığı ''Dadı'' adlı dizide, oyuncuların bir bar sahnesinde içtikleri biranın reklamının yapıldığı gerekçesiyle Star TV'ye 1 gün yayın durdurma cezası verdi. 
     RTÜK, dün yaptığı toplantıda, İzleme ve Değerlendirme Dairesi'nin raporlarını ele aldı. 
     İzleme ve Değerlendirme Dairesi'nin raporunda, ''Dadı'' adlı dizinin 2 Mart'ta yayınlanan bölümünde, başrol oyuncusu ve bayan arkadaşının gittikleri barda basketbol maçı seyrederken, bir bira firmasının adını taşıyan tepside getirilen, yine aynı firmaya ait biraları içtiklerine ilişkin görüntülerin yayınlandığı bildirildi. 
     Raporda, dizinin ilerleyen bölümlerinde de yine aynı firmanın adının yazılı olduğu kaşkoller, bayrak ve şapkalar ile ayrıca, başrol oyuncusu Gülben Ergen'in, söz konusu bira firmasının formasıyla çekilmiş görüntülerinin sıkça ekrana getirildiği kaydedildi. Raporda, bu görüntülerin söz konusu firmanın ürettiği biranın reklamına yönelik olduğu belirtilerek, bunun ''alkol ve alkollü içkilerin reklamının yapılamayacağı'' ve ''her türlü yayında gizli reklam yapılamayacağı''na ilişkin yasalara aykırı olduğu görüşüne yer verildi. 
     RTÜK, yaptığı değerlendirme sonucu bu yayının, 3984 Sayılı Radyo ve Televizyonların Kuruluş ve Yayınlarına ilişkin Yasa'nın 4. 
     maddesindeki ''Yayınlarda adalet ve tarafsızlığa, yasalara saygılı olma esasına uygun yayın yapılması''nı öngören ı bendine aykırı olduğuna hükmederek, Star TV'ye 1 günlük yayın durdurma cezası verdi. 
     






</TEXT>
</DOC>
