<DOC>
<DOCNO> 98921 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sonspo10.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Basketbol'da ''Mini Dünya Kupası'' yarın başlıyor... 
</HEADLINE>
<TEXT>

     Basketbolda ''Mini Dünya Kupası'' olarak adlandırılan ''Efes Pilsen İstanbul World Cup'' yarın başlayacak. 
     Abdi İpekçi Spor Salonu'nda 5 gün sürecek organizasyonda Türkiye'nin yanı sıra 14. Dünya Erkekler Basketbol Şampiyonası'na katılacak Brezilya, Yugoslavya, Angola, Cezayir, Çin, Kanada ve Bulgaristan milli takımları mücadele edecek. 
     Efes Pilsen'in sponsorluğunda gerçekleştirilecek organizasyonda basketbolseverler dünyaca ünlü basketbolcuların yanı sıra ''Mini Dünya Kupası''nda oldukça iddialı olan A Milli Basketbol Takımı'nın önemli rakipleriyle yapacakları heyecanlı karşılaşmaları izleme olanağı bulacak. 
     A Grubu'nda Angola, Brezilya ve Çin ile karşılaşacak Türkiye, ilk maçını yarın saat 20.00'de Çin ile yapacak. 
     B Grubu'nda ise Cezayir, Bulgaristan, Kanada ve Yugoslavya takımları yer alacak. 
     
     İLK GÜNÜN PROGRAMI 
     Mini Dünya Kupası'nda ilk günün programı şöyle 
15.15 Brezilya - Angola 

     17.30 Kanada - Bulgaristan 

     20.00 Türkiye - Çin 

     21.45 Yugoslavya - Cezayir 
     
     DEMİREL ''ÖNEMLİ BİR ORGANİZASYON'' 
     Basketbol Federasyonu Başkanı Turgay Demirel, organizasyonun tanıtımıyla ilgili düzenlenen basın toplantısında, bu kupanın A Milli Takım için çok önemli olduğunu vurguladı. 
     Yaklaşık bir aydır 14. Dünya Erkekler Basketbol Şampiyonası hazırlıklarını sürdüren millilerin performansının bu turnuvada izleneceğini ifade eden Demirel, ''Tarihimizde ilk kez katıldığımız Dünya Şampiyonası öncesinde düzenlenen bu organizasyonun önemi çok büyük. Bu organizasyonu federasyonun kendi imkanlarıyla yapması pek mümkün olamazdı, bu nedenle Efes Pilsen'e teşekkür ediyoruz'' dedi. 
     Turgay Demirel, turnuvaya katılan ülke yetkililerinde iyi izlenimler bırakmak istediklerini belirterek, ''Tüm katılan ekiplere, basketbol dostlarımıza İstanbul'un tüm güzelliklerini sunarak, unutamayacakları bir ev sahipliği yapmak, buradan çok iyi anılarla ayrılmalarını istiyoruz. Böylece daha sonra düzenleyeceğimiz organizasyonlara seve seve katılmalarını bekleyeceğiz. Emeği geçen herkese sonsuz teşekkür ediyorum'' diye konuştu. 
     Basın toplantısına Demirel'in yanı sıra Basketbol Federasyonu Genel Koordinatörü Ali Özsoy, Efes Pilsen Kulübü Asbaşkanı Çetin Çeki, A Milli Basketbol Takımı Genel Menajeri Doğan Hakyemez ve kupada mücadele edecek ülke takımlarının menajerleri de katıldı. 
     
     ÇEKİ ''EFES PİLSEN İÇİN BASKETBOL ÇOK ÖNEMLİ'' 
     Efes Pilsen Kulübü Asbaşkanı Çetin Çeki, organizasyona sponsorluk yapmaktan dolayı duydukları memnuniyeti ifade ederek, özellikle basketbol branşının kendileri için çok önemli bir spor dalı olduğunu söyledi. 
     Bu organizasyona sponsor olmakla, önümüzdeki dönemlerde de desteklerinin süreceğini anlatmaya çalıştıklarını ifade eden Çeki, ''Bu organizasyona verdiğimiz destek, Efes Pilsen'in sponsorluk yelpazesindeki yerinin daha da gelişip, güçleneceğinin kanıtı olacaktır'' dedi. 
     A Milli Basketbol Takımı Genel Menajeri Doğan Hakyemez de geçen yıl Avrupa Şampiyonası'nda 2. olan millilerin, aldığı bu derecenin haklılığını bu turnuvada göstereceklerini ifade etti. 
     Milli Takım'da sakatlıklar nedeniyle bazı şansızlıkların yaşandığını kaydeden Hakyemez, sol el tarak kemiğinde çatlak olan Hüseyin Beşok'un, hazırlık döneminin sonlarına doğru Detroit'te gerçekleştirilecek turnuvada mücadele edebileceğini söyledi. Ayağı burkulan Alper Yılmaz'ın sakatlığının ciddi olmadığını anlatan Hakyemez, Kerem'in de anjin olduğu, ancak bu turnuvada oynayabileceğini belirtti. 
     Milli Takım'ın hazırlıklarını en iyi şekilde sürdürdüğünü kaydeden Doğan Hakyemez, bunu da kupada sergileyecekleri oyunla sporseverlere göstereceklerini söyledi. 
     Turnuvada mücadele edecek ülke milli takımlarının menajerleri de 14. Dünya Şampiyonası öncesi böyle önemli bir organizasyonda yer almaktan mutluluk duyduklarını söylediler. 
     Diğer yandan, Kanada Milli Takımı'nda yer alan bir oyuncunun elinde kırık tespit edildiği, bir diğerinin ise ailesinden birinin vefat etmesi üzerine Kanada'nın turnuvaya 10 sporcuyla geldiği bildirildi. 
     Bu arada, organizasyonda yaklaşık 200 gönüllünün görev yapacağı öğrenildi. 
     





</TEXT>
</DOC>
