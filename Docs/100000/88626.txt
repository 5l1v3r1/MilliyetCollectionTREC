<DOC>
<DOCNO> 88626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/spor/spo02.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Fatura Simao'ya 
</HEADLINE>
<TEXT>

Fenerbahçe Yönetim Kurulu, transferinden doğan 500 bin dolarlık açığı kapatmak için Brezilyalı futbolcuya rest çekti. Simao çaresiz kaldı, alacağının yarısından vazgeçti 
     GÜRCAN BİLGİÇ 

     İkinci sorgulama 
     SARI - Lacivertli yönetim, transferinde menajerlerin 500 bin dolara ulaşan komisyon payı nedeniyle Simao ile masaya oturdu. Başkan Aziz Yıldırım’ın, Brezilya’ya kadar gidip, ortaya çıkardığı "vurgun"un ardından kulübün parasını geri almak için gerçekleştirilen operasyonun sonuca ulaşamaması üzerine fatura Simao’ya kesildi. Yöneticiler, bir yıl daha sözleşmesi bulunan tecrübeli futbolcudan bu parayı menajerlerinden alıp, kendilerine getirmesini istediler. 
     
     İmzayı attı 
     SİMAO bu olaydan haberi olmadığını ifade etmesine rağmen yöneticileri ikna edemedi. Yönetim, önüne bir belge uzatıp, "Ya 500 bin dolarlık çekleri getir, ya da senin alacağından bu parayı keseriz" restini çekti. Fenerbahçe ile 1 milyon dolara anlaşan Simao, Türkiye’de kalmak için belgeyi imzalamak zorunda kaldı. Washington’u da getiren Simao’nun menajeri Gilmar Rinaldi’nin, 15 Haziran’da İstanbul’a gelip, konuyu tekrar masaya yatıracağı bildirildi. 
     
Lorant’a şok haber      FENERBAHÇELİ yöneticilerle transfer görüşmeleri yapmak için İstanbul’a gelen Teknik Direktör Lorant dün apar - topar Almanya’ya döndü. Tatilde olan karısının kaza geçirdiğini öğrenen Alman çalıştırıcı aldığı bu kötü haber üzerine adeta şok oldu. Lorant, Sarı - Lacivertli takımın prensip anlaşmasına vardığı Ortega’nın da dün İngiltere ile oynadığı maçı izleyemedi. Lorant, bir kaç gün içinde İstanbul’a dönerek yeniden transfer çalışmalarına katılacak. 
     
Öğreneceğim ne çok şey varmış’      MİLLİ Takım’ın 23 kişilik kadrosunda yer almamasına rağmen G.Kore’de kalan Serhat, çok isabetli bir karar verdiğini söyledi. Tatil yerine çalışmayı tercih ettiğini belirten genç golcü, "Türkiye’nin en iyi isimleriyle beraberim. Çok şeyler öğrendim" dedi. Yeni sezonun çok zorlu geçeceğinin altını çizen Serhat, "Washington ya da başka bir ismin transferi hiç önemli değil. Tabii ki hedefim banko oynamak. Bunun için çalışıyorum. Oynamasam da beklemesini bilirim" açıklamasını yaptı. 
     
Halka arz mesaisi      ŞİRKETLEŞME ve halka arz konusunda üyelerden tam destek alan Fenerbahçe yönetimi, hazırlık çalışmalarını hızlandırdı. Dünden itibaren yoğun bir tempoya giren yöneticiler, üyelere sunulan bildirgelerde yer alan maddeleri ana sözleşmede toplamaya çalışıyorlar. Bunun gerçekleşmesinin ardından üyelere tekrar yapılan çalışmalar hakkında bilgi verilecek. Sarı - Lacivertliler, daha sonra da halka arz için uygun zamanı beklemeye başlayacaklar. 
     
İsmail gülüyor      FENERBAHÇE’YE transferinin ardından ameliyat geçiren İsmail Güldüren, Samandıra’daki yoğun tempoda geçen çalışmaların ardından hazır duruma geldi. Bursa’da ailesiyle hasret gideren başarılı futbolcu, "Çalışmalarıma devam ediyorum. Hiçbir sorunum yok. Sabırsızlıkla yeni sezonu bekliyorum. Ortega ve Almeyda ile aynı takımda oynamak büyük mutluluk verir. Fenerbahçe, iki kulvarda da başarılı olacaktır" diye konuştu. 
     
Ümit Özat’a Avrupa önlemi      SARI - Lacivertliler, performansıyla Avrupa kulüplerinin dikkatini çeken ve peş peşe transfer teklifleri alan Ümit Özat’ı önümüzdeki yıllarda da bırakmamayı kafasına koydu. Yönetimin, sezonun başlamasının ardından bir yıl daha sözleşmesi bulunan milli futbolcuyu yeni bir mukavele için ikna etmeye çalışacağı öğrenildi. Glasgow Rangers ve Celtic’in transfer için bastırması yönetimi bu yola itti. 
     



 SPOR 





































</TEXT>
</DOC>
