<DOC>
<DOCNO> 82517 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/siyaset/asiy.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Başbakan’ı ziyaret etmedi 
</HEADLINE>
<TEXT>
Beklenen Derviş 
hastaneye gelmemiş 
Bakanlar ve parti liderleri hafta sonu Başbakan’ın kaldığı hastaneye akın ederken, Ürgüp yolunda kendisine telefonla ulaşılan Derviş, tatilini kesmedi 
     ANKARA Milliyet 

     Başbakan Bülent Ecevit’in hastaneye kaldırıldığı saatlerde eşi ve arkadaşlarıyla beraber hafta sonu tatili için Ürgüp’e yola çıkan Devlet Bakanı Kemal Derviş, haberi aldığı halde tatilini yarıda kesmedi. Derviş, cumartesi günü önce TOBB Genel Kurulu’na katılarak konuşma yaptı. Konuşmasının ardından da saat 12.30 sıralarında Genel Kurul’dan ayrılarak beraberinde arkadaşları ve eşi Catherine Derviş’le hafta sonu tatili için Ürgüp’e doğru otomobille yola çıktı. Derviş henüz yoldayken, kendisine telefonla Ecevit’in hastaneye kaldırıldığı haberi verildi. 
     Haberi aldığı sırada henüz Ürgüp’e ulaşmayan Derviş, çok sevdiğini sık sık vurguladığı Ecevit’in hastalık haberini almasına rağmen Ankara’ya dönmedi. Akşam saatlerinde Ürgüp’e varan Derviş’in Ankara’yı arayıp Ecevit’in sağlık durumu hakkında bilgi aldığı kaydedildi. 
     Derviş ve eşinin geceyi Ürgüp’ün tarihi Yunak Evleri’nde geçirdikleri saatlerde ise bakanlar ve parti liderleri Ecevit’in kaldığı Başkent Üniversitesi Hastanesi’ne akın ettiler. Hafta sonunu İstanbul’da geçiren Başbakan Yardımcısı Hüsamettin Özkan da Ankara’ya geri döndü. Gelenler arasında Ecevit’in kısa bir süre önce "Karanlık geçmişin mirasçısı" dediği AKP Genel Başkanı Tayyip Erdoğan bile vardı ancak Derviş yoktu. Hafta sonu Ecevit’i ziyaret eden isimler şöyle 
     Başbakan Yardımcısı Devlet Bahçeli, TBMM Başkanı Ömer İzgi, Sağlık Bakanı Osman Durmuş, Devlet Bakanı Şükrü Sina Gürel, İçişleri Bakanı Rüştü Kazım Yücelen, Enerji Bakanı Zeki Çakan, Devlet Bakanı Nejat Arseven, Devlet Bakanı Edip Safter Gaydalı, AKP Genel Başkanı Recep Tayyip Erdoğan, DYP Genel Başkanı Tansu Çiller, Tarım Bakanı Hüsnü Yusuf Gökalp, Adalet Bakanı Hikmet Sami Türk. 
     
Bahçeli Çok iyi Durmuş Tekrarlar      Başbakan Bülent Ecevit’in 26 saat Başkent Üniversitesi’nde gözetim altında tutulmasının ardından yapılan çelişkili açıklamalara, Başbakan Yardımcısı ve MHP Genel Başkanı Devlet Bahçeli ile MHP’li Sağlık Bakanı Osman Durmuş da katıldı. Bahçeli, Ecevit’in sağlığının gayet iyi olduğunu söylerken, Durmuş, "Rahatsızlığı önümüzdeki günlerde tekrarlamaz diyemem" dedi. 
     Azerbaycan Cumhurbaşkanı Haydar Aliyev’in resmi davetlisi olarak Bakü’ye hareket etmeden önce gazetecilerin konuya ilişkin sorularını yanıtlayan Bahçeli, "Kendisi gayet sağlıklı ve sanırım bugün dün görevine dönerek Başbakanlık’ta olacaktır" diye konuştu. 
     Bahçeli ile birlikte Bakü’ye giden Durmuş ise, aynı yöndeki sorulara farklı bir karşılık verdi. Durmuş, "Sayın Ecevit’in rahatsızlığı önümüzdeki günlerde tekrarlamaz diyemem. Ancak şu anda durumu çok iyi" açıklamasında bulundu. Yöneticilerin, çalışma ortamlarından kaynaklanan stres nedeniyle düzenli sağlık kontrolünden geçmelerini de isteyen Durmuş, bu işlemin yadırganmaması gerektiğini vurguladı. 
     
Çay döküldü      METİNA YILDIRIM Nevşehir 

     Kapadokya’da tarihi ve turistik merkezleri ziyaret eden Devlet Bakanı Kemal Derviş ve Catherine Derviş, tarihi Asmalı Konak’ta, yöresel yiyeceklerin ağırlıklı olduğu bir yemek yedi. Daha sonra çanak çömlek atölyelerini ziyaret eden Derviş, Kızılırmak kilinden yapılmış eserleri incelerken, elindeki bardaktaki çayı üzerine döktü. 
     



 SİYASET 
















</TEXT>
</DOC>
