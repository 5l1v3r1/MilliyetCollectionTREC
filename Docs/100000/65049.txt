<DOC>
<DOCNO> 65049 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur11.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Avukat mahkemeye bağırdı ''Müslümanları yargılayamazsınız'' 
</HEADLINE>
<TEXT>

     Yasadışı ''İslami Hareket Örgütü'' davasının temyiz duruşması, sanık İrfan Çağırıcı'nın avukatı Abdurrahman Sarıoğlu'nun laiklik karşıtı söylemlerine sahne oldu. 
     Duruşmada kendini ''imam'' ilan ederek, ''laik devletin kendisiyle sözleşme yaptıktan sonra müslümanları yargılayabileceğini'' iddia eden Avukat Sarıoğlu'na, diğer sanık avukatları ''Savunma hakkı kötüye kullanılıyor'' diyerek tepki gösterdi. 
     Gazeteci-yazar Çetin Emeç ve Turan Dursun ile İran rejim muhalifi Ali Akbar Gorbani'nin öldürülmesi olaylarının da içinde yer aldığı çok sayıda cinayet, bombalama ve gasp eylemlerinden sorumlu tutulan yasadışı İslami Hareket Örgütü hakkında açılan davada verilen mahkumiyet kararlarının temyiz duruşması, Yargıtay'da yapıldı. 
     
     Savunmaya besmeleyle başladı 

     Davanın bir numaralı sanığı yasadışı İslami Hareket Örgütü'nün icra üyesi İrfan Çağırıcı'nın avukatı Abdurrahman Sarıoğlu, savunmasına besmele çekerek başladı. 
     Türkiye'de ''Kürtlerin ve müslümanların yüzeysel yargılandığını'' iddia eden Sarıoğlu, ''Laik düzeni müvekkilim de kabul etmez ben de kabul etmem. Ancak İslam hukukuna göre, Türkiye'deki bu rejimi değiştirme emri var mı Şu anda yok, çünkü müslümanların gücü yok'' görüşlerini ileri sürdü. 
     Bu olaylar içinde İran'ın rolünün de tespit edilmesi gerektiğini kaydeden Sarıoğlu, İran'ın Türkiye'de İslami bir rejim istemediğini öne sürdü. 
     
     Laik devlet Müslümanları yargılayamaz 

     Gazeteci-yazar Çetin Emeç ile Turan Dursun'un devlet tarafından da öldürülmüş olabileceğini, bu yönde iddialar bulunduğunu ileri süren Sarıoğlu, şu görüşleri savundu 
     ''Ortada müslümanların temel hak ve özgürlükleri vardır. Gümüşhane Barosu başkanının öldürülmesi olayında sanığın eylemi Türk Ceza Kanunu'nun 146. maddesi kapsamında görülmemiştir. Benim müvekkilimin suçu da 146 kapsamında değildir. Müvekkilime cezada indirimi öngören TCK'nın 59. maddesi uygulanmamıştır. Buna neden olarak da İrfan Çağırıcı'nın mahkemenin yetkisini tanımaması gösterilmiştir. Biz mahkemenin yetkisini değil, yargılamanın durdurulmasını talep ettik. 
     Laik devletin müslümanları yargılama yetkisi yoktur. Ben dedim ki, laik devletin müslümanlarla Hudeyba Sözleşmesi yapması gerekir. Çünkü şu anda laik rejimi değiştirme gücümüz yok. Türkiye'de bir laik, antilaik çatışması var. Bu çatışma bitsin. Müslümanlara azınlık hakları verilsin. İşte ben burada müslümanlar adına kendimi imam ilan ediyorum ve laik devletin benimle sözleşme yapmasını istiyorum.'' Avukat Sarıoğlu'nun savunması sırasında heyet üyelerinin birbirlerine gülümsedikleri görüldü. 
     






</TEXT>
</DOC>
