<DOC>
<DOCNO> 98240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/dunya/dun01.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
MADE IN USA çifte standart 
</HEADLINE>
<TEXT>

Silahlarımız sivillere karşı kullanılamaz’ diyen ABD, F-16’yla 16 sivil öldüren İsrail’e ses çıkarmadı 
     DIŞ HABERLER SERVİSİ 

     ABD’nin silah verdiği ülkelere yönelik olarak getirdiği "sivil halka karşı kullanılamaz" şeklindeki yasal sınırlamanın İsrail söz konusu olduğunda hükümsüz olduğu bir kez daha bariz şekilde ortaya çıktı. 
     İsrail’in geçtiğimiz günlerde Amerikan malı bir F - 16 savaş uçağını kullanarak Gazze’de HAMAS’ın askeri kanat sorumlusu Salah Şehade’ya yönelik olarak düzenlediği ve Şehade’nin yanı sıra 9’u çocuk 16 sivilin öldüğü saldırı, ABD tarafından geçiştirildi. 
     PKK’lı teröristlere karşı en etkili silahlardan biri olan Süper Cobra helikopterlerinin Türkiye’ye satışına "Güneydoğu’da kullanılamaz" koşulu getirmeye kalkışması hatırlarda olan ABD Dışişleri Bakanlığı, İsrail’in sivil halkı katletmesine seyirci kalmayı tercih etti. İsrail’e "Düşmanlarını, yoğun yerleşimin olduğu bölgelerde vurması güvenlik sorununu çözmez" gibi hafif bir eleştiri getiren ABD Savunma Bakanlığı Sözcüsü Richard Boucher, hemen arkasından "İsrail’in güvenliğini yönelik desteğimizin zayıflaması söz konusu olamaz" diye ekledi. Boucher, yalnızca bu tür yöntemleri tavsiye etmediklerini söyledi. ABD Dışişleri Bakanı Colin Powell da, gazetecilerin ’İsrail saldırısının "ABD silah ihracatını etkileyen yasal kısıtlamaları ihlal edip etmediği’’ sorusuna ’ABD’nin, İsrail’e verdiği silahların nasıl kullanıldığını daima gözden geçirdiği’’ şeklinde cevapladı. 
     
İşbirlikçi avı      Bu arada Şehade’yi hedef alan İsrail saldırısının ardından, Filistin polisi, "işbirlikçi" olmakla suçlanan birçok kişiyi gözaltına aldı. Hamas sorumlusu Abdülaziz El Rantissi, "Aldığımız bilgilere göre, Filistin güvenlik birimleri ve polis, şehit Salih Şehada’nın cinayetiyle ilgisi olduğundan şüphelendiği birçok kişiyi gözaltına aldı" dedi. 
     Öte yandan Batı Şeria’nın El Halil kentinde İsrailli sivilleri hedef alan Filistinli saldırganların, aynı bölgede düzenlediği iki ayrı saldırıda aralarında bir bebeğin de bulunduğu 4 İsrailli sivil öldü. Saldırılar, 4 kilometre arayla El Halil’in güneyinde düzenlendi. Zif kavşağında sivil bir araca ateş açan Filistinli saldırganlar, aynı aileye mensup oldukları tahmin edilen 3 kişiyi öldürdü. İkinci saldırıysa Carmel yerleşim birimi yakınlarında düzenlendi ve yine bir araca ateş açılması sonucu bir kişi öldü, bir kişi de ağır yaralandı. 
     



 DÜNYA 












</TEXT>
</DOC>
