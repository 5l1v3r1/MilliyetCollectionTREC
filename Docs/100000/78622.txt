<DOC>
<DOCNO> 78622 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sondun04.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
6 milyon dolarlık bozuk para 
</HEADLINE>
<TEXT>

     ABD'de 1933 yılında basılan ve üzerinde çift başlı kartal motifi bulunan 20 dolarlık altın paranın 30 Temmuz'da New York'ta yapılacak açık artırmada 6 milyon dolara satılması bekleniyor. 
     Müzayedede, az bulunan madeni paralar Sotheby's adlı salonda satışa sunulacak. Uzmanların öngördükleri fiyata ulaşıldığı takdirde, 1933 yılında basılan 20 dolarlık madeni paranın dünyanın en pahalı 
     madeni parası olacağı belirtildi. 
     Forbes dergisi, bu paranın dünyada tek olduğunu, üstelik daha tedavüle çıkmadan çalındığını yazdı. 
     ABD'yi 1933 yılında altın standardından çıkarma kararı alan dönemin Başkanı Franklin Roosevelt, üzerinde çift başlı kartal motifi bulunan yeni basılmış tüm 20 dolarlık altın paraların imha edilmesi talimatını verdi. Ancak kararın açıklanmasından sonra paraların muhafaza edildiği darphaneden 10 adet 20 dolarlık madeni paranın kaybolduğu anlaşıldı. Aradan geçen yıllar boyunca kayıp altın 20 dolarlıklardan 9'u, resmi makamlar tarafından ele geçirilerek Amerikan gizli servisi tarafından imha edildi. 
     Hiçbir zaman bulunamayan 10. altın sikkenin ise ABD dışına çıkarıldığı ve Mısır Kralı Faruk'un koleksiyonuna girdiği belirlendi. 
     Kral Faruk'un büyük bir madeni para koleksiyoncusu olduğu ve koleksiyonunda 8 bin 500 altın sikke bulunduğu biliniyor. 
     Uzmanlar, Sotheby's'in düzenleyeceği açık artırmada satışa sunulacak altın paranın bu para olduğuna inanıyorlar. 
     Kral Faruk, 1954 yılında tahttan indirilince, yeni rejim kraliyet mallarını satışa çıkardı. Bu aşamada duruma müdahale eden ABD Hazine Bakanlığı, paranın satış listesinden çıkarılmasını sağlamayı başardı, ancak para aynı gün bir kez daha esrarengiz biçimde kayboldu. 
     20 dolarlık altın sikke, 1996 yılında yeniden görüldü. Bu kez bir 
     İngiliz madeni para tüccarı, onu New York'taki Waldorf Astoria otelinde kendilerine alıcı süsü veren Amerikan gizli servis ajanlarına satmaya çalışırken tutuklandı. 
     Böylece Amerikan makamlarının eline geçen altın sikkenin 30 Temmuz'da yeni sahibine devredileceği ve kendisine, onu yasal yoldan edindiğini belirtir bir berat verileceği ifade edildi. 
     





</TEXT>
</DOC>
