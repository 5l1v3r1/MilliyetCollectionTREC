<DOC>
<DOCNO> 64246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/spor/spo03.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yedinci forvet isyanı 
</HEADLINE>
<TEXT>

Galatasaraylı futbolcular Niculescu’nun transferini, "Zaten altı santrfor vardı, yedinci nerden çıktı " sözleriyle eleştirdiler 
     ERHAN TELLİ 

     GALATASARAY’DA, Rumen Niculescu’nun transferi, takımı karıştırdı. Futbolcular yedinci yabancı kontenjanının bir hücum oyuncusuna kullanılmasına tepki gösterirken, "Takımda zaten altı tane forvet vardı. Yedincisi nereden çıktı " diye konuştular ve Lucescu’nun Rumen olmasından dolayı Niculescu’yu ayrı tutup, takım içinde eşitsizlik yaratabileceğini ileri sürdüler. 
     LUCESCU’NUN da bu konuda sıkıntı duyduğu ve dengelerin bozulmasından endişe ettiği bildirildi. Rumen hocanın en büyük sıkıntısının ise takım arkadaşlarının Niculescu’ya sırt çevirmesi olduğu bildirildi. Lucescu’nun bu konuda gerekirse önlem alacağı ve yerli futbolcularla görüşme yaparak, "Formayı savaşan alır, kimsenin yeri garanti değil" mesajını vereceği öğrenildi. 
     
Cansun öfkeli      GALATASARAY Başkanı Mehmut Cansun, UEFA’da bloke edilmiş altı milyon dolarları olduğunu belirterek, Sociedad’ın 3 milyon 800 bin doları tahsil etmediği için kalanını da kullanamadıklarını iddia etti. Avrupa Kupaları’nda oynamama ihtimallerinin bulunmadığını belirten Cansun, "150 bin dolarlık anlaşmazlık yüzünden ne Sociedad, ne de biz parayı alabiliyoruz" dedi. 
     SARI - Kırmızılı ekip, Çaykur Rizespor maçının hazırlıklarına dün sabah devam etti. Çalışmaya grip olan Hasan Şaş ve Trabzonspor’a kiralanması gündemde olan Vedat katılmadı. Sergen, Ergün ve Perez ise düz koşuyla yetindi. Sergen’in sol ayak bileğindeki sakatlığının ciddiyetini koruduğu bildirildi. Brezilyalı Vitor’u denemek için ise PAF takımıyla bir hazırlık maçı yapılacak. 
     



 SPOR 


























</TEXT>
</DOC>
