<DOC>
<DOCNO> 97730 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/24/son/soneko25.html </URL>
<DATE> 2002/07/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Büyük Tarabya Oteli'nin eşyası müzayedede kapışıldı 
</HEADLINE>
<TEXT>

     Büyük Tarabya Oteli'nin eşyasının satışından 470 milyar lira gelir elde edildi. 
     Emekli Sandığı'nın malı olan ve işletilmek üzere Milennium Copthorne Plc zinciri tarafından devralınan Büyük Tarabya Oteli'nin eşyası, 4 gün süren açık artırmayla satıldı. 
     Eskidji Müzayede Evi tarafından gerçekleştirilen müzayedede, yataklar, oturma grupları, bar ve televizyonların da aralarında bulunduğu çeşitli eşya satışa çıkarıldı. 
     Eskidji Müzayede Evi'nin sahibi Dikran Masis, 600 kişinin katıldığı müzayedede eşyanın tümünün satıldığını belirterek, ''Çok büyük ilgi vardı. Satılmayan hiçbir şey kalmadı. Çiçeklere kadar her şey satıldı. 470 milyar liralık hasılat sağlandı'' dedi. 
     Masis, Büyük Tarabya Oteli ve Ankara Oteli'nde ünlü devlet başkanlarına sunulan hizmette kullanılan çatal, bıçak, tabak gibi servis takımlarını da Ekim ayında Dolapdere'de düzenleyecekleri özel müzayedelerde satışa çıkaracaklarını söyledi. 
     Dikran Masis'in verdiği bilgiye göre, Ankara Oteli ve İzmir Efes Oteli'nin eşyasının satışı Ağustos ayı içerisinde gerçekleştirilecek. 
     





</TEXT>
</DOC>
