<DOC>
<DOCNO> 73334 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/guncel/gun06.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Emlakbank’ta yeni fezleke 
</HEADLINE>
<TEXT>

Şişli Savcılığı, üç eski genel müdürün de aralarında olduğu 18 sanığın zimmet’ suçundan 24 yıla kadar hapsini istedi 
     Şişli Cumhuriyet Başsavcılığı, Emlak Bankası’nın eski genel müdürleri Mehmet Veysi Oral, Sinan Solok, Zafer Kültürlü ile eski yönetim kurulu üyesi Prof. Dr. Hayri Erdoğan Alkin’in de aralarında bulunduğu 18 sanık hakkında yeni bir fezleke hazırladı. 
     Fezlekede, Devlet Denetleme Kurulu’ndan gelen raporda, sanıkların sözü edilen kredilerin bankaya geri ödendiği yönündeki iddialarının gerçekleri yansıtmadığı, kredilerin geri ödenmediği, ancak yasal sürecin başlamaması için bazı muhasebe işlemleriyle borcun kapatıldığı izlenimi verildiği anlatıldı. Ayrıca, mali durumları bozuk olan Akbaşoğlu Grubu’na bağlı bazı firmalara 4 milyon 150 bin dolar kredi tahsis edildiği belirtilen fezlekede, geri dönmeyen krediler nedeniyle bankanın zarara uğradığı ifade edildi. 18 sanığın, "zimmet" suçundan 6-24 yıl ceza verilmesi istenen fezleke, sanıklar hakkında iddianame düzenlenerek Ağır Ceza Mahkemesi’nde dava açılması amacıyla İstanbul Cumhuriyet Başsavcılığı’na gönderildi. 
     
     Geceyarısı gözaltına alındılar 
     Kılıçbalığı adı verilen operasyon, Cumhurbaşkanı Sezer’e bağlı DDK’ya gelen ihbarla başlatıldı. 5 ilde gece yarısı operasyonla bankanın eski genel müdürleri dahil 27 sanık gözaltına alındı. Üç savcıya ifade veren sanıklar serbest bırakıldı. 27 kişinin geceyarısı zorla evlerinden alınmasını siyasiler, "Rezalet" olarak nitelendirirken, Sezer "Gözaltılar savcının işi" demişti. 
     



 GÜNCEL 




















</TEXT>
</DOC>
