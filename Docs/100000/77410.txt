<DOC>
<DOCNO> 77410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/son/sontur11.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Futbol Federasyonu Başkanı hakkında dava açıldı... 
</HEADLINE>
<TEXT>

     Türkiye Futbol Federasyonu Başkanı Haluk Ulusoy, başkan vekilleri Ata Aksu ve Orhan Saka ile birlikte toplam 16 yöneticinin 1. Futbol ligi maçlarının televizyondan naklen yayın hakkının devri için yapılan ihalede, ''ihtiyati tedbir kararına muhalefet ettikleri'' iddiasıyla yargılandıkları davada, Cumhuriyet Savcısı, yöneticilerin 6'şar aya kadar hapse mahkum edilmelerini istedi. 
     Ankara 13. Asliye Ceza Mahkemesi'nde görülen davanın bugünkü duruşmasına, müdahil Cine 5 Filmcilik ve Yapımcılık A.Ş'nin avukatı ve sanıkların avukatı İlhami Yalçın katıldı. 
     Cine 5'in avukatı, esas hakkındaki iddiasında, federasyon yöneticilerinin suç işlediklerini öne sürerek, cezalandırılmalarını istedi. 
     Cumhuriyet Savcısı, esas hakkındaki mütalaasında, sanıkların, ihtiyati tedbir kararına muhalefet ettikleri suçunun, Ankara ve İstanbul'daki asliye hukuk mahkemelerinin ''tedbir'' yönündeki kararlarıyla sabit görüldüğünü ifade ederek, cezalandırılmalarını talep etti. 
     Sanıkların avukatı Yalçın, müvekkillerinin cezalandırılmalarının talep edilmesi üzerine, esas hakkındaki savunmalarını hazırlamak için süre istedi. 
     Yargıç Şemsettin Tanrıseven, avukat Yalçın'ın süre istemini kabul ederek, duruşmayı erteledi. 
     
     ''TEDBİR KARARINA UYMADILAR'' 
     İddianamede, Cine 5 Filmcilik ve Yapımcılık A.Ş'nin, 1. lig futbol maçlarının yurtiçi ve yurtdışı naklen yayın haklarının devri için yapılan ihaleye, ''sayısal uydu platformu işleticisi olan şirket ve iştiraklerinin katılamayacağına ilişkin tedbir kararı aldırdığı belirtiliyor. Tedbir kararının, ihalenin yapıldığı 31 Ocak 2001 tarihinden önce alındığı ve ihale tarihi için de geçerli olduğuna yer verilen iddianamede, Futbol Federasyonu Başkanı Ulusoy ve yöneticilerinin, ihaleye sayısal uydu platformu üzerinden yayın yapan Dijital Platform İletişim Hizmetleri A.Ş ile Atlas Yayıncılık ve Ticaret A.Ş isimli şirketlerin katılımının sağlandığı kaydediliyor. 
     İhalenin, bu şirketler üzerinde bırakılarak 2 Şubat 2001 tarihinde sözleşme imzalandığı anımsatılan iddianamede, sanıkların mahkemenin ihtiyati tedbir kararına muhalefette bulundukları belirtiliyor. 
     İddianamede, Türkiye Futbol Federasyonu Başkanı Haluk Ulusoy, Başkan vekili ve İhale Komisyonu Başkanı Ata Aksu, Başkan Vekili Orhan Saka, yönetim kurulu üyeleri Mukan Perinçek, Ali İpek, İsmail Dilber, Selami Özdemir, Şeref Has, Hüsnü Yılmaz Hayali, Haşim Seyitoğlu, Bayram Yağcı, Levent Kızıl, Cem Özgür, Murat Aksu, Hikmet Çinçin ile Genel Sekreter ve İhale Komisyonu Azası Aydın Torunoğlu hakkında, Hukuk Usulu Muhakemeleri Kanunu'nun 113 4. maddesine göre, 1'er aydan 6'şar aya kadar hapis cezası talep ediliyor. 
     






</TEXT>
</DOC>
