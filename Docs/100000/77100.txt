<DOC>
<DOCNO> 77100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/son/sondun23.html </URL>
<DATE> 2002/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belçika Savunma Bakanı "Ortadoğu'ya askeri güç gönderilmeli" 
</HEADLINE>
<TEXT>

     Belçika Savunma Bakanı Andre Flahaut, Ortadoğu'ya çok uluslu bir askeri gücün gönderilmesinin tek çare olduğunu söyledi. 
     Flahaut, gazetecilere yaptığı açıklamada, ABD Dışişleri Bakanı Colin Powell'ın Ortadoğu temaslarında başarısızlık olasılığının ''maalesef yüksek'' olduğunu söyleyerek, ''O takdirde, İsrailli yetkilileri doğru yöne getirmenin bir yolunu bulmak gerekecek'' dedi. 
     Bir haftadır Körfez ülkelerinde resmi temaslarda bulunan Flahaut, görüştüğü Arap liderlerinin de, askeri müdahaleden yana olduklarını, Avrupalıların katılımını istediklerini ve ''bu işin Amerikalılar olmadan gerçekleşemeyeceğinin de bilincinde olduklarını'' anlattı. 
     Devam eden katliamları durdurmanın tek yolunun askeri müdahale olduğunu belirten Flahaut, Amerikalı ve Avrupalıların, gerektiğinde bazı Arap ülkelerinin de katılımıyla ortak bir askeri kuvvet oluşturarak araya girmeleri gerektiğini kaydetti. Flahaut, Belçika'nın bu görüşü savunduğunu ve bu güce katılabileceğini belirtti. 
     Suudi Arabistan, Yemen, Kuveyt ve Ürdün temaslarında Belçika'nın saygın bir ülke olduğunu gördüğünü söyleyen Flahaut, terörizme karşı mücadele çerçevesinde Afganistan'a gittiklerini, Ortadoğu'da bir askeri operasyona da katılmaları gerektiğini, çünkü uluslararası terörizme karşı mücadeleye katkı sözü verdiklerini kaydetti. 
     Ortadoğu'da askeri müdahale konusunu Başbakan Guy Verhofstadt ve Dışişleri Bakanı Louis Michel ile konuştuğunu, ''makul olan herkesin, diyalog sağlanamadığı takdirde, bu diyaloğa ulaşmak için zorlama gerektiğini kabul ettiğini'' söyleyen Flahaut, '' eski Yugoslavya Devlet Başkanı Slobodan Miloseviç de hiçbir şey duymak istemiyor, laf dinlemiyordu, asker gönderildi. Durum yavaş yavaş aynı şekli almaya başladı'' dedi. 
     Uluslararası topluluğun, Filistin'de olup bitenlere son vermek konusunda manevi sorumluluğu bulunduğunu anlatan Flahaut, ''Tepki göstermek lazım'' dedi. 
     






</TEXT>
</DOC>
