<DOC>
<DOCNO> 70230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/soneko25.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Enerji Bakanı Çakan "Doğalgaz ve elektriğe zam yok" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, zam yapmamaya gayret ettiklerini belirterek, elektrik ve doğalgaza Ocak ve Şubat aylarında zam yapmadıklarını, dün yapılan yönetim kurulu toplantısında doğalgaz ve elektriğe yine zam yapılmamasının kararlaştırıldığını söyledi. 
     Bakan Çakan, kaçak elektrik kullanımıyla mücadele çalışmaları hakkında düzenlediği bugünkü basın toplantısında gazetecilerin sorularını yanıtladı. 
     Bir soru üzerine TEDAŞ'ın alacaklarının 1 katrilyon 685 trilyon lira düzeyinde bulunduğunu, borçlarını ödemek isteyenlere taksitlendirme kolaylığı sağladıklarını, ancak ödemek istemeyenlerin elektriğini ayrım yapmaksızın kestiklerini bildirdi. 
     Kaçakla mücadele ekiplerinin saldırıya uğramalarına karşılık bir önlem alınıp alınmadığı yönündeki bir soruya karşılık Bakan Çakan, güvenlik güçlerinden yardım istediklerini söyledi. 
     Çakan, bu saldırıların ekipleri yıldırmadığını, başarılı personelin takdirname ve ikramiye ile ödüllendirildiğini anlattı. 
     TEDAŞ'ın geçen 7,5 ayda mücadele sonucu 392 trilyon liralık kazanım elde ettiğini belirten Çakan, kaçak elektrik kullanımının caydırılmasında hukuki eksiklikler bulunup bulunmadığını hukukçulara incelettiğini, çalışma sonucunda gerekirse cezaların artırılmasını öngören bir yasal düzenlemeye gidileceğini kaydetti. 
     Kamu kurum ve kuruluşlarından başlamak üzere kartlı sayaca geçilmesinin planlandığını ifade eden Çakan, imalatçı firmalarla geçtiğimiz günlerde bir toplantı yapıldığını ve hazırlıkların sürdüğünü açıkladı. 
     -GENEL MÜDÜR ÜLKÜ- TEDAŞ Genel Müdürü Bülent Ülkü ise Ağustos ayından bugüne kadar kayıp kaçak oranlarında yüzde 3.2 iyileşme gerçekleştiğini ve böylece 392 trilyon liralık kaçak elektrik kullanımının önüne geçildiğini 
     açıkladı. 
     Kayıp kaçakta yüzde 72.7 ile Mardin'in lider, en düşük oranın ise yüzde 4.6 ile Bilecik'te olduğunu anlatan Ülkü'nün verdiği bilgiye göre, mücadele çerçevesinde üç hedef bölge belirlendi. 
     Bunlardan ilki kayıp-kaçak oranı ve tüketimleri yüksek olan Diyarbakır, Mardin, Şanlıurfa, Hakkari, Van, Şırnak, Muş, Batman, Siirt ve Ağrı. 
     Kayıp-Kaçak oranı fazla ancak tüketim değerleri düşük olan ikinci kategoride Bitlis, Bingöl, Kars, Ardahan, Iğdır, Kilis, Tunceli illeri bulunuyor. 
     Son grupta ise kayıp-kaçak ürünleri yüksek olmamasına rağmen tüketimleri çok yüksek olan İstanbul, Ankara, İzmir, Gaziantep, Kocaeli, Bursa, Antalya, Trakya, Konya, Sakarya ve Erzurum illeri yeralıyor. 
     Mobil ekiplerle kaçak elektrik kullanımıyla mücadele eden TEDAŞ, Ağustos ayında gerçekleştirilen toplantıdan 7,5 ay sonra yüzde 24.6 kayıp kaçak oranını yüzde 21.4'e indirmeyi başardı ve 2001 yılı sonunda 27.2'ye ulaşmasını önledi. 
     TEDAŞ, sabah saatlerine kadar gerçekleştirdiği toplantılar sonunda da müesseselerin görev bölgelerine verilen elektrik miktarlarını belirleyerek yöneticilerine zimmetlemeye başladı. Bu sayede yöneticilerin başarıları ölçülebilecek. 
     Ancak yine de Genel Müdür Ülkü, bir yandan yetersiz olan personel sayısından yakınırken, diğer yandan personelin yüzde 50'sinin emeklilik hakkını kazandığına işaret ediyor. Ülkü, nitelikli personel sayısının artırılması, yeni alınacakların diğerleri emekli olmadan tecrübe kazanması konusunda Hazine Müsteşarlığın'a girişimde bulunduklarını söyledi. 
     Orta vadede yüzde 12, uzun vadede ise yüzde 9 kayıp-kaçak oranı hedeflediklerini kaydeden Genel Müdür Ülkü, bu hedeflere ulaşılabilmesi için endeks okuma, kesme-açma ve sayaç kontrolü gibi hizmetlerin taşeron yerine teşekkül elemanlarınca yapılmasının, bunun içinde personel açığının acilen kapatılması gerektiğini vurguladı. 
     Ülkü, enerji nakil hatlarının yeraltına alınması ve şebekelerin yenilenmesi gibi yatırımların da önünün açılması gerektiğini kaydetti. 
     Basın toplantısı sonrasında standa dizilen kaçak elektrik kullanma yöntemleri de basına gösterildi. Yöntemler arasında sayaç kapağı açılınca çalışmaya başlayan elektrik sayacı yöntemi, taşların, briketlerin ve tuğlaların arasına döşenmiş rezistanslar, fayansa gizlenmiş kaçak-normal çevrimi sağlayan gizli düğmeler hakkında bilgi verildi. Su kuyularının elektrikle ısıtılmasından, somyaların ısınma aracı olarak kullanımına kadar çeşitli yöntemler uygulandığı anlatıldı. 
     






</TEXT>
</DOC>
