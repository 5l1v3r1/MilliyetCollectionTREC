<DOC>
<DOCNO> 58507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur16.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kızla evlenip Japonya'ya yerleşme kuyruğu 
</HEADLINE>
<TEXT>

     Bir Türk erkeğiyle evlenmek arzusuyla İstanbul'a gelen Japon kızı Kuni Nakazono, bugün Spica Bar'da talipleriyle buluştu. 
     Elmadağ'daki barda, saat 10.00'da başlayacak görüşme için bir saat öncesinden dış kapı önünde kuyruk olan adaylar, bir japon kızıyla evlenmekten çok ''Japonya'ya yerleşmek'' hayallerini dile getirdiler. 
     Kimisi ''Japonya'da dönerci açmak'', kimisi ''Sakıp Sabancı kadar büyük bir işadamı olmak'' arzusunda olduğunu belirten adaylar arasında İstanbul'un yanı sıra Bursa, İzmir, Ağrı gibi illerden gelenlerin de olduğu görüldü. 
     Dönerci ustası 22 yaşındaki Sinan Taşdemir, Ağrı'dan geldiğini belirterek, Japonya'ya yerleşip bir dönerci dükkanı açmak ve Türk yemeklerini orada sergilemek istediğini anlattı. 
     Şansını denemek istediğini söyleyen 22 yaşındaki Hilmi Aslantürk de, ''Bu kadar kişi var ama şansımı kullanmak istiyorum. Beni seçerse sevinirim'' dedi. 
     Ziyaretine gittiği askerlik arkadaşının getirdiği inşaat ustası İbrahim Can ise, şöyle konuştu 
     ''Nasip olur da evlenirsek, buradaki ekonomik krizden falan kurtuluruz. Biz onun dilini bilmiyoruz, o da dilimizi bilmiyor ama ısınırsak birbirimize alışırız. Beni beğenip 'evet' derse, ben de bakarım. Eğer beğenmezsem istemem. Onun malı mülkü için değil, Japonya'ya giderim, kendime güzel bir hayat, bir iş kurabilirim. Sabancı, Vehbi Koç gibi bir işadamı olabilirim.'' 
     
     Oğlunu getirdi 

     Bursa'dan Japon kızla görüşmeye oğlunu getiren Seyfi Balım ise, 5 çocuğu olduğunu, buraya gelen oğlunun ise şoförlük yaptığını belirterek, Japon bir gelini de, ''daha anlayışlı ve görenekli olur'' diye tercih edebileceğini söyledi. Balım, ''Hayatını kurtarsın diye getirdik. Belki orada daha iyi olur'' diye konuştu. 
     60 yaşındaki Maksut Akgün de, Sarıgerme'de oteli olduğunu ve 
     Nakazono kendisiyle evlenmeyi kabul ederse, otelin bir kısmını Japonya'daki işini yapsın diye huzurevi yapabileceğini söyledi. 
     Akgün, ''Ben 60 yaşındayım ama 18 yaşından bile gencim. 12 yıldır bekarım. Bana da değişiklik olur'' dedi. 
     Japon Nippon TV'nin ''Kim Bir Türk erkeği ile evlenmek ister '' duyurusu üzerine başvuran 600 aday arasından seçilen Kuni Nakazono, saat 10.30'dan itibaren adaylarla basına kapalı olarak görüşmeye başladı. 
     






</TEXT>
</DOC>
