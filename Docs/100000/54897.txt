<DOC>
<DOCNO> 54897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/30/son/soneko09.html </URL>
<DATE> 2001/11/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Tacirler ve kaçakçılar Taliban'ın yasını tutuyor 
</HEADLINE>
<TEXT>

     Afganistan'da 1978'de başlayan iç savaştan beri ülkenin büyük bölümüne gerçekten hakim olmayı başaran tek siyasi iktidar olan Taliban'ın gidişi, pek çok kişiyi sevindirecek olsa da buna üzülenler de var. 
     Taliban'ın en önemli toplumsal desteklerinden biri olan tacirler, kaçakçılar ve nakliyeciler, Kuzey İttifakı ve bağımsız mücahitler karşısında ''mevzi ardına mevzi yitiren'' hareketin yenilgisine yas tutuyorlar. 
     Pakistan ile Afganistan arasındaki mal akışını düzenleyen ve yasal olduğu kadar kaçak mal ticaretinden uzmanlaşmış olan bu grup için, Taliban iktidarının istikrar ve tatlı kar anlamına geldiği bildiriliyor. 
     Kuzey ittifakı ve ittifak dışında kalan bağımsız mücahit gruplarının, Taliban öncesinde oluşturdukları kaotik iktidar döneminde karlarının büyük bölümünü, haraç, geçiş ücreti baç ve zorunlu armağanlar şeklinde pek çok savaş ağasıyla paylaşmak zorunda kalan kaçakçı tacirlerin, Taliban'ın sağladığı düzen sayesinde büyük kazançlar elde ettiği hatırlatılıyor. 
     Pakistan sınırındaki Çemen kentinden dükkan sahibi Malik Abdül Halik, Taliban'ı ülkenin büyük bölümünden püskürten mücahitleri ''çapulcu sürüsü'' olarak nitelerken, ''onların dönüşüyle yağma, eşkiyalık ve haraç da geri dönecek'' diyor. 
     Bir başka Çemenli tacir Şah Faysal da, şu anda Afganistan'da ekonomik ve ticari hayatın devamı için, düzene benzer bir şeyi sağlayabilecek tek gücün Taliban olduğunu savunuyor. 
     Mücahitlerin Herat eyaletini ele geçirdikten sonra yaptıkları ilk işin, Taliban zamanında 5 bin rupi olan geçiş vergisini tam beş kat artırıp 25 bin rupiye çıkarmak olduğuna dikkati çeken Faysal, Taliban iktidarının sarsılmasıyla Afganistan'da ticaret yapmanın son derece güçleştiğini söylüyor. 
     Yıllarca süren savaşların yol açtığı ekonomik çöküşe rağmen, Afganistan'da hala etkin bir toplumsal güç olan ve Pakistan'da da güçlü siyasi ilişkileri bulunan tüccar-kaçakçılar, Afganistan'da Taliban iktidarının devam etmesini istiyorlar. 
     Bu isteklerinin gerçekleşmesinin güçlüğünün bilincinde olan tacirler, bu olmadığı takdirde, mücahitlerdense bir tür Birleşmiş Milletler yönetimi arzuluyorlar. 
     Birleşmiş Milletler'in Afganistan'daki ticaret rotalarının denetim ve güvenliğini üstlenmesini arzulayan tacirler, bu olmadığı takdirde ülkeyi yeni kargaşalıklar ve yıkıntının beklediğini savunuyorlar. 
     






</TEXT>
</DOC>
