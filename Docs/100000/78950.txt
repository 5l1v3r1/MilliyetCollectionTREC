<DOC>
<DOCNO> 78950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/sontur19.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sağlık Bakanı Durmuş, Sosyal Güvenlik Bakanı'na taktı bir kere... 
</HEADLINE>
<TEXT>

     Sağlık Bakanı Osman Durmuş, Türkiye'nin gelişmesi için yeterli kaynağın bulunduğunu, ancak israf edildiğini belirterek, ''Sağlık ekonominin dinamizmidir. Sağlıklı insanlar üretir, çalışır, o nedenle ben ekonomiden sorumlu bakandan daha çok kendimi sorumlu hissediyorum'' dedi. 
     Bakan Durmuş, Atatürk Göğüs Hastalıkları ve Göğüs Cerrahisi Eğitim ve Araştırma Hastanesi'nin Sanatoryum tadilatı tamamlanan ve yeni hizmete giren birimlerinin açılışını yaptı. 
     Durmuş, burada yaptığı konuşmada, göreve ilk geldiğinde gezdiği Sanatoryum'u ''perişan bir halde'' bulduğunu anlattı. Türkiye'nin bu manzaralara layık olmadığını, imkanların ve kaynakların yeterli olduğunu ifade eden Durmuş, ''Enerjimizi birbirimizi yıpratmaya harcayacağımıza, daha çok çalışmaya harcamalıyız'' diye konuştu. 
     Ekonomik kriz içerisindeki Türkiye'nin diğer ülkelere göre çok daha iyi durumda olduğuna işaret eden Durmuş, kriz dönemlerinde birçok işyerinin kapandığını, birçok insanın da işsiz kaldığını belirtti. 
     Durmuş, ''Ama Türkiye ümidini kaybetmemelidir. İmkanlarımız var, ama israf ediyoruz. Kaynaklarımızı iyi kullanmıyoruz'' dedi. 
     Sağlığın ekonominin dinamizmi olduğunu, bir ülkede ancak sağlıklı insanların üretip çalışabileceğini dile getiren Durmuş, ''O nedenle ben ekonomiden sorumlu bakandan daha çok kendimi sorumlu hissediyorum'' diye konuştu. 
     Türkiye'de yılda milyonlarca dolarlık ilaç harcamasının israf olduğunu vurgulayan Durmuş, reçeteyi yazan doktorların vicdanlarının kalemlerinin ucunda olduğunun bilincinde olmalarını istedi. 
     ABD'de şu anda ilaç satışlarında promosyon olması nedeniyle çeşitli sıkıntılar yaşandığını anlatan Durmuş, ABD'de verilen ilaç promosyonunun Türkiye'deki promosyonun yanında ''çerez'' olarak kaldığını söyledi. 
     
     DEVLET HASTANELERİ, BAĞ-KUR VE SSK 

     Sağlık Bakanı Durmuş, pek çok bölgede 50 yataklı hastane inşaatlarının yıllardır devam ettiğini, hastanelerin bitirilmesi için yazı yazdıklarında karşılığında ''10 trilyona bitiremiyorum'' yanıtını aldığını anlatarak, 'Bu, ülkeye büyük zarar. Bu ülkede bir kanunu değiştirmek yetmez. Kanun uygulayıcısının kafa yapısını da değiştirmek lazım. Türkiye'de çok modern kanunlar var. Çok güzel şeyler var'' dedi. 
     Durmuş, Bağ-Kur'lu hastaların devlet hastanelerinden yararlanırken, SSK'lı hastaların devlet hastanelerine sevk edilemediklerini de anımsatarak, ''Türkiye'de kurumlar arasındaki ayrımlar nedeniyle Bağ-Kur'lu bize gönderiliyor, sigortalı gönderilmiyor. PTT'nin hastanesi de boş duruyor. Böylesine bir israf...'' diye konuştu. 
     Çalışma ve Sosyal Güvenlik Bakanı Yaşar Okuyan'ın ''SSK'da 1 katrilyonluk yolsuzluk var'' açıklamasına atfen de Durmuş, '' Aaa... 
     Bak. Bunu yeni fark ettim diyorsunuz. Niçin yeni fark ediyorsun 
     Onunla ilgili yönetmelik, kararnameler çıkardık. Bunlar ertesi gün delindi. Birbirimizin gözüne bakıp, kandırmaya gerek yok. Milletten gerçekleri saklamaya da imkan yok'' diye konuştu. 
     
     KÖY ENSTİTÜLERİ NEDEN KAPANDI 

     Sağlık Bakanı Durmuş, ülkenin kalkınmasında iki motivasyon grubunun önemli olduğunu, bunlardan birisinin kaybedildiğini belirterek, ''Köy Enstitülerini Marksist öğreti öğretildiği için toplum hayatına geçiremediler. Halbuki bugün, köy kalkınması onların sayesinde olacaktı. Ama bugün, ebe, hemşire, sağlık personeli her eve giriyor. İşte bunlar toplumun önderidir'' dedi. 
     
     DURMUŞ'UN İÇ DÜNYASINDAKİ FIRTINA... 

     ''Sizinle iç dünyamdaki fırtınayı tartışmak istedim'' diyen Durmuş, tüm sağlıkçılara bu fırtınanın yansımasını istediğini söyledi. 
     Olası depremler konusunda yapılan açıklamalara da değinen Durmuş, Türkiye'de her iki dakikada bir deprem olduğunu, bu küçük şiddetteki depremleri her gün ifade etmenin hiçbir faydası bulunmadığını kaydetti. Durmuş, ''Battık, bittik, deprem geliyor yerine, 'Kardeşim dere yatağını kapatıp, ev yapma' de. Türkiye'de herşey göz göre göre geliyor'' dedi. 
     Konuşmasının ardından hastanenin yeni hizmete giren ve tadilatı yapılan servislerinin Ankara Valisi Yahya Gür ve bazı milletvekilleriyle açılışını yapan Durmuş, hastalarla da ilgilendi. 
     Bağ-Kur'lu bir hastanın, ilacını alamadığını söylemesi üzerine de, ''Bunu, Yaşar Bey'e söyleyelim'' dedi. 
     





</TEXT>
</DOC>
