<DOC>
<DOCNO> 71655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/09/son/soneko02.html </URL>
<DATE> 2002/03/09/ </DATE>
<TIME>  </TIME>
<AUTHOR>  </AUTHOR>
<HEADLINE>
"Türk lirası değerlendi, ihracatçı inliyor..." 
</HEADLINE>
<TEXT>

     Zorlu Holding Yönetim Kurulu Başkanı Ahmet Nazif Zorlu, bugün Türk Lirası değerlenirken dövizin gerilediğini belirterek, ''İhracatçı inlemeye başladı'' dedi. 
     Zorlu, Ekonomist Dergisi'nce düzenlenen ''Ekonomide Yılın Adamları'' ödül töreni sırasında gazetecilerin sorularını yanıtladı. 
     Enflasyonda yıl sonu beklentisinin yüzde 40-45 civarında olduğunu söyleyen Zorlu, şöyle devam etti 
     ''Ama, döviz ne oluyor, döviz yerinde. Enflasyonu iki aylık hesap edersek yüzde 6.5-7. Ama döviz yılbaşına göre yüzde 5 geride. Burada orantısızlık var. Bunu gidermek lazım. Bu orantıyı yakalayamazsak o zaman hiçbir hesap kitap tutmaz. Döviz bu şartlar ile giderse, evdeki hesap pazara uymaz.'' Zorlu, ''TL değerlenir, döviz değersiz olursa ihracat nasıl etkilenir Sizin ihracatta büyük hedefleriniz var'' şeklindeki soruyu yanıtlarken de, ''Bunu, 2000 yılında yaşadık. Daha gerilere dönmeye gerek yok'' dedi. Şu anda TL'nin değerli olduğunu ifade eden Zorlu, şunları kaydetti 
     ''Bunu görmeyen, bilmeyen birisi olamaz. Gözleri kapalı olması lazım. 2000'li yıllardaki Türk parasının yüzde 20-25 değerli olduğunu hesap ederseniz, bugün 1 milyon 500-550 bin lira gibi hesap edilmesi lazım. Bugün ise 1 milyon 300-375 bin lira. Yılbaşında 1 milyon 440 bin lira civarındaydı. Yılbaşına göre hesap edersek döviz bugün yüzde 4 gerilemiş, ama enflasyon yüzde 6.5-7 oranında.'' 
     Zorlu, bugün, ülkenin ihracata, dövize ihtiyacı olduğunu belirterek, ''Eğer, ihracat yapamazsanız, memlekete yabancı sermaye gelemezse biz böyle çok krizler yaşarız'' diye konuştu. 
     






</TEXT>
</DOC>
