<DOC>
<DOCNO> 74748 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur18.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy vapurundan atlayarak intihara kalkışan kadın kurtarıldı 
</HEADLINE>
<TEXT>

     Karaköy-Kadıköy seferini yapan Şehir Hatları İşletmesi'ne ait vapurdan atlayan bir kişi, gemi personeli tarafından kurtarıldı. 
     Karaköy'den 10.30'dan hareket eden ''Şehit İhsan Kalmaz'' adlı Şehir Hatları İşletmesi vapuruna binen Gülüşen Mıhçı 30 , vapur Haydarpaşa açıklarına geldiğinde çantası, şemsiyesi ve paltosunu oturduğu koltuğa bırakarak denize atladı. Mıhçı'nın denize atlaması üzerine, vapur durdurularak denize asma merdiven indirildi ve can simidi atıldı. 
     Ancak, personelin kurtarma çabalarına karşılık vermeyince, bir personel denize atlayarak Gülüşen Mıhçı'yı kurtarıp vapura çıkardı. 
     Vapur daha sonra Haydarpaşa İskelesi'ne yanaşırken, baygın haldeki Mıhçı, ambulansla Haydarpaşa Numune Hastanesi'ne kaldırıldı. Mıhçı'nın hayati tehlikesinin bulunmadığı bildirildi. 
     Polis yetkilileri, bekar olan Gülüşen Mıhçı'nın ifadesinde, olanları hatırlamadığını söylediğini belirterek, intihar girişiminin nedeninin henüz bilinmediğini kaydettiler. 
     






</TEXT>
</DOC>
