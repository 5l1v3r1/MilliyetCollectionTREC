<DOC>
<DOCNO> 85449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun26.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Federal Meclisi Başkan Yardımcısı "Bush fanatikleşiyor" 
</HEADLINE>
<TEXT>

     Alman Federal Meclisi Başkan Yardımcısı Antje Vollmer, ABD Başkanı George Bush'un, ''uluslararası terörizme karşı mücadelede gittikçe fanatikleştiğini'' söyledi. 
     Birlik 90 Yeşiller Partisi üyesi Vollmer, Stern dergisine yaptığı açıklamada, Bush'un, hukuk devleti prensibi ile dünya çapında istikrar sağlamak yerine, ''kötüye karşı mücadeleyi bir misyonerlik haline getirdiğini'' ifade etti. 
     Vollmer, ''ABD ile Devletler Topluluğu arasındaki asıl gerçek sorun, bu misyonerlik hareketinin tek yasal yorumcusunun Amerikan yönetimi olması. Gerçi Almanlarla Amerikalılar dost, ancak şu sıralar gerginlikler artıyor. Yine de Amerika 'şeytanlaştırılmamalı', Amerika sadece Bush'tan ibaret değil'' dedi. 
     Bush'un ''şer ekseni'' olarak nitelendirdiği ülkeleri de Amerikalıların gerçekte iyi tanımadıklarını belirten Vollmer, ''Amerikalıların dünya çapında çıkarları var, ancak gerçekte dünyayla ilgilenmiyorlar'' şeklinde görüş belirtti. 
     ABD'nin, ''insan hakları kisvesi altında sadece ülke çıkarları için çaba harcadığını'' söyleyen Vollmer, Irak'a askeri bir harekat yapılmaması gerektiğini kaydetti. 
     Vollmer, ''Bağdat rejimi yıkılırken, İsrail'e saldırarak tüm bölgeyi ateşe vermesinden endişe ediyorum'' diye konuştu. 
     





</TEXT>
</DOC>
