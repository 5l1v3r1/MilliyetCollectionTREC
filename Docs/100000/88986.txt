<DOC>
<DOCNO> 88986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/10/son/sondun19.html </URL>
<DATE> 2002/06/10/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere teröre karşı ordu kuruyor 
</HEADLINE>
<TEXT>

     İngiltere'de hükümetin, terörle mücadelede polise ve silahlı kuvvetlere yardımcı olacak 6 bin kişilik yedeklerden oluşan bir ordu kurmaya hazırlandığı bildirildi. 
     The Daily Telegraph gazetesi, 11 Eylül saldırılarının ardından güvenliği artırmak amacıyla yapılan çalışmalar sırasında, söz konusu planın ortaya çıktığını ve ''tasarının olgunlaştırıldıktan sonra kamuoyuna açıklanacağını'' yazdı. 
     Söz konusu gücün uluslararası terörizm alanında ortaya çıkan büyük potansiyel dikkate alınarak oluşturulduğunu belirten gazete, Savunma Bakanlığı'ndaki bazı yetkililerin gücün ''etkisiz kalabileceğine'' dair kaygıları bulunduğunu kaydetti. 
     Gazete, planın halen İngiltere'de bulunan 50 bin 700 yedeğe yeni bir rol biçeceğini, bu kişilerin sayısında da 1998 yılından bu yana düşüş görüldüğünü hatırlattı. Çok sayıda İngiliz askerinin yurtdışındaki çatışma bölgelerinde ve Kuzey İrlanda'da görev yaptığına dikkat çeken gazete, Savunma Bakanlığı'nın bu yeni savunma gücü için ''sayıları azalmakta olan yedeklere el atmaktan başka çaresi bulunmadığını'' yazdı. 
     The Daily Telegraph, gücün oluşturulmasından sonra görev alacak gönüllü yedeklerin bağlı oldukları kuvvetlerin karargahında kalacaklarını ve eğitim göreceklerini yazdı. Gazete, böylece yerel yönetimler ve polisin elinde istediği zaman yardımına başvurabileceği, disiplinli, eğitimli personelin bulunmasının sağlanacağı, bu gücün kimyasal, biyolojik, nükleer ve radyoaktif saldırılarla da başa çıkabilecek yetenekte olacağını belirtti. 
     





</TEXT>
</DOC>
