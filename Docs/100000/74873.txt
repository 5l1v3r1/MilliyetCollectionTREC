<DOC>
<DOCNO> 74873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/27/son/sondun04.html </URL>
<DATE> 2002/03/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Le Monde "Türklerin çoğunluğu AB üyeliğini destekliyor" 
</HEADLINE>
<TEXT>

     Fransa'da yayımlanan Le Monde Gazetesi, Türklerin büyük çoğunluğunun AB'ye tam üyeliğe destek verdiğini duyurdu. 
     Le Monde Gazetesi'nin yarınki sayısında yer alacak olan haberde, Milli Güvenlik Kurulu MGK Genel Sekreteri Tuncer Kılınç'ın açıklamalarına ve AB'nin Türkiye Temsilcisi Karen Fogg'un e-mail mesajlarının ortaya çıkarılmasıyla ilgili gelişmelere atıfta bulunuldu. 
     Haberde, "Herkese uygulanan Kopenhag kriterleri, Ankara tarafından engel olarak görülüyor. AB'nin, kriterlerine uyulması halinde Birinci Dünya Savaşı'nda olduğu gibi, Avrupa'nın Türkiye'yi böleceği endişesi yaşanıyor" yorumu yapıldı. 
     Fransız gazetesi, hükümet konusunda da koalisyon ortaklarından ANAP'ın reformları hızlandırmak için çalışırken, MHP'nin bu konuda frene bastığını iddia etti. 
     Türk halkının yüzde 75'inin AB üyeliğini desteklediği belirtilen haberde, bununla birlikte, halkın sadece yüzde 23'ünün önümüzdeki gelecek 5 yıl içinde bunun mümkün olduğuna inandığı bildirildi. 
     Gazetede Türkiye'nin bölücü terör örgütünü desteklediği gerekçesiyle Tahran'ı suçlamasından sonra, Kılınç'ın İran'a yönelik açıklamasının şaşırtıcı olduğu belirtildi. 
     






</TEXT>
</DOC>
