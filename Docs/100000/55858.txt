<DOC>
<DOCNO> 55858 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/son/soneko17.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Euro cinsinden bono satışının halka arz yöntemi belirlendi 
</HEADLINE>
<TEXT>

     Merkez Bankası, 10-14 aralık 2001 tarihlerinde yapılacak ''Euro cinsinden'' Hazine Bonosu halka arzında izlenecek yöntemi belirledi. 
     Hazine, Euro bölgesi yerel paralarının yılbaşından itibaren kullanımdan kalkması nedeniyle, bu paraları ellerinde tutan bireysel yatırımcılara değişik bir yatırım alternatifi sunmak amacıyla, Euro cinsinden hazine bonosu satılmasını benimsemişti. 
     Merkez Bankası'ndan yapılan açıklamaya göre, ekonomiye kazandırılacak döviz miktarını artırmak amacına yönelik, özel ve kamu bankalarının Merkez Bankasında açık piyasa işlemleri yapmaya yetkili aracı kurumlar ve Merkez Bankası şubeleri kanalıyla, Hazine Bonosunun Halka Arz yoluyla satışı yapılacak. 
     Söz konusu bonoların ihraç tarihi 10 Aralık 2001 olarak belirlenirken, geri ödemesi 12 Aralık 2002 tarihinde yapılacak. Dönem faizi yüzde 3.5 yıllık basit yüzde 7, bileşik yüzde 7.12 olacak. 
     100 Euro ve katları kupürler şeklinde ihraç edilecek senetler, 
     10, 11, 12, 13 ve 14 Aralık 2001 tarihlerinde satışa sunulacak. 100 
     Euro nominal değeri için 10 Aralık 2001 tarihinde 100 Euro, 11 Aralık'da 100.02 Euro, 12 Aralık'da 100.04 Euro, 13 Aralık'da 100.06 Euro, 14 Aralık'da 100.08 Euro karşılığı, döviz dönüşüm oranlarına göre belirlenecek olan dönüşüme tabi Avrupa para birimleri fiyatlarıyla satılacak. 
     Halka arz edilecek bonolar, yatırımcılar tarafından banka ve aracı kurumlardan yukarıda belirtilen fiyatlardan satın alınacak. 
     Ayrıca bir komisyon ödemesi söz konusu olmayacak. 
     Halka arza aracılık edecek kuruluşların tüm şubelerinden halka satış yapılacak. 
     Bu arada söz konusu senetlere likidite sağlamak amacıyla, ihraç tarihinden itibaren Hazine tarafından 13 Mart 2002 tarihinde 101.2 Euro, 17 Nisan 2002'de 101.8 Euro, 15 Mayıs 2002'de ise 102.6 Euro fiyattan geri alınabilecek. 
     Yatırımcılar bonolarını, belirtilen tarihlerde satmak istedikleri takdirde, ödeme tarihinden en az beş iş günü önce taleplerini, bonolarını aldıkları bankalara bildirecekler. Bu şekilde toplanan talepler, bankalar tarafından aynı gün akşam Hazine'ye telefonla bildirilecek, ayrıca faks çekilecek. 
     Hazine tarafından aracılık yapması uygun görülen kuruluşlar ile Merkez bankası arasında, Halka Arz'a aracılık protokolu imzalanacak. 
     Satış gününde, öğleden önce yapılan satışlar, ilgili gün fiyatlarıyla gerçekleştirilecek. Satışa ilişkin bilgiler en geç saat 13.00'e kadar Hazine İşlemleri Müdürlüğü'ne telefonla bildirilecek 
     ayrıca teyiden faks çekilecek. 
     Merkez Bankası şubeleri hariç, öğleden sonra gerçekleştirilecek satışlar ise bir sonraki gün için ilan edilen fiyattan yapılacak. Bu nedenle, 14 Aralık 2001 Cuma günü öğleden sonra satış yapılmayacak. 
     Yapılan satışlardan elde edilecek döviz hasılatı, satış günlerinde T.C. Merkez Bankası'nın Deutschebank Frankfurt nezdindeki Euro hesabına, ''Hazine'' referansı ve Türkiye saati ile saat 14.00'den önce alacak geçecek şekilde, nihai alıcının ''Hazine'' olduğu belirtilerek ve masraflar üstlenilerek transfer edilecek. 
     Satışa aracılık edecek özel ve kamu Bankaları ile aracı kurumlara, sattıkları döviz karşılığının Hazine hesaplarına giriş tarihindeki Merkez Bankası tarafından Resmi Gazete'de ilan edilen Euro döviz alış kuruna göre belirlenecek net TL tutarı üzerinden, yüzde 0,2 Binde İki oranında komisyon ödenecek. 
     Ödeme tarihlerinde 5 Euro'nun altındaki Euro miktarları için işlemler, Merkez Bankası'nca ilan edilen Euro döviz satış kuru üzerinden TL olarak yapılacak. 
     Hamiline olacak senetler, ödenmeleri gerektiği tarihten itibaren faizler 5 yıl, anaparalar ise 10 yıl sonra Hazine lehine zaman aşımına uğrayacak. 
     Kamu kurumlarının yapacakları ihale ve sözleşmelerde, Hazine'ce satılan Milli Emlak bedellerinin ödenmesinde teminat olarak kabul edilecek. 
     






</TEXT>
</DOC>
