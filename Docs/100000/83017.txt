<DOC>
<DOCNO> 83017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun20.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Dağıstan'daki patlamada ölü sayısı 23'e çıktı 
</HEADLINE>
<TEXT>

     Rusya'nın Dağıstan Cumhuriyeti'nde İkinci Dünya Savaşı'nda Nazilere karşı zaferin kutlama törenleri sırasında düzenlenen patlamayla ilgili açıklama yapan Rusya Devlet Başkanı Vladimir Putin, bunun bir terörist saldırı olduğunu ve bunu düzenleyenlerin geçmişte Nazi zihniyetine sahip olanlardan farksız olduğunu söyledi. 
     Putin, patlamadan sonra üst düzey güvenlik yetkilileri ve komutanlarla yaptığı toplantıda, ''Bunlar da Nazi artıkları, o zihniyetin uzantıları... Aralarında hiçbir fark yok'' dedi. 
     Buna karşın patlamayla ilgili araştırma ve soruşturma yapılırken, güvenlik makamlarının ''duygularını işlerine karıştırmamaları gerektiğini'' vurgulayan, ''kapsamlı ve dört dörtlük bir soruşturma'' yapılması gerektiğini belirten Putin, ''Çünkü bu tür geniş çaplı ve şiddetli suçlar, duyguları doruğa çıkarır. Bu duygular, geniş kapsamlı bir soruşturma yapılmasına zarar vermemeli'' diye konuştu. 
     Bunun bir terörist saldırı olduğundan kimsenin kuşkusu bulunmadığını ifade eden Putin, iç istihbarat servisi FSB'nin başkanı Nikolay Patruşev'e, kendisinin başkanlığında bir karma soruşturma ekibi oluşturması direktifi verdi. 
     Patruşev'in derhal patlama yerine gitmesini isteyen Putin, soruşturmaların Savunma Bakanlığı ve İçişleri Bakanlığı ile eşgüdüm içinde yürütülmesini istedi. Putin, ''Bana da düzenli olarak rapor verin'' dedi. Patruşev de Putin'e, ''İki-üç saat içinde olay yerine hareket edeceğim'' karşılığını verdi. 
     Toplantıya Patruşev'in yanı sıra İçişleri ve Savunma bakanları ile Genelkurmay Başkanı da katıldı. 
     
     6'SI ÇOCUK 23 ÖLÜ 
     Öte yandan patlamada ölenlerin sayısının 23'e çıktığı ve bunlardan 6'sının çocuk olduğu bildirildi. 
     Ölenler arasında askerler ve İkinci Dünya Savaşı gazileri de bulunuyor. 
     Yaralı sayısı 97 olarak belirlenirken, hastaneye kaldırılan yaralılardan yaklaşık 50'sinin durumunun ağır olduğu kaydedildi. 
     





</TEXT>
</DOC>
