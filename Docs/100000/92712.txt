<DOC>
<DOCNO> 92712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/28/son/sontur25.html </URL>
<DATE> 2002/06/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan "AB kriterlerini AB'ye girmesek de gerçekleştirmeliyiz" 
</HEADLINE>
<TEXT>

     SP Genel Başkanı Recai Kutan, Türkiye'nin, Avrupa Birliği AB üyeliği için gerekli olan kriterleri AB'ye girse de girmese de mutlaka gerçekleştirmek zorunda olduğunu söyledi. 
     Türkiye Ekonomik ve Sosyal Etütler Vakfı TESEV tarafından Boğaziçi Üniversitesi'ne yaptırılan ''Türk Halkının Avrupa Üyeliğine Bakışı'' konulu kamuoyu araştırmasının sonuçları Sheraton Otel'de düzenlenen toplantıda açıklandı. 
     Burada konuşan Kutan, Türkiye'nin AB üyeliği için gerekli olan kriterleri AB'ye girse de girmese de mutlaka gerçekleştirmek zorunda olduğunu kaydetti. Türkiye'nin AB'ye girişinin, AB'nin bir lütfu olmadığını, bunun AB için de büyük kazanç olacağını belirten Kutan, yapılacak düzenlemelerin gerçekleştirilebilmesi için bir komisyon kurulmasını teklif ettiklerini anımsattı. Bu komisyonda partilerin görüşlerini ortaya koyarak bir mutabakata varılması gerektiğini ifade eden Kutan, AB üyeliği sürecinin sadece ölüm cezası meselesinden oluşmadığını, meselenin ölüm cezası üzerine kilitlenmesinin yanlış olduğunu söyledi. Konunun bütünüyle ele alınıp değerlendirilmesi gerektiğine işaret eden Kutan, AB üyeliğinin son derece önemli olduğunu, konunun partisel hesaplar içinde mütalaa edilmemesi gerektiğini dile getirdi. 
     AK Parti Genel Yardımcısı Abdullah Gül de, AB ile ilgili konuların her platformda tartışılması gerektiğini, ancak bu tartışmaların ''incitmeden, karşılıklı karalama kampanyasına girmeden'' yapılması gerektiğini söyledi. 
     AK Parti'nin, AB üyeliğini halkın yararına olarak değerlendirdiğini ve bu nedenle desteklediğini ifade eden Gül, demokratik hak ve özgürlüklerin genişlemesinde, ekonomik kalkınmanın sağlanmasında AB'nin katkı sağlayacağını dile getirdi. 
     Gül, ''AB üyeliği için gerekli olan kriterleri hayata geçirelim. 
     AB'ye girmesek de kaybedeceğimiz bir şey yok. O zaman kaybeden AB olur'' diye konuştu. Parti olarak yaptırdıkları kamuoyu araştırmalarında halkın AB üyeliğini istediğini kendilerinin de gördüğünü belirten Gül, konuya günlük taktik çıkarlar yerine ülkenin stratejik çıkarları doğrultusunda bakılması gerektiğini söyledi. 
     Gül, çıkarılması gereken yasalarla ilgili bir komisyon kurma çalışmalarının bulunduğunu, buna parti olarak destek vereceklerini bildirdi. 
     MHP Aksaray Milletvekili Kürşat Eser ise AB üyeliğinin Türk milletinin milli bir politikası olduğunu belirtti. 
     Meclis'in ve 57. hükümetin AB üyeliği yönünde ciddi çalışmalar yaptığını söyleyen Eser, şunları söyledi 
     ''Kamuoyu araştırmasından 'taviz vererek AB'ye girelim mi ' noktasında AB'ye karşı manada bir oy çıkıyor. AB ile Türkiye arasında, gelişen olaylar doğrultusunda bir güven bunalım var. Türkiye son derece önemli katkılar yapmış, yapacaklarını Ulusal Program'da ortaya koymuş, bu manada da tavrı net. Ama AB'nin kurumlarının almış olduğu kararlar doğrultusunda olaya yaklaştığınızda maalesef zaman zaman Türkiye'yi yalnız bırakan, Türkiye'deki gelişmeleri olsuz etkileyen, Türkiye'deki motivasyonu olumsuz etkileyen davranışlar sergilenmiş.'' Eser, MHP'nin AB üyeliğinden yana olduğunu ve AB'nin Türkiye'nin önüne takvim koyması gerektiğini kaydetti. 
     DTP Genel Başkanı Mehmet Ali Bayar da hükümetin bir Avrupa Birliği politikası olmadığı gibi parlamentodaki muhalefet partilerinin de tutarlı yaklaşımlarının bulunmadığını öne sürdü. Bu tablonun aslında Avrupa Birliği'ne tam üyelik iddiasından vazgeçildiğini gösterdiğini öne süren Bayar, ''Türkiye, Avrupa'nın geleceğine ortak olmalıdır. DTP olarak birinci hedefimiz, halkımızın iradesine uygun olarak, bunu sağlamaktır'' diye konuştu. Araştırma sonuçlarının, AB'ye verilen desteğin coğrafi, dini inanış ve milliyetçilik temelinde büyük farklılıklar göstermediğini ortaya koyduğuna işaret eden Bayar, Meclis'te temsil edilen partilerin bu konuda samimi davranmaları gerektiğini söyledi. Bayar, ''Kaçan tren Türkiye'nin, aynı demokratik değer ve idealleri paylaşan ülkelerin ortaklığı olan Birleşmiş Avrupa fikrinin bir parçası olamaması ihtimalidir'' dedi. 
     İdam cezasının kaldırılması ve ana dil eğitiminin Türkiye'nin demokratikleşmesinde önemli adımlar olarak gördüğünü bildiren Bayar, Kıbrıs konusunda da aklı selimin galip geleceğine inandığını söyledi. 
     Bayar, dış konjonktürün şu anda Türkiye'nin lehine olduğunu, Türkiye'nin AB üyeliğini gerçekleştirme imkanının bulunduğunu sözlerine ekledi. 
     





</TEXT>
</DOC>
