<DOC>
<DOCNO> 85678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun35.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunanistan'da deprem korkusu 
</HEADLINE>
<TEXT>

     Yunanistan'da önümüzdeki 2 yıl içinde büyüklüğü 7'ye varması beklenen depremler meydana gelmesinin beklendiği öne sürüldü. 
     Atina'da yayımlanan Katimerini gazetesi, Yunanistan'ın önde gelen sismologlarından Selanik Üniversitesi'nde görevli Prof. Vasilis Papazahos'un geçen Ekim ayında Ulusal Bilimsel Komite'ye sunduğu raporun, ülkeyi bir dizi depremin sarsacağını öngördüğünü yazdı. 
     Papazahos'un raporunda, acil önlemler alınması gerektiğini vurguladığını belirten Katimerini, rapora göre Yunanistan'ı sarsacak depremleri şöyle sıraladı 
     ''Yunanistan'ın güneybatısında, Ağustos 2002'den sonra, Mora yarımadası, batı ve orta Girit ve batı Kiklad adalarını etkileyecek 6.8 büyüklüğünde bir deprem meydana gelmesi bekleniyor. Aynı bölgenin 
     doğusunda, 2003 Şubat ayı dolaylarında 6.6 veya 6.8 şiddetinde 12 adalar, Sisam, doğu Kiklad adaları ve Girit'i etkilemesi beklenen bir yer sarsıntısı daha söz konusu. Kuzeybatıdaki Türk fayında ise Mayıs 2002'den sonra 6.4 veya Mayıs 2003'te Limni, Midilli ve Sakız 
     adalarını etkileyecek 7 büyüklüğünde bir deprem daha bekleniyor.'' Katimerini, raporda, Marmara denizi bölgesinde meydana gelen Kocaeli depremi örneği büyük depremleri genellikle birkaç yıl sonra Yunan fay hattında meydana gelen şiddetli sarsıntıların izlediğinin vurgulandığını da yazdı. 
     
     PAPAZAHOS'UN AÇIKLAMASI 

     Bu arada, Katimerini'nin raporu hazırladığını duyurduğu Prof. 
     Papazahos, bu tür tahminlerin yer aldığı raporların basına sızdırılmasının ''sorumsuz ve vicdansız insanların işi olduğunu'' söyledi. 
     Atina Haber Ajansı'nın ANA haberine göre Papazahos, ''Bu davranış, sorunun doğru çözümüne yani depremlere karşı hazırlığın yapılması çabalarına hizmet etmiyor ve ciddi sosyal sorunlara yol açıyor. Şu an için depremlere ilişkin kesin bir önceden belirleme tekniği bulunmamaktadır ve vatandaşlar bu tür yayınları ciddiye almamalıdır'' dedi. 
     Yunan televizyon ve radyolarının geniş yer verdiği ''deprem raporuna'' Yunanistan Çevre ve Kent Planlama Bakanlığı da tepki gösterdi. 
     Bakanlık Müsteşarı Yanis Çaklidis yaptığı açıklamada, yer sarsıntılarını önceden belirlemeyi sağlayacak hiçbir kesin yöntem bulunmadığına dikkati çekti. 
     Çaklidis, ''Büromda buna benzer pek çok belge var. Hepsi de Yunanistan'ın hemen her bölgesinde olabilecek depremlerle ilgili tahminleri içeriyor. Ortada, bu tahminleri doğrulayabilecek yöntem bulunmadığına göre, sismologların bu tahminlerini yayımlayarak rahatsızlık yaratmanın anlamı yok'' dedi. 
     





</TEXT>
</DOC>
