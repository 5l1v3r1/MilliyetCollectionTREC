<DOC>
<DOCNO> 90924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/yazar/ozkan.html </URL>
<DATE> 2002/06/20/ </DATE>
<TIME>  </TIME>
<AUTHOR> Tuncay ÖZKAN  </AUTHOR>
<HEADLINE>
Amerika’daki El Kaide militanı Bursa’yı işaret etti 
</HEADLINE>
<TEXT>

     11 Eylül saldırılarının ardından Afganistan’da yakalanan ve Amerika’nın Guantanamo üssünde sorguladığı El Kaide örgütü mensubu bir terörist, Bursa’yı işaret etti. Bursa’da nisan ayında yapılan operasyonlarda yakalanan İmamlar Birliği örgütü Beyyiat El İmam mensuplarının Taliban, El Kaide ve altyapısıyla ilgili olarak bilgi sahibi oldukları Amerikalılar tarafından Türkiye’ye bildirildi. Amerikalı yetkililer Türkiye’yi uyararak Afganistan’da yakalanarak, Guantanamo’da sorgulanan İbrahim Şen adlı Türk teröristin, İmamlar Birliği mensuplarının olaylarla ilgili olarak kendilerinden daha detaylı bilgiye sahip olduğunu ifade ettiğini aktardılar. Bunun üzerine yeniden soruşturma başlatıldı. 
     Bu bildirimle Afganistan’da yakalanan Türk terörist zanlılarının sayısı da üçe çıktı. Daha önce Yüksel Çelikgöğüş ve Murat Kurnaz’ın adları biliniyordu. Şimdi bir de İbrahim Şen ortaya çıktı. 
     
     Bursa daha çok biliniyor 
     İbrahim Şen Guantanamo’daki sorgusunda Bursa’da yakalanan örgüt üyelerinin adlarını vererek, "Onlar bizden çok daha fazla şey biliyor" dedi. Bunun üzerine Amerikalılar, Ankara’yı uyararak İmamlar Birliği örgütü hakkında bilgi istedi. Ali Üzüm, Mehmet Arslan, Osman Özkan, Fatih Sultan Çalış’ın daha önce alınan ifadelerinin genişletilmesi ve detaylandırılması isteği Ankara’ya iletildi. Emniyet Genel Müdürlüğü bunun üzerine Bursa Emniyeti’ne operasyon ile ilgili olarak daha detaylı sorgulama yapılması isteğini iletti. 
     Türkiye’den çok sayıda radikal İslamcının Afganistan’da savaştığı biliniyordu. Ancak Bursa’da ele geçirilen zanlıların anlatımları bu noktada eksik bilgilerin olduğunu ortaya koyuyor. Örneğin Afganistan’da yakalanan, Amerikalılarca sorgulanan İbrahim Şen büyük olasılıkla Bursa’da yakalanan Fatih Sultan Çalış’ın ifadelerinde adı geçen Ebu Şeyma kod adlı kişi. Çalış ifadesinde aynen şöyle diyor 
     "Kızının ismi Şeyma olduğu için bu ismi kullanıyordu. 30 yaşlarında, 1.75 boylarında, 70 kilo ağırlığında, normal vücut yapılı biri. Pakistan’da karşılaştım. Şahsın İstanbul’da ikamet ettiğini biliyorum. Halen Afganistan’da olduğunu biliyorum." 
     
     Parayı El Kaide veriyor 
     Türk polisinin saptamalarına göre, "liderliğini Ebu Musab kod adlı Ahmet Fadıl isimli şahsın yaptığı, finansmanını El Kaide örgütünün sağladığı Beyiat El İmam İmamlar Birliği adlı örgüt" Türkiye’de geniş bir ağ içinde örgütlü. Örgütün üyeleri İran üzerinden gittikleri Afganistan ve Pakistan’da askeri ve siyasi eğitim almışlar. Ayrıca orada eğitim alanlar Türkiye’de de askeri eğitim vermişler. Örgüt kadrosu tarafından kullanılmak üzere sahte pasaportlar sağlanmış. Bunları taşıyan bir kurye ağı oluşturulmuş. 
     Çalış ifadelerinde 11 Eylül sonrasını şöyle anlatmış 
     "Bombalama olayından sonra Amerika’nın saldırı eylemlerine karşı kampların kapatıldığını biliyorum. Taliban ve Usame Bin Ladin gruplarının sonuna kadar direneceklerini duydum. Diğer ülkelerden gelen gruplar da bu nedenle dağıldı, bir kısmının Pakistan’da yakalanıp esir alındıklarını ve Küba’daki esir kamplarına götürüldüklerini duydum. Bombalama eylemi olduğunda ben Türkiye’deydim, kesin o tarihteki hareketlilik ne şekilde oldu, geçişlerin nereden yapıldığı konusunda herhangi bir bilgim yok. Benim bulunduğum kamplarda hiç İranlıya rastlamadım. Çoğunluk Suudi, Yemenli, Mısırlı idi. 
     Amerikan saldırılarından sonra Taliban lideri Molla Ömer’in sonuna kadar direneceğini basından ve televizyonlardan takip ediyorum. Ancak sonuç ne olur bilmiyorum. Ancak dediğim gibi direneceğini tahmin ediyorum. Şu anki durumu hakkında bilgim yoktur. El Kaide’nin ise tamamen dağılma noktasında olduğunu tahmin ediyorum." 
     
     Örgüt lideri İran’da 
     Sultan Çalış ifadelerinde içinde olduğu örgütün amacını şöyle anlatıyor 
     "Beyyiat El İmam İmamlar Birliği adlı örgütün emiri İran’da bulunan Ahmet Fadıl isimli şahıstır, Türkiye emiri Ali Üzüm isimli şahıstır. Örgütün amacı ise Afganistan, Pakistan, Filistin, Bosna Hersek, Çeçenistan, Keşmir, Filipinler, Endonezya ve dünya üzerinde Müslümanların zulüm altında olanı Yahudi ve Hıristiyanların baskısı altında ezilen, öldürülen, kadınlarının ırzına geçilen Müslüman kardeşlerimizi kurtarmak için cihat etmek, cihat sırasında gerekirse malımız, canımız ve her şeyimizi harcayarak, dünyada yaşayan tüm Müslümanların, dolayısıyla bütün ülkelerde İslam kanunlarının hakim kılındığı bir düzen kurmak, bu düzen kurulduğunda insanlık huzur içerisinde yaşayacak. Bu yolda ölerek şehit olmaktır." 
     
     YARIN El Kaide’nin Bursa ayağında var olanlar 
     
     







İran’da değişim 


Sakıncasız çiftleşme, şiiri öldürdü mü 


FT’nin hakkı... 


İdam konusu ertelenebilir 


Unutmayın, top artık ekonomide değil siyasette 


Eşdeğer ilaçların fiyat farkı korkunç 


Otomatik şiir makinesi 


Ankara İran konusunda AB gibi düşünüyor 


Bankacılık sistemimiz güçlüdür mü acaba 


Çukurova Holding nereye koşuyor 


Amerika’daki El Kaide militanı Bursa’yı işaret etti 


Ufak tefek, ıvır zıvır... 


İyi ki futbol var 


Karamehmet neden sermaye koymadı 


Mevduat garanti’ olan kredi’ye oluyor 


</TEXT>
</DOC>
