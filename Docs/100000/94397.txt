<DOC>
<DOCNO> 94397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/08/son/sondun20.html </URL>
<DATE> 2002/07/08/ </DATE>
<TIME>  </TIME>
<AUTHOR>  </AUTHOR>
<HEADLINE>
5 yıl içinde AIDS aşısı geliştirilmesi umudu 
</HEADLINE>
<TEXT>

     İspanya'nın Barcelona kentinde düzenlenen Uluslararası AIDS Konferansı'nda, AIDS hastalığının tedavisi için geliştirilmekte olan ilaç ve aşılarla ilgili yeni açıklamalar yapılması bekleniyor. 
     BBC'nin internet sitesinde yer alan habere göre, çeşitli derecelerde etkili olabilecek 8 AIDS aşısı üzerinde çalışılıyor. 
     Haberde, AIDS aşılarının çoğu için henüz başlangıç testleri yapılırken, Amerikan VaxGen adlı firmanın ise aşı çalışmasını tamamlamaya yaklaştığı kaydedildi. 
     Amerikan VaxGen şirketinin, AIDS aşısını düşünüldüğü gibi 10 değil, 5 yıl içinde geliştirebileceği belirtiliyor. 
     Şirketin son aşama testleri yapılan aşısının denekler üzerinde denenmekte olduğu, Barcelona'daki konferansta en erken gelecek yıl elde edilebilecek sonuçlara dair bilgi verilebileceği kaydediliyor. 
     Bir ilacın lisans alabilmesi için hastaların 3'te 1'i üzerinde etkili olması gerekiyor. 
     Bu arada, İsviçre'deki Roche ve Amerikalı Trimeris ilaç firmalarının AIDS hastalarına yardımcı olacak bir ilaç üzerinde çalıştıkları ve bunu da konferans süresince açıklayabilecekleri belirtiliyor. 
     BM AIDS Örgütü UNAIDS tarafından düzenlenen ve 15 bin delegenin katıldığı Barcelona'daki konferans, bu yıl 14. kez yapılıyor. Dün başlayan konferans, 6 gün sürecek. 
     





</TEXT>
</DOC>
