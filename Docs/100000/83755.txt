<DOC>
<DOCNO> 83755 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sonspo04.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Hidayet İtalyan basınında "Pippen'dan daha iyi olacağım" 
</HEADLINE>
<TEXT>

     ABD Profesyonel Basketbol Ligi NBA 'de takımı Sacramento Kings'te başarılı bir sezon geçiren milli oyuncu Hidayet Türkoğlu, İtalyan Corriere della Sera Gazetesi'ne verdiği demecinde, ''Türk Milli Takımı, NBA'yi bile yıkıp geçebilirdi'' dedi. 
     İtalya'nın en yüksek tirajlı gazetesi olan Corriere della Sera'da, ''Hidayet Türkoğlu, Sacramento'da 'hilal'i dalgalandırıyor'' başlığı altında verilen haberde, 23 yaşındaki Türk basketbolcu için ''Sacramento'nun artı silahlarından biri. Sacramento ona aşık, onu yüreklendiriyor, hatalarını affedip yeteneklerini tamamlama çalışıyor'' tanımlaması yapıldı. 
     Sacramento'da Türkoğlu'nun, Divaç, Bibby, Stojakoviç gibi sonucu getiren bir oyuncu olmadığı, ancak yedek bankında taktik açıdan en değerli oyuncu olduğu ve geçen yıla oranla oyunda kalma süresini 2'ye katladığı belirtildi. 
     Türkoğlu demecinde, ''Profesyoneller arasında oynayan ilk Türküm. Ailemin orijini Yugoslav olmasına rağmen benim orijinimde herhangi bir sorun yok'' diye konuştu. 
     Türk basketbolunun son yıllardaki çıkışını İtalyanlara anlatan Türkoğlu, ''Basketbolumuz büyük bir dönemden geçiyor. Milli takım, geçen yıl Avrupa Şampiyonası'nda 2. oldu. Diyebilirim ki NBA'yi yıkıp geçebilirdi. Ergin Ataman gibi antrenörler sizinki gibi zor bir ligde bunu kanıtladı. Evet söyleyebilirim ki bizim için büyülü bir zaman'' ifadelerini kullandı. 
     Avrupa basketbolunun geçmişteki yıldız isimlerinden merhum Drazen Petroviç ile oynama şansını bulamamasının kendisi için üzücü olduğunu ifade eden Türk basketbolcu, kendisine örnek olarak Toni Kukoç'u aldığını ve fizik olarak da aynı ölçülerde olduklarını bildirdi. 
     Türkoğlu, NBA içinde kendisine örnek olarak Allan Houston, Grant Hill, Kobe Bryant veya Scottie Pippen'ı aldığını, ancak ileride onlarda daha büyük oyuncu olmayı hedeflediğini dile getirdi. 
     Türkoğlu, yaz aylarında Türkiye'de çocuklar için düzenlenecek olan ''Thanksgiving day'' organizasyonunda önemli rol üstlenmesiyle ilgili olarak, ''Yazın Türk ve Yunan çocukları birlikte oynatacağım. Dikkatlerin üzerimde olacağından mutluyum. Şimdiden bana nefes bile aldırmayacaklarını hayal ediyorum gibiyim. Türk ve Yunan çocuklar arasındaki karşılaşmada bir köprü olacağıma yeniden söz veriyorum. Sporun herkes için örnek olacağına inanıyorum. İyi isteklerle politik sorunlar çözülebilir. Eğer yeni kuşağa bunu aşılamayı başarırsak gelecekte çok daha iyi kişilere sahip olacağız'' dedi. 
     





</TEXT>
</DOC>
