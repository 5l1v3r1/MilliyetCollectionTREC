<DOC>
<DOCNO> 63777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/soneko10.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş, futbolu halka açıyor... 
</HEADLINE>
<TEXT>

     Türkiye'nin ilk spor kulübü BJK Derneği'nin yüzde 99.9'u oranında hisse ile sahip olduğu Beşiktaş Futbol Yatırımları A.Ş'nin yüzde 15 oranındaki hissesinin halka arzı için talep toplanmasına Şubat ortasında başlanması planlanıyor. 
     Halka arz ile ilgili olarak BJK Derneği ve Beşiktaş Futbol Yatırımları A.Ş. Yönetim Kurulu Başkanı Serdar Bilgili ile halka arz konsorsiyumunun lideri İş Yatırım'ın yetkililerinin katıldığı bir basın toplantısı düzenlendi. 
     Verilen bilgiye göre, Beşiktaş A Futbol Takımı'nın tüm haklarını BJK Derneği'nden devralan Beşiktaş Futbol Yatırımları A.Ş.'nin nakit olarak artırılacak 326.5 milyar liralık sermayesini temsil eden hisse senetleri, İş Yatırım liderliğindeki konsorsiyum aracılığıyla halka arz edilecek. 
     Halka arz şekli sermaye artırımı, aracılık yöntemi de bakiyeyi yüklenim şeklinde olacak. 
     Halka arz öncesi 1 trilyon 850 milyar lira olan şirket sermayesi, arz sonrası 2 trilyon 176 milyar 500 milyon liraya yükselecek. 
     
     Altyapıya büyük yatırım... 

     Beşiktaş Futbol Yatırımları A.Ş.'nin halka arzının tamamlanmasının ardından Türkiye ve Avrupa'da lider, geleceğin Beşiktaşı'nı yaratmak için yürütülen çalışmalara hız verilecek. 
     Buna göre 22 bin kişi olan İnönü Stadyumu'nun kapasitesinin 37 bin kişiye çıkartılması ve altyapı tesislerine yatırım yapılarak, Ümraniye Tesisleri'nin bir futbolcu fabrikasına dönüştürülmesi öncelikler arasında yer alıyor. 
     Halka arzın ardından, futbolcu bonservisleri Beşiktaş Futbol Yatırımları A.Ş. tarafından BJK'dan satın alınırken, borçlardan arındırılmış güçlü bir sermaye yapısı da oluşturulacak. Halka arz ile birlikte kurumsallaşmasını büyük ölçüde tamamlayarak, profesyonel yöneticiler yönetiminde tamamen şeffaf bir yapıya kavuşacak olan şirkette, kar amaçlı profesyonel stratejiler izlenecek. 
     Bu arada halka arzdan hemen sonra imzalanacak sözleşmelerle Beşiktaş A Futbol Takımı'na ait maç gelirleri, Şampiyonlar Ligi gelirleri, reklam gelirleri, yayın gelirleri, sponsorluk ve merchandising gelirleri, BJK Derneği'nden Beşiktaş Futbol Yatırımları A.Ş.'ye geçecek. 
     Şirketin 2001-2011 yılları arasındaki yıllık gelirinin 30 milyon dolardan 55 milyon dolara, net karının ise 15 milyon dolardan 27 milyon dolara çıkması bekleniyor. 
     Geniş bir kurumsal ve bireysel yatırımcı kitlesine ulaşması hedeflenen halka arzın ardından, gelirlerindeki riskin azlığı ve kurumlar vergisinden muaf tutulan yüksek karlılığı ile şirket hisselerinin cazip bir yatırım aracına dönüşmesi beklendiği kaydedildi. 
     

     
</TEXT>
</DOC>
