<DOC>
<DOCNO> 67911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/16/guncel/gun03.html </URL>
<DATE> 2002/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Arslan, Milliyet’in manşetini değerlendirdi 
</HEADLINE>
<TEXT>
İhbarda bulunun 
Emniyet Genel Müdürlüğü, 'tepe lambası skandalı'nı genelge ile aşacak. Yasada tanımlı araçlar dışında, kimse bu lambalardan kullanamayacak... 
     ANKARA Milliyet 

     Emniyet Genel Müdürlüğü Sözcüsü Feyzullah Arslan, Milliyet’in dünkü manşetinde gündeme getirdiği "tepe lambası" skandalına konu olan sorunun çözülmesi için yeni bir genelge düzenleneceğini açıkladı. 
     Arslan, dünkü haftalık basın toplantısında tepe lambalarını kullanacak araçların yasada belirtildiğini kaydetti. Arslan, yasaya göre bu lambaların güvenlik güçleri, ambulans, itfaiye ve karayolları araçları tarafından kullanılabileceğini söyledi. 
     Trafik polislerinin bu lambaları taşıyanlara yönelik çalışmalar yaptığını açıklayan Arslan, "Her sokağa bir polis koyamıyoruz. Vatandaşlarımız bu konuda bize ihbarda bulunarak yardımcı olsunlar" dedi. 
     Arslan, Türkiye Stratejik Araştırmalar Vakfı’nın yaptığı bir araştırmada en çok trafik polislerinin rüşvet aldığının ortaya çıktığının hatırlatılması üzerine Emniyet teşkilatının bu tür olaylara karışanlara gereken cezayı verdiğini kaydetti. 
     
     30 rüşvetçi ihraç edildi 
     Emniyet teşkilatında bu tür olayların yaşanmasının üzücü olduğunu bildiren Arslan, "Biz bu tür olaylara karışanları içimizde barındırmıyoruz. Daha dün önceki gün çeşitli olaylara karışan 30 kişiyi ihraç ettik, bir o kadarına da ceza verdik" diye konuştu. Arslan, söylenildiğinin aksine polisin "temiz" olduğunu belirterek, 200 bin kişilik bir teşkilatta çok az sayıda bu tür olaylara bakılarak genelleme yapılmasının yanlış olduğunun altını çizdi. 
     



 GÜNCEL 




















</TEXT>
</DOC>
