<DOC>
<DOCNO> 80332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/sondun23.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Şaron Arafat'a Gazze Şeridi'ne gitme önerisinde bulundu 
</HEADLINE>
<TEXT>

     İsrail Başbakanı Ariel Şaron, Filistin lideri Yaser Arafat'a, yanında İsrail tarafından aranan hiçbir adamının bulunmaması şartıyla Ramallah'daki karargahından ayrılıp Gazze Şeridi'ne gitmesine izin vermeye hazır olduğunu belirtti. 
     Şaron, New York Times gazetesine yaptığı açıklamada, Filistin güvenlik güçlerinin Gazze Şeridi'nde her türlü şiddet gösterisini önleyecekleri konusunda Filistinli yetkililerin güvence verdiklerini belirterek, ''Arafat'ın vereceği olumlu bir tepki, şiddeti sona erdirmeye hazır olduğunu gösterecektir. Bu durumu incelemeye hazırız'' dedi. 
     İsrail Başbakanı, Arafat'a hiçbir zarar verilmeyeceği konusunda ABD Başkanı George Bush'a söz verdiğini hatırlatarak, bu nedenle İsrail askerlerinin aranan kişileri tutuklamak için Filistin yönetimine ait idari binalara girmediğini kaydetti. 
     Arafat ile bölgede barışın sağlanamayacağı görüşünü yineleyen Şaron, Ramallah'daki durumun, Arafat'a karşı kişisel bir kinden dolayı oluşmadığını belirterek, ''Bana inanın, bu olayda kişisel hiçbir kin yoktur'' dedi. 
     
     Filistin'den ret 
     Filistinli yetkili Saib Erakat ise Şaron'un bu önerisini reddettiklerini söyledi. 
     Erakat, yaptığı açıklamada, ''Bu öneriyi reddediyoruz. Bu öneri, Gazze Şeridi ile Batı Şeria'nın tek bir bölge olduğunu belirten Filistin-İsrail anlaşmalarına terstir. Arafat, Batı Şeria ve Kudüs'te olmaya hazırdır'' dedi. 
     Erakat, İsrail hükümetinin ''Filistin yönetimini yok etme, Gazze Şeridi'ni yeniden işgal etme ve bu bölgeyi bir hapishaneye çevirme'' planlarının başarısızlığa uğratılması amacıyla uluslararası topluma çağrıda bulundu. 
     





</TEXT>
</DOC>
