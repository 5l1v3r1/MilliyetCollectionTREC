<DOC>
<DOCNO> 73740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/spor/spo02.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Balic'in kredisi bitti 
</HEADLINE>
<TEXT>

Fenerbahçe Başkanı Aziz Yıldırım’ın "Evladımızdır, alırız" beyanına rağmen, Asbaşkan Osman Yalçın şartların değiştiğini belirterek, "Elvir Balic artık bizim formamızı giyemez" diye konuştu 
     YUSUF KOBAL 

     FENERBAHÇE Yönetimi Rayo Vallacano’dan da ayrılan Balic’in transferinden vazgeçti. İspanyol Kulübü’nde de disiplinsiz davranışları nedeniyle tepki toplayan Boşnak futbolcu için ilk düşüncelerinden vazgeçtiklerini belirten Asbaşkan Osman Yalçın, "Daha önce kendisine verilen şansı değerlendiremedi. Artık Balic Fenerbahçe’de oynayamaz" dedi. 
     BAŞKAN Aziz Yıldırım’ın kongre öncesinde, "Bizim istediğimiz şartları kabul ederse evladımızdır, alırız" şeklindeki beyanına rağmen, gelişmelerin transfer şartlarını değiştirdiğine de değinen Yalçın, "Bu düşünceyi kafamızdan çıkardık. Balic İspanya’ya giderken de sorun vardı. Yaşanan son olaylardan sonra tekrar Fenerbahçe’ye dönemez" açıklamasını yaptı. 
     
Lorant’ın inadı kırıldı      YALÇIN TÜRK 

     FENERBAHÇE Teknik Direktörü Werner Lorant, dün yaptığı taktik çalışmada beşli orta saha üzerinde durdu. Takımını ikiye ayırıp, çift kale maç yaptırtan Alman hoca, dörtlü forvet inadından vazgeçmiş görünürken, orta sahayı Ali Güneş, Simao, Ceyhun, Johnson ve Abdullah düzeniyle kurdu. 45 dakikalık çift kalede forvette de Revivo - Serhat ikilisine şans veren Lorant kanat akınları üzerinde durdu. 
     AYAĞI su toplayan Andersson’un katılmadığı çalışmayı sağ bileğinden sakatlanan Ali Akdeniz de yarım bıraktı. Ancak Lorant’ın ideal kadrosu 45 dakikalık karşılaşmayı 5 - 2 kaybetti. Oktay 3 ve Lazetic’in 2 gollerine, Revivo 2 karşılık verdi. Tribüne bu kez hangi yabancının gönderileceği de merakla beklenirken, formsuz olan Andersson ile Lazetic’in üzerinde duruluyor. 
     
Revivo imzalı top dağıttı      CREO firması ile MatDijital’in basım sektöründeki son yenilikleri tanıtmak amacıyla düzenlediği toplantıya katılan Haim Revivo, bol bol imza dağıttı. İsrailli futbolcu, imzaladığı topları da hatıra olarak hayranlarına armağan etti. 
     
Başkanlara 6 ay ceza      HALUK Ulusoy aleyhinde verdikleri beyanatlar nedeniyle Disiplin Kurulu’na sevk edilen Fenerbahçe Başkanı Aziz Yıldırım ile Trabzonspor Başkanı Özkan Sümer’e altı ay ceza verilebileceği öğrenildi. Talimatnamedeki, "Hakaret teşekkül yöneticilerine karşı vuku bulduğunda 1 aydan 6 aya kadar men veya hak mahrumiyeti cezası verilir" hükmüne göre değerlendirilecek olan iki başkan, cezalı oldukları sürede şeref tribününe giremeyecek, resmi evrakları imzalayamayacak. 
     
Yugolar’da yine kriz      YUGOSLAVYA’NIN Amerika’da, Brezilya ile oynayacağı hazırlık maçı için milli takım kadrosuna çağrılan Mirkovic ve Lazetic, Fenerbahçe’de yine sorun yarattı. Galatasaray maçı öncesindeki Meksika karşılaşması için izin alınan iki futbolcunun, bu kez gitmelerine kesin gözüyle bakılıyor. Gençlerbirliği maçından bir gün önce İstanbul’a dönecek olan ikilinin, yol yorgunluğu nedeniyle oynamaları da zor olacak. 
     YÖNETİM, bu soruna nasıl bir çare bulacağını araştırırken, milli takımı bıraktığını açıklayan Revivo’nun da İsrail’in Litvanya ile yapacağı maç kadrosuna alınmasıyla şok oldu. İsrailli futbolcu bu konuda bir yorum yapmazken, federasyon yetkilileri ile konuştuktan sonra karar vereceğini söyledi. Rapajc ise Hırvatistan’da oynanacak Slovenya karşılaşmasında forma giyecek. 
     
Ödül gecesi      Futbol Plus dergisi tarafından düzenlenen "Türkiye’nin Futbol Oscarları" anketinde birinci olanlar dün ödüllerini aldı. Ankette en başarılı kaleci olarak Rüştü seçilirken, savunmada Bülent Korkmaz, orta sahada Sergen Yalçın, forvette ise İlhan Mansız zirveye çıktı. En başarılı teknik adam Şenol Güneş oldu. Rüştü’ye ödülünü Abdürrahim Albayrak verdi. 
     
İlk kupa Çatana’dan      Kongre üyesi Cihan Oskay’ın Çatana Balık Restaurant’ta verdiği moral yemeği amacına ulaştı. Lorant, Ümit’in göbeğine dokunup, "Yeter, yemek bitti" diye espri yaptı. Alman hoca Fatih’in tespihini hediye etme teklifini ise geri çevirdi. Yemek sonunda beş bin karidesle yapılan bir kupa masaya getirildi. 
     
MHK’den Rüştü talimatı      ANTALYASPOR maçında Rüştü’nün topa ceza alanı dışında yaptığı elle müdahalenin yarattığı tartışmalardan sonra, MHK bir talimat yayınladı. Bülent Yavuz, bu tip olaylarda kalecinin de oyuncu gibi değerlendirilmesi gerektiğini hakemlere hatırlatarak, "Topun yönü, hızı, savunma oyuncusunun konumu gibi faktörler hakem tarafından dikkate alınmalıdır. Eğer kalecinin ceza alanı dışında topa elle müdahalesi bariz gol şansını engellemiyorsa, en fazla sarı kartla cezalandırılabilir" dedi. Yavuz, Rüştü’nün pozisyonunda Erol Ersoy’un değerlendirmesinin doğru olduğunu da açıkladı. 
     



 SPOR 

























</TEXT>
</DOC>
