<DOC>
<DOCNO> 93350 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/son/sontur14.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırkpınar'da ''Hanımağalığa'' erkek eleştirisi... 
</HEADLINE>
<TEXT>

     Edirneli tarih araştırmacısı yazar Oral Onur, 641. Tarihi Kırkpınar Yağlı Güreşleri'nde, bu yıl ilk defa Kırkpınar Ağalığı'na bir kadının seçilmesini eleştirerek, ''Hanımağa uygulaması Kırkpınar'ın, tarihsel ve geleneksel dokusunu bozar'' dedi. 
     Onur, güreşlerin bugüne dek örf ve geleneklere uygun yürütülmeye çalışıldığını, ancak erkek egemenliğindeki ''ağalığın'', kadınların eline geçmesinin yanlış olduğunu belirtti. Yapılan yanlıştan dönülmesi için Türkiye Güreş Federasyonu, Valillik, Belediye ya da Gençlik ve Spor İl Müdürlüğü'nün harekete geçmesini isteyen Onur, şunları kaydetti 
     ''Hanımağa uygulaması Kırkpınar'ın, tarihsel ve geleneksel dokusunu bozar. Hanımağa daha önce yoktu. Hep ağa vardı. Hanımağa seçilmesiyle güreşin örf ve adetinde olmayan bir olayın kapısını açarsanız bu, beraberinde başka yanlış uygulamalara da zemin hazırlar. 
     Ben kadına karşı değilim. Belki de erkeklerden daha iyi yapar, işi götürür. Ancak tartışmam, güreşin geleneğinde hanımağalığın yatmamasıdır.'' Kırkpınar için bir ''Ağa Yönetmeliği'' çıkarılması gerektiğini bilidiren Onur, ''Yönetmelik olmazsa, güreşlere 6 tane kurum karışırsa, ben de 5 yaşındaki torunuma 250 milyar lira vererek ağa yaptırabilirim'' dedi. 
     Onur, Kırkpınar güreşlerinde kadının yerinin olmadığını da belirterek, '' Kadının güreşte yeri vardır diyen varsa, o zaman kadınlar da kıspet giyip, güreşsinler'' diye konuştu. 
     





</TEXT>
</DOC>
