<DOC>
<DOCNO> 63490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/guncel/gun01.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hiç uçak inmeyen havaalanı 
</HEADLINE>
<TEXT>
Uçaklar değil, TRİLYONLAR UÇTU 
1999’da Ecevit tarafından hizmete açılan ve bugüne kadar tek bir tarifeli uçağın inmediği Zonguldak Havaalanı, 31 Ocak’tan itibaren kapatılıyor 
     ÖNAY YILMAZ İstanbul 

     Açıldığı günden bu yana tarifeli tek bir uçak dahi inmeyen Zonguldak Çaycuma Havaalanı, resmen kapatıldı. Yapımı da hatalı olduğu öne sürülen havaalanının pisti de bir süre önce meydana gelen aşırı yağışlar nedeniyle gölete döndü. 
     "Her ile bir havaalanı" kampanyası yanlış politikaların kurbanı oldu. Havaalanları hizmete girmesine rağmen, yer seçimindeki hatalar, eksik donanım, emniyet ve altyapı eksikliği gibi nedenlerle uçak ve yolcu sayısı beklenen hedeflerin çok altında kaldı. Çaycuma Havaalanı, uçak yüzü görmeden 31 Ocak’tan itibaren resmen kapatılmış olacak. 
     Başbakanlık bir süre önce aldığı kararla ekonomik olmadığı ve yolcu bulunamadığı gerekçesiiyle Zonguldak, Sinop, Tokat, Uşak, Balıkesir havaalanlarının kapatılması yönünde karar almıştı. Ulaştırma Bakanlığı Devlet Hava Meydanları İşletmesi Müdürlüğü yetkilileri, kapatılması gündemde olan Sivas Havaalanı’nın ise trafikte görülen artış üzerine şimdilik durdurulduğunu söyledi. 
     
     Madenler etkiliyordu 
     Zonguldak Çaycuma Havaalanı için ön çalışma yapılmadığını belirten Devlet Hava Meydanları İşletmesi yetkilileri, şunları söyledi "Havaalanı yapıldıktan sonra THY’den burada test uçuşları yapılması istendi ve yapıldı. Uçaklar inerken-kalkarken sinyaller almıyordu. Yani sinyaller yanlış yönlendiriliyordu. Yapılan araştırmada yöredeki madenlerin seyrüsefer cihazlarını bozduğu etkilediği saptandı. O nedenle THY buraya sefer koymaktan vazgeçti. Yolcu potansiyeli olup olmadığı hiç uçuş yapılamadığı için belirlenemedi." 
     
     THY, Sivas hattını durduruyor 
     Bu arada THY, Sivas Havaalanı’nın kapatılması kararı paralelinde Sivas uçuşlarını durduruyor. THY’den borsaya gönderilen açıklamada, Bakanlar Kurulu’nun tasarruf tedbirlerine ilişkin kararına istinaden Sivas Havaalanı’nın ocak ayı sonu itibariyle kapatılacak havaalanları arasında yer aldığı hatırlatıldı. 
     
Fizibilite çalışması yapılmadı      Zonguldak Havaalanı’nın yapımı, önceden hiçbir fizibilite çalışması olmadan Ulaştırma eski Bakanı Ömer Barutçu tarafından başlatılmıştı. Alanı 1999’da Başbakan Ecevit hizmete sokmuştu. 1999 rakamlarına göre 10 trilyon liraya mal oldu. Yılda 8760 uçak ve 150 bin yolcu hedefleniyordu, ancak 14 personelli alana, bugüne kadar hiç tarifeli sefer konmadı. Havaalanına sadece Işıklar Holding Kurulu Başkanı Rıza Kutlu Işık, özel uçağıyla iniyordu. Onun dışında tek bir uçak bile inmedi. Gerekçe ise havaalanının teknik olarak güvenli olmaması. 
     



 GÜNCEL 



















</TEXT>
</DOC>
