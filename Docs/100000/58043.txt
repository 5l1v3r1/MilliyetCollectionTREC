<DOC>
<DOCNO> 58043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/siyaset/asiy.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
AB zirvesindeki kriz son anda önlendi 
</HEADLINE>
<TEXT>

Laeken’deki sonuç bildirisinde Türkiye ile ilgili olumlu ifadelerin yer almasına karşı çıkan Komisyon Başkanı Prodi’yi Ecevit sert şekilde uyardı 
     HABER MERKEZİ 

     AB - Türkiye ilişkilerinin geliştirilmesi yönünde önemli kararların alındığı Laeken zirvesinde ortaya çıkan bir kriz, Dışişleri Bakanı İsmail Cem’in girişimiyle önlendi. 
     CNN Türk’ten Ahmet Sever’in haberine göre Belçika’daki zirve bildirisine ilk kez "Türkiye’nin siyasi kriterlere uyum yolunda ilerleme kaydettiği ve üyelik müzakeresinin açılmasına yaklaşıldığı" ifadesine yer verilirken, AB Komisyonu Başkanı Romano Prodi buna karşı çıktı. 
     Geçen cuma akşamı yaşanan bu gelişmenin ardından cumartesi günkü toplantıya katılmak için Brüksel’de bulunan Başbakan Bülent Ecevit ile Dışişleri Bakanı İsmail Cem durumdan haberdar edildi. 
     Bu haber üzerine telefon diplomasisi başlatan Cem, Belçika, Hollanda, Fransa, İspanya, İngiltere dışişleri bakanları ve AB’nin dış politika temsilcisi Javier Solana’yla görüşerek Türkiye paragrafının değiştirilmesinin yaratacağı hasarı onarmanın güç olacağını belirtti. 
     
     Ecevit Sonucu vahim olur 
     Cem, girişimlerini sürdürürken, Başbakan Ecevit de Prodi’ye bir mektup göndererek "Türkiye paragrafının değiştirilmesi vahim sonuçlar doğurur. Bu, AB’nin Türkiye’yi istemediği anlamına gelir" görüşünü dile getirdi. 
     Belçika’da bu gelişmeler yaşanırken ABD yönetiminden Dışışleri Bakan yardımcısı düzeyinde bir yetkili Solana’yı arayarak bildirinin Türkiye bölümüne dokunulmamasını istedi. 
     Ecevit, Cem ve ABD’nin girişlerinin ardından özellikle AB dönem başkanı Belçika, Hollanda, İngiltere ve Solana Türkiye paragrafının aynen kabul edilmesi için girişimleri artırdı. 
     Aday ülkelerin durumlarının ele alındığı toplantının ardından Ecevit ve Cem basın toplantısı için gazetecilerin karşısına geçerken zirve bildirisi henüz kesinleşmemişti. Ecevit ve Cem, zirve bildirisinin değişikliğe uğramadan kabul edildiğini uçakları Ankara’ya indiğinde öğrendi. 
     



 SİYASET 











</TEXT>
</DOC>
