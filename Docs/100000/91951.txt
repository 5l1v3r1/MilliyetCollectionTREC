<DOC>
<DOCNO> 91951 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/25/son/sondun07.html </URL>
<DATE> 2002/06/25/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'den Bush'un Ortadoğu konuşmasına destek 
</HEADLINE>
<TEXT>

     Fransa Dışişleri Bakanı Dominique de Villepin, ABD Başkanı George Bush'un Ortadoğu konusunda yaptığı konuşmanın Fransa ve AB'nin amaçlarıyla benzer olduğunu belirtti. 
     Kudüs'te bulunan Dışişleri Bakanı Villepin, bu konuşmanın ayrıca ''İsrail ile Filistin halkının kabul edilmiş ve güvenliği sağlanmış bir sınırda yan yana yaşama konusundaki bakış açılarını da doğruladığını'' belirtti. 
     Villepin, ''Bush'un, terörizmle mücadele, Yahudi yerleşim birimleri inşasının durdurulması ve işgalin sona ermesi gibi konularda yaptığı konuşma, Fransa ile AB'nin çıkarlarıyla örtüşmektedir. 
     Filistin yönetiminde bir reformun gerekli olduğunda hepimiz hemfikiriz, bu bağlamda Filistin topraklarında seçim yapılması önemlidir. Filistin halkı kendi liderini kendi seçmelidir. Yaser Arafat'la yapacağım görüşmede bu konuları dile getireceğim'' dedi. 
     Villepin'in bugün Arafat'la Ramallah'ta biraraya gelmesi bekleniyor. 
     Avustralya Dışişleri Bakanı Alexander Downer da, Bush'un açıklamasının, Ortadoğu'daki barış konusunda ilerleme kaydedilmesine önemli bir katkı olduğunu bildirdi. 
     Dışişleri Bakanı Downer, ''Bush'un, şimdiki durumun hiç kimse için umut vaat etmediğini söylemekte haklı olduğunu'' belirtti. 
     Downer, Avustralya parlamentosunda yaptığı konuşmada, Filistinlilerin, terörizme karşı etkin önlemler alması ve intihar saldırılarına son vermesi gerektiği konusunda Bush'la aynı görüşte olduklarını kaydetti. 
     





</TEXT>
</DOC>
