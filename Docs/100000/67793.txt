<DOC>
<DOCNO> 67793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/15/son/sondun05.html </URL>
<DATE> 2002/02/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikalılar artık uçmaktan korkuyor 
</HEADLINE>
<TEXT>

     ABD'de 11 Eylül olayları sonrası uçuş güvenliğinin sıkılaştırılmasına yönelik tedbirlere rağmen, halkın yüzde 44'ünün uçağa binmekten korktuğu ortaya çıktı. 
     USA Today, CNN, Gallup'un son kamuoyu araştırmasına göre, 11 Eylül'den iki ay sonra uçmaktan korkma yüzdesi ile bugünkü durum arasında da bir fark bulunmuyor ve insanların büyük kısmı, uçmaktan korktuklarını ifade ediyor. 
     Kasım 2001 tarihinde yapılan ankette halkın yüzde 43'ü, uçmaktan çok korktuğunu belirtirken, son ankette bu durum yüzde 44 oldu. 
     Halkın büyük bölümünün, havaalanlarında bagaj kontrollerine güvenmediği de son kamuoyu yoklamasında anlaşıldı. Halkın yüzde 34'ü, bugün de ticari bir uçağa teröristlerin kolayca bomba koyabileceğine inandığını, yüzde 39'u, uçağa silah ya da bıçak sokmanın kolay olduğunu düşündüğünü söyledi. 
     Buna karşın ankete katılanların yüzde 80'i, saldırılardan bu yana güvenliğin artırıldığını ve bu önlemlerin artırılmasına devam edildiğini belirtti. Ankete katılanların yüzde 71'i, bir hükümet biriminin havaalanı ve uçuş güvenliğini devralması halinde kendilerini daha fazla güvende hissedeceklerini belirttiler. 
     Amerikan Ulaştırma Bakanlığı verilerine göre, Aralık 2000 tarihinde 41.8 milyon Amerikalı uçağa binerken, bu oran, 11 Eylül'ün etkisiyle Aralık 2001'de 35.7 milyon kişiye düştü. 
     






</TEXT>
</DOC>
