<DOC>
<DOCNO> 88860 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo05.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kosta Rika - Türkiye maçından notlar... 
</HEADLINE>
<TEXT>

     17. Dünya Kupası finallerinde C Grubu'ndaki 2. maçında Kosta Rika karşısına 
     çıkan A Milli Takım'a, Güney Koreli askerlerden büyük destek geldi. 
     Güney Kore Genelkurmay Başkanlığı, maçın satılmayan tüm biletlerini satın alarak, Türkiye'yi desteklemeleri için Güney Koreli askerlere dağıtırken, Güney Kore Genelkurmay Başkanı da maçı VI salonundan izledi. 
     Devlet Bakanı Fikret Ünlü karşılaşmayı, FIFA İcra Komitesi Üyesi ve UEFA Asbaşkanı Şenes Erzik ve eski FIFA yöneticisi Necdet Çobanlı ile birlikte izledi. 
     51 bin seyirci kapasiteli stadın tamamı dolarken, seyircilerin 40 bine yakınının Türk Milli Takımı'nı desteklemesi dikkati çekti. 
     Kore savaşında gazi olan Güney Koreliler de maç öncesi giydikleri askeri giysileri ve ellerindeki Türk bayraklarıyla A millileri desteklemek için stadı doldurdu. 
     Maç öncesi Munhak Stadı'nın, Türkiye'deki herhangi bir stattan farkı kalmazken, stada gelen Güney Korelilerin büyük çoğunluğu da maçta Türkiye'ye destek verdi. 
     A Milli Takım'ın Brezilya maçının kadrosunda bulunan 3 futbolcu, Kosta Rika maçında yer almadı. Kart cezalıları Alpay ve Hakan Ünsal'ın yanı sıra, Bülent Korkmaz da forma giyemezken, teknik direktör Şenol Güneş, bu oyuncuların yerine Emre Aşık, Ümit Davala ve Ergün'e şans verdi. 
     Maçtan önce Güney Koreli gençler ülkelerinin yöresel oyunlarından bir gösteri sundular. 
     





</TEXT>
</DOC>
