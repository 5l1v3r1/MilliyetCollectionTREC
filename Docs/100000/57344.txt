<DOC>
<DOCNO> 57344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sondun05.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Madonna evlilik yıldönümünü Sting'in evinde kutlayacak 
</HEADLINE>
<TEXT>

     Madonna ve eşi Guy Ritchie, evliliklerinin birinci yıldönümünü ünlü şarkıcı Sting'in 41 odalı dev malikanesinde kutlayacak. 
     Internetteki ''peoplenews'' sitesinin haberine göre, Madonna ve eşi, daha önce kutlama yapacakları söylenen Skibo Şatosu'ndan vazgeçti. Mutlu çift, 22 Aralık'ta yakın dostları Sting ve eşi Trudie Styler'ın Salisbury yakınlarındaki 450 yıllık, 41 odalı ''saray yavrusunda'' davet verecek. 
     Sting ve eşinin evsahipliği yapacağı partinin konuk listesindeki isimler arasında top model Claudia Schiffer ve nişanlısı İngiliz yönetmen Matthew Vaughn, ünlü aktris Gwyneth Paltrow, modacı Stella McCartney, Madonna'nın en yakın dostu aktör Rupert Everett ve Kelly Brook yer alıyor. 
     Ritchie çiftine yakın bir kaynak, ''Daveti burada vermekten dolayı mutlular. Üstelik, bu defa basının da buraya fazla yaklaşamayacağını düşünüyorlar'' açıklamasında bulunurken, evsahiplerinin de aynı memnuniyeti paylaştığı belirtildi. 
     Bu arada, Londra'daki evlerinde süren tadilat bir türlü bitmeyen Madonna, hayranlarının katıldığı bir toplantıda bu durumdan yakındı. 
     Dev malikanesinin tadilatı için şu ana kadar yaklaşık 1 milyon pound harcayan Madonna, ''İş yapmayı bu kadar sevmeyen insanlar görmedim. İşe Pazartesi öğle saatlerinde başlıyor, Cuma günü aynı saatlerde bitiriyorlar. Bu ülkede bankalar ve tüm çalışanlar sürekli tatilde. Ben, Amerika'da insanların haftanın yedi günü çalışmasına alışkınım. Garip şey'' dedi. 
     






</TEXT>
</DOC>
