<DOC>
<DOCNO> 53525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/spor/yguven.html </URL>
<DATE> 2001/11/22/ </DATE>
<TIME>  </TIME>
<AUTHOR> ERCAN GÜVEN  </AUTHOR>
<HEADLINE>
Açık mektup 
</HEADLINE>
<TEXT>

     Her şeyden önce şunu belirtmeliyim ki, bu mektup ne bir tür işgüzarlık, ne durumdan vazife çıkarma, ne de kayırma, kollama, arka çıkma veya fırsattan yararlanma şeklinde yorumlanmalıdır. 
     Her insanın, anlamlandırabildiği her olayda bir duruş sahibi olması gerektiğine inandığım ve suçlamalardan hem "birey" hem de "meslektaş" olarak usandığım için kaleme alınmıştır. 
     Malum Dünya Kupası'na vize aldığımız Avusturya maçından beri, Türkiye "Şenol Güneş'i sevenler" ve "Şenol Güneş'i sevmeyenleri sevenler" olarak cephelere bölünmeye çalışılmakta, sokaktaki adam kayıtsız kalsa da, operasyon medya mansupları arasında yoğunlaşmaktadır. 
     Olayın kontrolü kaçmış ve Şenol Güneş'i "sahipsiz, acemi" bir "av" olarak değerlendirip ava gidenleri, "avlamak" amacıyla "Klu Klux Klan" toplantılarını andıran linç oturumları organize edilmekte, intikam ve kin duygularını tatmin etmek için bir fırsat olarak değerlendirilmektedir durum... 
     Sorun "kişiliğe saldırı" ile suçlananların kişiliğine saldırmakta bir beis görülmemesidir. 
     FUTBOLSEVERLERE 
     Akıllı, mantıklı, adam gibi adamları tenzih ederek söylüyorum 
     Darılmaca, gücenmece yok ama, bu kaos ortamının birinci sorumlusu futbolseverlerdir. 
     Çünki onlar basın mensuplarına "yaptırım" olarak, sadece tribünlerden küfür etmeyi bilmektedir. 
     "Okumamak, seyretmemek" gibi "büyük silahlarından" bihaber, hata yapana tavır koyacaklarına "tuhaflıklara" prim vermektedir. 
     Otobanda frene basıp ters yöndeki kazayı seyredenlerin futbol versiyonları, "olay ve kavga" peşindedir. 
     Cüceye, maymuna, sihirbaza, "en büyük haber" reytingi verenlere, Milli Takım teknik direktörünün "paspasa çevrilmesi" cazip gelmektedir. 
     Onaylamasalar bile izlemek hoşlarına gitmektedir. 
     Onaylamadıkları davranışlarından bellidir, aksi halde Şenol Güneş'in göreve geldiğinden beri Türkiye'de "yaşaması" olası değildir. 
     Hal böyle olunca, meslektaşlarını "cezalandırmak" da medya mensuplarına düşmekte ve "işte en beğendiğiniz yazar" kompleksiyle kantarın topuzu kaçırılmaktadır. 
     MESLEKTAŞLARA 
     Evet, "onlar", Şenol Güneş'in haysiyeti ile oynadılar. 
     Peki, "vatan haini", "vampir", "gündem hırsızı" derken sizin yaptığınız nedir 
     Terbiye sınırlarının zorlanmasını "milli mesele" haline getirmek, Şenol Güneş'in avukatlığı değil de fedailiğine niyetlenmek, kişisel bir tercihtir... Ama, sayın Ulusoy'un Dünya Kupası şerefine ihmal ettiği "kurban kesme" eyleminde kendi meslektaşlarınızı kullanmak gerekli midir .. 
     Zaten bir kumar oynamış, kaybetmişler... 
     Yapılacak en ağır hareket, "dalga geçmektir"... 
     Şenol Hoca çocuk mu .. Kendini pekala koruyor... 
     Hatta, müthiş bir zamanlamayla kendisine hakaret edenleri kamuoyu önünde sanık iskemlesine oturtmayı çok iyi biliyor. 
     Fırsat bu fırsattır diye, belden aşağı yumruklar ve toplu hücumlar en başta kendi mesleğinizin saygınlığına darbe vuruyor bilesiniz... 
     ONLARA 
     Şenol Güneş muhalifi bir basın mensubu çıktı TV'de, "Hoca bizi mağlup etti" dedi. 
     Meğer maç yapıyorlarmış Milli Takım teknik direktörü ile... 
     Yenildiler de bakalım yedek kulübesindekilerin elinden nasıl kurtulacaklar. 
     Bizim meslekte birkaç takvim eskiten herkes bilir ki, "en kolay harcanacaklar" listesinin ilk sıraları, kamu görevi yapanlarındır. 
     Çünki onların ne taraftarı vardır, ne dayısı, ne de kabadayısı... 
     Bir kulüp antrenöründen çok daha kolay ve tehlikesizdir, Milli Takım hocasına takmak... Hakkında atıp tutmak. 
     Ama mesleğinde unvan sahibi olmuş gazeteciler için bu kolaycılık, herşeyden önce ayıptır. 
     Gerçi "ayıp" tarifi de değişti artık. 
     En büyük ayıp, düşük reyting. 
     Okunmamak ise günah... 
     Gündemi yakalamak, belirlemek değil, gündem olmamak utanç nedeni. 
     Öyleyse, siz de hoş göreceksiniz "öbürlerini"... 
     ŞENOL GÜNEŞ'E 
     Ne bu şiddet bu celal .. 
     Sana olmaz sonra övgülerimiz helal Hocam... 
     Ne kızıyorsun, "onlar" seni düşman bellemiş diye .. 
     Allah korusun, bir de "dost" olsalar .. 
     Görüyorsun Mustafa Denizli'nin halini... 
     Bazı düşmanlıklar, dostluktan daha yararlıdır, biline... 
     Hocam, sana gelince Milli Takım hocalarının geleneksel tavrını sergileyerek yine "taktik hatası" yaptığın hakkında bir konsesus oluştu. 
     "Türküm, doğruyum, çalışkanım" desen bile daha hoştu... 
     Hele son basın toplantısı... Dağ fare doğurmuştu... 
     "Gürledin" , "yağ" bari. 
     Bas istifayı, ya da "ettim, kabul etmediler" de. 
     "Dargınlıkları bırakalım" diyorsun, peki bir haftadır tartışılan ne .. 
     Her hoca, bu antrenmanı yapıyor milli takım görevinde... Yapıyor, kamuoyu, medya kapışıyor. 
     Hakaret eden "onlar" , "kızgın" olan sensin, bizim suçumuz ne .. 
     SON SÖZ 
     Bardağın dolu olan yarısına sevinmek de mümkün bu hüzünlü günlerde. 
     Böyle bir otokritik gördünüz mü siz başka bir meslekte .. 
     Bence, Türk Futbolu Türkiye'nin önündeyse eğer, medyası da onunla beraber. 
     Hatalarıyla sevaplarıyla. 
     Kızgın ve kinli olanlarıyla. 
     El ele "infaz" kararları yerine, itiş kakışı yeğlerim. 
     Dozunu ayarlayamasak da... 
     
Roma’nın bayramı      Lucescu mu hatalıydı, Mondragon mu, Fransız hakem Colombo mu .. 
     Yoksa, Ali Sami Yen'in zeminini ıslak süngere çeviren yağmur mu .. 
     Ne için .. 
     Galatasaray "Dünya Karması" Roma karşısında galibiyeti koruyamadı ve berabere kaldı. 
     "Hatayı, günahı" bırakın da şu manzaraya bakın 
     Geçen sezonun İtalya şampiyonu ile Şampiyonlar Ligi maçında, favori bir Galatasaray... 
     Ve son dakikada beraberliği kurtardıkları için çocuklar gibi sevinen İtalyanlar... 
     Yıldız'dan, rütbeden anlamam... 
     Kapıkule'den dışarı, "en büyük Galatasaray"... 
     
     



 SPOR 
























</TEXT>
</DOC>
