<DOC>
<DOCNO> 61228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/08/son/sonspo10.html </URL>
<DATE> 2002/01/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk futbolu Japon basınında 
</HEADLINE>
<TEXT>

     Japonya'nın en yüksek tirajlı gazetesi Yomiuri Shimbun'da, Dünya Kupası'na katılacak ülkeleri konu alan yazı dizisinin ilk bölümünde Türkiye'ye yer verilerek, ''Türkiye'de futbol Osmanlı'dan gelen bir tutku'' denildi. 
     17. Dünya Futbol Şampiyonası'na katılacak ülkelerin sırayla 
     tanıtılacağı ''Futbol Gezegeni-Dünya Kupası 2002'' başlıklı yazı dizisinin birinci bölümünde Türk futboluna yer verildi. Futbol Federasyonu Başkanı Haluk Ulusoy, gazeteye yaptığı açıklamada, ''Çok duyguluyum. 65 milyon Türk için büyük bir onur. Çeyrek finale çıkarsak, çok mutlu olacağım'' dedi. Maçların sonuçlarından daha da önemli bir şey olduğunu ifade eden Sabah Gazetesi köşe yazarı Hıncal Uluç ise ''Bin Ladin'e bakarak Müslümanlar'ın tamamını tehlikeli görmek yanlıştır. Bu Dünya Kupası bizim için, Türkiye'yi gerçekte olduğu gibi dünyaya tanıtmak açısından bir fırsattır. Biz, İşte Türkiye bu dedirtecek futbolu göstereceğiz'' ifadelerini kullandı. Yazı dizisinde, Hıncal Uluç'un, Türkiye'de futbola duyulan ateşli tutkunun nedenini, ''Türkler futbola Brezilyalılar'dan daha çok önem verirler. Brezilyalılar'ın karnavalı var, ama bizim bundan başka deşarj kaynağımız yok'' şeklinde açıkladığı belirtildi. Türkiye'nin, 1954 yılından bu yana, 48 yıl aradan sonra ikinci kez Dünya Kupası'na katıldığı kaydedilen yazıda, şöyle denildi ''Tutkuyla sevilen futbolda Türk Milli Takımı, geçen yıl Kasım ayında Avusturya'yı kendi sahasında 5-0 yendi ve sonunda Dünya Kupası'na katılma şansını elde etti. Ciddi ekonomik sıkıntı içindeki halk, sanki her şeyi unutmuş gibi sabaha kadar eğlendi.'' Yazı dizisinde, Türk Milli Takımı ve Türk kulüplerinin Avrupa takımlarıyla yaptıkları maçlarda gol attıkları zaman, stadyumdaki taraftarların hep bir ağızdan, ''Avrupa, Avrupa duy sesimizi, bu gelen Türkler'in ayak sesleri'' diye tezahürat yaptıkları belirtildi. Türkiye'nin Avrupa'ya yönelik duygularının karışık olduğu ifade edilen yazıda, şu görüşlere yer verildi ''Toprakları Avrupa ve Asya'ya uzanan, siyasi olarak Avrupa'ya benzeyen, fakat nüfusunun yüzde 99'u Müslüman olan Türkiye, Hıristiyan ülkeler tarafından dışlanıyor. NATO üyesi, ama uzun yıllardır beklediği AB üyeliği henüz gerçekleşmedi. Avrupa, Avrupa duy sesimizi sözlerinden, Avrupa'ya duyulan hayranlığın yanı sıra üye olarak kabul edilmemekten duyulan rahatsızlık da hissediliyor.'' Liberal Demokrat Parti Genel Başkanı Besim Tibuk'un, Avrupa'nın Türkiye'ye karşı yanlış bir bakış açısına sahip olduğunu belirterek, bunun Türkiye'nin AB üyeliğini etkilediğini söylediği aktarılan yazıda, ''Fakat, ülkenin modernleşmesi sürecinde, Batı'dan aldığı futbolun da büyük katkısı var'' denildi. Türkiye'ye futbolun 19. yüzyıl sonlarında İngiliz gemiciler tarafından getirildiği kaydedilen yazıda, 1903 yılında ülkenin ilk kulübü Beşiktaş'ın kurulduğu anlatıldı. Dünyanın ''futbol gezegeni'' olduğu belirtilen yazıda, FIFA üyesi ülkelerin ve bölgelerin sayısının 200'ün üzerinde bulunduğu kaydedildi. Bu branştaki sporcuların sayısının 200 milyon civarında olduğuna dikkat çekilen yazıda, 31 Mayıs'ta başlayacak Dünya Kupası'na, bunların içinden seçilen 32 milli takımın katılacağı anımsatıldı. 
     






</TEXT>
</DOC>
