<DOC>
<DOCNO> 77072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/yazar/ozyurek.html </URL>
<DATE> 2002/04/08/ </DATE>
<TIME>  </TIME>
<AUTHOR> Mustafa ÖZYÜREK  </AUTHOR>
<HEADLINE>
Benzin zammı korkutuyor 
</HEADLINE>
<TEXT>

     Ortadoğu’daki çatışmaların Türkiye ekonomisi üzerindeki çeşitli olumsuz etkileri görülmeye başladı. Petrol fiyatlarındaki yükseliş, hem dış ödemeler dengesini, hem de enflasyonla mücadele programını tehdit ediyor. 
     Şu anda Brent petrolünün varili 26.74 dolar, future piyasalarında nisan ayı fiyatları 26.81, mayıs ayı fiyatları 27.41 dolar civarında seyrediyor. Ham petrol fiyatlarındaki yükselişler petrol ürünlerine de yansımış durumda. Türkiye’de akaryakıt fiyatlarının ayarlandığı son tarih olan 22 Mart’ta benzinde tavan fiyat 250.08 dolar ton iken şu anda 282.22 dolar tona çıkmıştır. Mart ayında toptan eşya fiyatlarındaki yüzde 1.9 artışın ATV’ye yansıtılması gerekiyordu. Bu işlem yapılsaydı 1 litre benzinden tahsil edilen 775.750 liralık ATV 790.089 TL’ye çıkacaktı. İthal fiyatındaki yükselişin ve ATV’deki artışın etkisiyle bir litre benzinden alınan KDV ise 209.200 TL’den 220.740 TL’ye yükselecekti. 
     Akaryakıt fiyatları içinde yer alan şu anda 8.5 cent olarak uygulanan dağıtım paylarının da benzin fiyatlarının üç aylık ortalamasının 90 centi geçmesi nedeniyle 10 cente çıkarılması gerekiyordu. 
     Son olarak 22 Mart’ta yapılan zamla Türkiye’deki benzin fiyatlarının bir doların üstüne çıkması kamuoyunda yoğun tepkilere yol açmıştı. Gerçekten de bir litre benzin Yunanistan’da 58.5, İspanya’da 64.5, Almanya’da 81.5, Fransa’da 85 cente satılırken Türkiye’de bir doların üstünde fiyatla satılıyor. 
     Hükümet 4 Nisan Perşembe günü, motorin, gazyağı, fuel - oil ve likit gaza zam yaparken benzin fiyatlarını değiştirmedi. Sonra yüzde 1,6 zamla yetinmek zorunda kaldı. Oysa benzine yüzde 5 civarında zam yapılması gerekiyordu. Böylece 1 Temmuz 1998’den beri akaryakıt fiyatlarının oluşumunu düzenleyen otomatik fiyat mekanizması kararnamesi benzinde tam olarak uygulanmamış oldu. 
     Petrol İşleri Genel Müdürlüğü, rafinerilere ve akaryakıt dağıtım şirketlerine gönderdiği 03.04.2002 tarih ve 5254 sayılı yazıda "04.04.2002 tarihi itibariyle yürürlüğe girmesi gereken benzin fiyatlarının uygulanması görülen lüzum üzerine ertelenmiştir" deniliyordu. 
     Ülkemizde akaryakıt fiyatlarının da astronomik düzeye çıkması, akaryakıttan alınan çok yüksek vasıtalı vergilerden ileri gelmektedir. Bir litre benzinin fiyatının içinde yüzde 70’ten fazla vergi bulunmaktadır. Hazine tahsildarsız vergi toplama yöntemi olarak akaryakıt fiyatları üzerindeki vasıtalı vergilere yüklendikçe yüklenmektedir. 
     Vergileri yükseltmenin de bir sınırı vardır ve akaryakıttan alınan vergilerde bu sınır çoktan aşılmıştır. Kamuoyunun tepkisi otomatik fiyat mekanizması sonucu benzine yapılması gereken yeni zammın düşük tutulmasını sağlamıştır. 
     Ortadoğu’daki çatışmalar devam eder ve buna bağlı olarak hem petrol fiyatlarında yükseliş seyri sürerse, benzin fiyatları 2 milyon liraya doğru tırmanır. Dışarıdaki petrol fiyatlarının yükselişinin önüne geçemeyeceğimize göre akaryakıt fiyatları içindeki ATV ve KDV’yi katlanılabilir düzeylere indirmek gerekmektedir. 
     
     9 Nisan Salı günü saat 10.00’da Adana Ticaret Odası’nda Türkiye ekonomisi üzerine bir konuşma yapacağımı, Adanalı okurlarıma duyurmak isterim. 
     
     







Milliyetçilik 


Of, puf, çuf... 


Barış mı, savaş mı 


Powell’ın zor misyonu 


Bu kur nereye dek düşecek 


Benzin zammı korkutuyor 


Para kazanmak kolay değil 


AK Parti ve ötekiler 


Kalabalık bir günün zaptıdır 


Enflasyon düşerken büyüme olur mu 


Enflasyon düşüyor ama hayat pahalılanıyor 


</TEXT>
</DOC>
