<DOC>
<DOCNO> 80749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/son/sonspo13.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Göztepe Başkanı "Beşiktaş'tan rövanşı aldık" 
</HEADLINE>
<TEXT>

     Beşiktaş'ı 2-1 yenerek ligde kalmayı garantileyen Göztepe'de, kulüp başkanı Hamdi Türkmen, ''Beşiktaş'a ilk yarıda 6-0 yenilmiştik. Rövanşı aldığımız için mutluyuz'' dedi. 
     Beşiktaş'ın ligde hiçbir iddiasının kalmadığını belirten Hamdi Türkmen, ''Eğer şampiyonluk veya ikincilik şansları olsaydı, böyle gevşek oynamazlardı. Rahat bir galibiyet aldık'' diye konuştu. 
     Türkmen, maç öncesinde ligde rahatlamak için alınacak 1 puanın yeterli olacağını düşündüklerini, ancak karşılaşmadan aldıkları 3 puan nedeniyle büyük sevinç yaşadıklarını kaydetti. 
     Ligin son maçlarında Beşiktaş gibi büyük bir takımı yenmelerinden dolayı mutluluk duyduğunu belirten Türkmen, iyi bir mücadele sergileyen futbolcularını da kutladı. 
     Bu arada Beşiktaş'ın eski futbolcusu Mehmet Özdilek ise taraftarların şampiyonluk özleminin bulunduğunu ifade ederek, ''Bu sezon artık geride kaldı. Beşiktaş gelecek sezonu düşünmeli. Umarım önümüzdeki sezon başarıyı yakalar'' dedi. 
     





</TEXT>
</DOC>
