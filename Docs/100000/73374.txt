<DOC>
<DOCNO> 73374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/19/yasam/yas02.html </URL>
<DATE> 2002/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hüseyin’in suçu ne 
</HEADLINE>
<TEXT>

Olcay Çakmak aynı şeyi daha önce de yaptı, hapse kondu, afla çıktı Ve şimdi de "Sana kuş alacağım" diye kandırarak tecavüz etmeye kalktığı 6 yaşındaki Hasan Hüseyin’i vahşice öldürdü 
     ULAŞ ÖZDEMİR Arsin DHA 

     Trabzon’un Arsin ilçesinde, Şartla Salıverilme Yasası’ndan yararlanarak cezaevinden çıkan 23 yaşındaki Olcay Çakmak, kandırarak bir mezraya götürüp tecavüz etmeye çalıştığı 6 yaşındaki Hasan Hüseyin Sungur’un bağırması üzerine kafasını taşla ezdi, ardından ceketinin astarıyla boğarak öldürdü. 
     Şüphe üzerine gözaltına alınan ve sorgusunda suçunu itiraf eden Çakmak, tutuklandı. Sanığın Arsin Adliyesi’ne getirilmesi sırasında, linç tehlikesine karşı çevik kuvvet ve jandarma ekipleri geniş güvenlik önlemi aldı. Çakmak’ın 1997’de yaralamalı hırsızlıktan 6 yıl hapis cezası aldığı ve geçen yıl Şartla Salıverilme Yasası’ndan yararlanıp tahliye olduğu açıklandı. 
     
     Astarıyla boğdu 
     Cumartesi günü saat 16.00 sıralarında Gölcük Mahallesi’ndeki bir su deposunun yanında tek başına oynayan Hasan Hüseyin’in yanına gelen Olcay Çakmak, küçük çocuğu, "Sana kuş alacağım" diye kandırarak 5 kilometre uzaklıktaki mezraya götürdükten sonra tecavüz etmeye kalkıştı. 
     Çocuğun bağırması üzerine paniğe kapılan Çakmak, Sungur’u başına taşla vurduktan sonra yırttığı ceketinin astarıyla boğarak öldürdü. Olcay Çakmak, kaçarak Arsin’e bağlı Harmanlı köyündeki annesinin evine gitti. 
     
     Yapıştırıcı koklamıştım’ 
     Hasan Hüseyin’in ailesinin ihbarıyla aramaya geçen polis, küçük çocuğun cesedini buldu. Otopside, çocuğun boğazı ve kafasında ağır darp izlerinin bulunduğu ancak boğazına bağlanan astarla boğularak öldürüldüğü anlaşıldı. 
     Arsin İlçe Emniyet Amirliği, 1995 yılında yine aynı şekilde küçük bir çocuğu kaçırarak tecavüze kalkan Olcay Çakmak’tan şüphelendi. Bu suçtan 2 yıl ceza alan ve tutuklu kaldığı süre dikkate alınarak aynı yıl tahliye edilen Çakmak, Harmanlı köyünde annesinin evinde gözaltına alındı. Trabzon Emniyet Müdürlüğü Cinayet Masası ekiplerince sorgulanan Olcay Çakmak suçunu itiraf ederken "O anda yapıştırıcı koklamış, kendimi kaybetmiştim" dedi. 
     
     Linç edilecekti 
     Dün sabah Arsin Adliyesi’ne çevik kuvvet ve jandarma ekipleri tarafından getirtilen Çakmak, "Adam öldürme, küçük yaştaki çocuğu alıkoyma ve fiili livata" suçlamalarından tutuklanarak Trabzon Bahçecik Cezaevi’ne kondu. 
     



 YAŞAM 
























</TEXT>
</DOC>
