<DOC>
<DOCNO> 95558 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/13/son/sontur14.html </URL>
<DATE> 2002/07/13/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP İzmir il örgütünde çözülme... 
</HEADLINE>
<TEXT>

     DSP Konak İlçe Başkanı Rıfat Turuntay Nalbantoğlu, DSP Balçova İlçe Başkanı S. Semih Özsoysop, DSP Selçuk İlçe Başkanı Atilla Türkcan, 25 yönetim kurulu üyesi ve dokuz Konak Belediye Meclis Üyesi ile iki İl Disiplin Kurulu üyesi istifa etti. 
     Konak İlçe Başkanı Nalbantoğlu, istifacılarla düzenlediği basın toplantısında, ''yeni oluşuma destek vermek üzere'' istifa ettiklerini açıkladı. Önümüzdeki günlerde diğer ilçelerde de istifaların olacağını tahmin ettiğini söyleyen Nalbantoğlu, siyasetin tıkandığını, Türkiye'nin bir değişime ihtiyacı olduğunu ve iktidarın iktidar olma özelliğini yitirdiğini öne sürdü. 
     Nalbantoğlu, bir gazetecinin, çarşamba günü İzmir'in 28 ilçe başkanının istifa etmeyeceklerine ilişkin yaptıkları açıklamayı hatırlatması üzerine, şöyle konuştu 
     ''Toplantıda durumun değerlendirilmesi kararı alındı ve böyle bir metin açıklandı. Ancak o gün ilçe yönetim kurulu üyeleri ve ilçe başkanlarıyla istişare etmeden bir açıklama yapmamız söz konusu değildi. Metni hiçbir baskı olmadan imzalamıştık. İyi bakıldığında alınan kararın Sayın Ecevit'e destek içerikli olduğu görülecektir.'' 
     
     ECEVİT VE DSP'YE DESTEK 
     Bu arada, DSP İzmir İl Başkanı Cenap Börühan, yaptığı yazılı açıklamada, il yönetim kurulu üyeleri ve il genel meclis üyeleri ile son gelişmeleri değerlendirmek üzere toplantı yaptıklarını bildirdi. 
     Börühan, toplantıdan, bütün gelişmelere rağmen DSP çatısı altında ve Genel Başkan ve Başbakan Bülent Ecevit liderliğinde aynı azim ve kararlılıkla siyaset yapmaya devam etme kararı çıktığını belirtti. 
     





</TEXT>
</DOC>
