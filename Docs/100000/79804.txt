<DOC>
<DOCNO> 79804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/22/son/soneko28.html </URL>
<DATE> 2002/04/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Schumacher ''Ülkenize daha önce gelmediğim için utanıyorum'' 
</HEADLINE>
<TEXT>

     Türkiye'ye gelen Formula 1 yarışlarının efsane pilotu Michael Schumacher, ''Burada bulunmam Fiat projesine yürek vermek için'' dedi. 
     Schumacher, Çırağan Sarayı'nda düzenlenen basın toplantısında yaptığı konuşmada, Türkiye'de sıcak karşılanmasının çok güzel bir duygu olduğunu ifade ederek, şöyle konuştu. 
     ''Bu kadarını beklemiyordum. 33 yaşındayım. İlk kez bu ülkeye geldiğim için utanıyorum. Çok güzel ülke. Nasıl kaçırmışım. Burada bulunmam Fiat projesine yürek vermek için. Tabii ki ben Fiat'ın bir parçasıyım ve burada bulunmaktan çok memnunum. Umarım bu proje diğer tüm kuruluşlar için örnek olur, ülkeniz için, Fiat için iyi olur.'' 
     
     Soruları yanıtladı... 

     Formula 1 yarışlarının efsane pilotu Michael Schumacher, ''Hayatımdaki en büyük başarım ailem. Harikulade bir ailem var'' dedi. 
     Michael Schumacher, hayranlarının da izlediği basın toplantısında soruları da yanıtladı. Schumacher, ''Çok paranız var, paranızı nasıl değerlendiriyorsunuz '' sorusu üzerine, kendisinin süratli bir şekilde para kazandığını, parasının yönetimini ise Almanya'da profesyonel danışmanlara bıraktığını söyledi. 
     Schumacher, bir gazetecinin Formula 1 yarışlarını sigarayla bağdaştıran gruplar olduğunu ve bu grupların yarışın Türkiye'ye gelmesine karşı çıktıklarını belirterek, bununla ilgili ne düşündüğünü sorması üzerine, şöyle konuştu 
     ''Çok kolay... Ben sigara içmiyorum. Herkes bildiğini yapar. Bu tür reklamlarla birinin sigaraya başlayacağına inanmıyorum. Eğer insan içmek istemiyorsa sigara içmez.'' Michael Schumacher, ''Gerçekleştirmek isteyip de gerçekleştiremediğiniz bir şey var mı '' sorusu üzerine ise şu anda zirvede olduğunu ifade ederek, şunları kaydetti 
     ''Bu soruyu çok soruyorlar. Bir düşünüz olsa, ne olur diye... Ben öncelikle ailemi yanımda görmek istiyorum. Hayatımdaki en büyük başarım ailem. Harikulade bir ailem var. Onlarla birlikte olmak istiyorum. Sporculuğum çok iyi ve hiçbir düşüm de yok. Ben gerçek hayatta yaşamayı tercih ediyorum.'' İnternet sitesinde çalışan bir gazetecinin, internette yaptıkları bir ankette hayranlarının Schumacher ile ilgili en çok ''rakibi Juan Pablo Montoya'yı ne kadar sevdiği'' sorusunu sorduklarını belirtmesi üzerine Michael Schumacher, kendisinin Montoya ile özel sorunları olmadığını söyledi. 
     ''Aramızdaki bu sürtüşmeyi de galiba seviyorum'' diyen Schumacher, ''Biraz daha muharebe yapmak istiyorum ama sadece onunla değil. Kardeşim dahil 22 tane Formula 1 sürücüsü var. Hepsi çok güçlü. Hepsiyle yarışıyorum, tek kişiyle yarışmıyorum'' şeklinde konuştu. 
     Michael Schumacher, ''Çok konuşmuyorsunuz, genellikle kazandığınızda ağladığınızı görüyoruz. Konuşmayı mı sevmiyorsunuz '' sorusunu ise ''Aslında ağlamaktan çok konuşurum. İnsan reaksiyonları, tepkileri gelmesi gereken anda gelir'' diye yanıtladı. 
     Formula 1'in Türkiye'ye gelmesi için ne gibi önerilerinin olacağına ilişkin bir soru üzerine de Schumacher, bu konuda öneri sunacak kadar bilgisi ve deneyimi olmadığını söyledi. 
     Formula 1 yarışlarının efsane pilotu Schumacher, soruları yanıtladıktan sonra Tofaş'ın web sitesinde 12-19 Nisan tarihleri arasında düzenlenen proje yarışmasını kazanan Elif Oğralı, Salih Metin Aycı ve Erkan Koyuncu'ya plaket, Türkiye'de satılan ilk Fiat Palio Sporting'i satın alan Yahya Varol'a da otomobilinin anahtarını verdi. 
     Schumacher'in şampiyon olduğu Formula 1 yarışlarından bazı kesitlerin sunulduğu basın toplantısında, ayrıca efsane pilotun rol aldığı ve bu akşam yayınlanmaya başlayacak yeni Fiat Palio'nun reklam filmi gösterildi. 
     ''Yeni Fiat Palio kullanmayanlar onun gücünü bilmiyor'' sloganlı reklam, benzin istasyonuna gelen Schumacher'in kullandığı Ferrari'nin hiç ilgi görmemesini, buna karşın daha sonra gelen Palio'ya istasyon görevlilerinin gösterdiği yoğun ilgiyi anlatıyor. 
     Reklam, İtalya'nın Maranello şehrindeki özel pist olan Fiorona Pisti'nde çekildi. Toplam 50 kişinin görev aldığı filmin yönetmenliğini Bosi Sironi yaptı. Çekimler toplam 4 gün sürdü. 
     Bu arada, toplantının ardından, Schumacher, Çırağan Sarayı'nın bahçesinde Fiat Palio Sporting, Fiat Palio Kit Car ve Fiat Palio Speedgear ile gazetecilere poz verdi. Schumacher, TOMSFED Başkanı Mümtaz Tahincioğlu ve Tofaş motor sporları pilotlarına imza verdi. 
     Michael Schumacher, daha sonra helikopterle Bursa'ya gitti. 
     Bu arada, ünlü şampiyonun İstanbul ziyareti sırasında, geniş güvenlik önlemleri alındığı dikkat çekti. 
     





</TEXT>
</DOC>
