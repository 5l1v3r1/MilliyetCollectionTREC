<DOC>
<DOCNO> 97559 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur11.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Zonguldak belediye başkanı DSP'den istifa etti... 
</HEADLINE>
<TEXT>

     Zonguldak Belediye Başkanı İsmail Eşref ile 21 belediye meclis üyesi, DSP'den istifa etti. 
     Belediye Başkanı Eşref, düzenlediği basın toplantısında, tamamı DSP'lilerden oluşan Yeni Türkiye'nin ülke için düşünen, çalışan, laik, Atatürkçü, Cumhuriyetçi, halkçı ve en önemlisinin de Türkiye koalisyonu hedefiyle ortaya çıkmış bir oluşum olduğunu savundu. 
     İstifa eden meclis üyeleriyle Yeni Türkiye'ye katılacaklarını, bu oluşumla Türkiye'nin gelişim sürecinin hızlanacağını İddia eden Başkan Eşref, şöyle dedi 
     ''DSP'de, yenilenme gerekiyordu. Ancak, bunu yapamadık. 
     Sorunlarımızı parti içinde çözmek istememize rağmen olmadı. Ayrılanlar oldu, kızdık. Ama haklı olduklarını anlayınca biz de karar verdik. 
     Yeni Türkiye temennilerimizle partimizden istifa ediyoruz. Fakat, 57. 
     Hükümeti takdirle karşılıyoruz. DSP risk alarak, birçok reforma imza atmıştır. Bizi DSP'nin görüşü büyüttü, var etti. İstifa gerekçemiz, parti içindeki yenilenme hareketinin geç kalmış olmasıdır. Bu yeni oluşum parti içinde olsaydı, biz bu açıklamayı yapmak durumunda olmazdık. Hareketimizi, DSP'nin yeniden yaratılması olarak görüyorum. 
     Buna rağmen, Genel Başkanımız Bülent Ecevit'i çok seviyorum.'' Bir gazetecinin, Devlet Bakanı Hasan Gemici'nin partisinden istifa etmesinin ardından, ''Ben partimden istifa etmiyorum, DSP'li olmaktan mutluluk duyuyorum ve partime hizmet etmeye devam edeceğim. Başka bir oluşum içinde kendimi düşünmüyorum'' şeklinde demeç verdiğini hatırlatarak ''O günden bugüne ne değişti'' sorusu üzerine Eşref, söz konusu açıklamada mensup bulunduğu siyasi partinin görüşlerinden hiçbir zaman istifa etmeyeceğini kastettiğini söyledi. 
     ''Bundan sonra ne yapmayı düşünüyorsunuz'' sorusuna da İsmail Eşref, şöyle cevap verdi 
     ''Belediye başkanlığı görevini iki dönemdir sürdürüyorum. Tekrar aday olmayı düşünmüyorum. Her görevde çekilmesini bilmek lazım. Artık yeter. Bir süre sonra insan yıpranmaya başlıyor. Biz yeterince başarılı olduk. Artık yeni yüzler gelsin. Belediye başkanlığında yokum. Emekli, işadamı ve mühendis olarak yaşamımı sürdürebilirim. 
     Ancak milletvekili de olabilirim.'' 
     





</TEXT>
</DOC>
