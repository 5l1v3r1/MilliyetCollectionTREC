<DOC>
<DOCNO> 56080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/son/sontur14.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Üzeyir Garih cinayetinde bir kişi daha mı var 
</HEADLINE>
<TEXT>

     İşadamı Üzeyir Garih cinayetinde bugün mahkemeye sunulan Adli Tıp raporu, olay yerinde bıçak kullanan 2. bir kişinin varlığı konusundaki kuşkuları arttırdı. 
     Adli tıp raporunda, Garih'in kulağının arkasındaki yaranın Yener Yermez'in gösterdiği bıçağa ait olmadığı bildirildi. 
     Yener Yermez'in mezarlıkta çıkartıp polise verdiği bıçağın da cinayette kullanılıp kullanılmadığı kesin olarak saptanamadı. 
     Yener Yermez ise mahkemede, cinayet sırasında birbaşkasının daha olup olmadığını açıklamadı. Kuşkular, Yener Yermez'in cinayetle ilgili çok önemli bilgileri gizlediği üzerinde toplanıyor. 
     
     Adli Tıp Raporu 
     Bu arada Mahkeme Başkanı, Adli Tıp Kurumu'nun olayla ilgili gönderdiği rapor ile otopsi raporunu okudu. 
     Raporda, ''kuruma gönderilen 5 bıçağın, Garih'in sağ kulağındaki yara dışındakiler hariç, diğer yaraların açılmasında kullanılıp kullanılmadığına ilişkin kesin bir kanı oluşmadığı'' belirtildi. 
     Aynı raporda, kesici ya da delici aletle açıldığı derinliği, açısı ve fiziki özelliğinin incelenmesi sonucu belirlenen bu yaraların, 5 bıçaktan herhangi biri, hepsi ya da buna benzer bir başka bıçakla işlenmiş olabileceği belirtildi. 
     Kesici alet yaralarının tek yüzü keskin bıçakla açıldığı bildirilen raporda, Garih'in sağ kulağındaki yaranın ise bıçak yarası olmayabileceği vurgulandı. 
     Bu arada, sanık Yermez'in alkol ve uyuşturucu tahlillerinde, bu iki maddeye de rastlanmadığı kaydedildi. 
     İşadamı Üzeyir Garih'in katil zanlısı Yener Yermez'in yargılandığı davada tanık olarak dinlenilen otoparkçı Ayhan Yıldız, sanığa olay günü Eyüp'te rastladığını, Pınar Konuşkan'ı ise görmediğini söyledi. 
     Tutuklu sanık Yermez'in katıldığı duruşmada, İşadamı Üzeyir Garih'in ailesinin avukatı Taner Çöğenli hazır bulundu. 
     Mahkeme Başkanı, avukat Çöğenli'ye, ''Müdahil İzzet Garih'in duruşmaya gelip gelmeyeceğini'' sordu. Çöğenli, müvekkilinin psikolojik durumu nedeniyle gelemediğini belirterek, diyeceklerine ilişkin yazılı dilekçe verdiğini söyledi. 
     Mahkeme Başkanı, İzzet Garih'in, ''Babam Üzeyir Garih'i öldüren Yener Yermez'den davacıyım. Mahkemenizde psikolojik durumum nedeniyle bulunamadım. Dilekçemi kabul etmenizi rica ederim'' yazılı dilekçesini okudu. 
     Mahkeme, İzzet Garih'in yazılı ifadesini kabul ederek, huzurda dinlenmesinden vazgeçti. 
     
     Tanık ifadesi 
     Daha sonra tanık olarak dinlenen otoparkçı Ayhan Yıldız, cinayete ilişkin bilgisinin olmadığını söyledi. 
     Yıldız sadece, olay günü, daha önceden de birkaç kez gördüğü Yermez'e, saat 11.00 sıralarında, Eyüp'teki kurban kesim yerinin yanındaki parkta rastladığını anlattı. 
     Yermez ile birkaç kez beraber gördüğü Pınar Konuşkan'a olay günü rastlamadığını belirten Yıldız, ancak Pınar'ın arkadaşı Nurdan Nazlı adlı kadını, saat 15.30 sıralarında, Garih'in otomobilinin yanında gördüğünü söyledi. 
     Yıldız ifadesinde, Yermez ile bazı asker arkadaşlarının zaman zaman mezarlığa gelip bir ağacın altında kendilerini kestiklerini, hatta Yermez'in bir defasında, ''rapor alabilmek için kendi kolunu kırmaya çalıştığını'' gördüğünü kaydetti. 
     Sanık Yermez, tanık ifadesi üzerine, ''Yalan söylüyor'' şeklinde tepki göstererek, Yıldız'ın sözlerinin gerçeği yansıtmadığını ileri sürdü. 
     Bunun üzerine, Ayhan Yıldız, başka otoparkçıların da bu bilgileri teyit edebileceklerini, ancak korktukları için konuşmadıklarını söyledi. Yermez de otoparkçıya, ''Sen çok mu cesaretlisin '' diye sordu. 
     Sanık Yener Yermez ayrıca, Pınar Konuşkan'ı tanımadığını ve hiçbir ilgisi olmadığını savundu. 
     
     Ceza ehliyeti raporu gelmedi 
     Öte yandan, Yermez'in askeri savcılıkça 4 gün önce Adli Tıp Kurumu'na ceza ehliyetinin belirlenmesi amacıyla gönderildiği, ancak henüz raporun mahkemeye gönderilmediği anlaşıldı. 
     Mahkeme, adres değişikliği nedeniyle duruşma davetiyesi kendisine ulaştırılamayan tanık Pınar Konuşkan'ın, bir sonraki celse dinlenmek üzere yeni adresinden çağrılmasına karar verip duruşmayı erteledi. 
     Hasdal Askeri Cezaevi'nde tutuklu bulunan Yermez hakkında, Eyüp Cumhuriyet Savcısı Hasan Yılmaz tarafından hazırlanan 2 sayfalık iddianamede, sanığın, TCK'nın 450. maddesinin 7. ve 9. fıkraları ile 497. maddesi uyarınca, ''bir suçu hazırlamak, kolaylaştırmak, gizlemek 
     veya delil ve emarelerini ortadan kaldırmak amacıyla adam öldürmek'' suçundan idam, ''gasp'' suçundan da 20 yıldan az olmamak üzere, ağır hapis cezasına çarptırılması isteniyor. 
     






</TEXT>
</DOC>
