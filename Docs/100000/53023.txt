<DOC>
<DOCNO> 53023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sondun03.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'nin RTÜK'ü "Victoria's Secret" şovu inceliyor 
</HEADLINE>
<TEXT>

     Amerikan Federal İletişim Komitesi FCC , ABC televizyonunda yayınlanan, iç çamaşırı firması ''Victoria's Secret'ın'' defilesini, şovu ''fazla müstehcen'' bulan seyircilerin şikayeti üzerine incelemeye aldı. 
     Seksi iç çamaşırlarının sergilendiği şovu izleyen Amerikalı seyirciler, FCC'ye protesto e-mailleri yağdırdı. ABD'nin, ''RTÜK''le kısmen benzerliği bulunan telekomünikasyon hizmetlerini düzenleyen bir hükümet kuruluşu olan FCC de, şovun yayıncılık ahlak kurallarını ihlal edip etmediğini inceliyor. 
     FCC yöneticisi Michael Copps, gazetecilere açıklamasında, şovu gören 27 yaşındaki kızının da çok üzüldüğünü, henüz bebek olan oğlunun, büyüdüğü zaman televizyonlarda böyle programlar izlemesini istemediği için şikayette bulunduğunu da kaydetti. 
     Gelen şikayet e-maillerinde, Victoria's Secret firmasının defilesi sırasında yayınlanan reklamlardan da rahatsızlık duyulduğu ifade edildi. 
     FCC kurallarına göre, bir programın ahlak ilkelerine aykırılığı şikayetinde bulunmak için, şovun transkripti veya video kasetinin komisyona sağlanması gerekiyor. 
     Amerikan yasalarına göre, televizyon programlarındaki ahlak dışı konuşmalar, anayasa ile güvence altına alındığı için, hükümet müdahalede bulunamıyor. Ancak çocukları korumak amacıyla, içinde küfür veya seks içerikli konuşmalar ve görüntülerin bulunduğu programlar öncesinde uyarı yayınlanması ve bu programların 22.00-06.00 saatleri arasında olması gibi önlemlerin alınması hükümet tarafından konulan kısıtlamalar bulunuyor. 
     Cuma gecesi ABC televizyonunun yayınladığı şovun ise saat 21.00'de başladığı ve 14 yaşından küçükler için uygun olmadığı uyarısının yayınlandığı belirtiliyor. 
     FCC'de görevli, ABD Dışişleri Bakanı Colin Powell'ın oğlu Michael Powell ise televizyon programlarının içeriği konusunda endişeli olmadığını ifade ediyor. Powell, bir düşünce kuruluşunda yaptığı konuşmada, ''içeriğe ilişkin müdahale, problemli bir durum yaratıyor. 
     Şikayetleri çok ciddiye alıp müdahale ederseniz, 'Alis Harikalar Diyarında' tanımlarına uygun yayıncılık üretirsiniz'' dedi. 
     ABC televizyonu, bir açıklama yayınlayarak, yayın ahlak ilkelerine ters düşen bir girişimde bulunmadığını bildirdi. 
     






</TEXT>
</DOC>
