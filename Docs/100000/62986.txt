<DOC>
<DOCNO> 62986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sonspo13.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray'da Vedat ve Perez'den başka eksik bulunmuyor 
</HEADLINE>
<TEXT>

     Birinci Süper Futbol Ligi'nde yarın Gaziantepspor'u konuk edecek Galatasaray, Florya Metin Oktay Tesisleri'nde kampa girdi. 
     Hafta içinde Kocaelispor'la oynadığı erteleme maçını 5-1 kazanarak lig liderliğini Beşiktaş'tan devralan Galatasaray, Gaziantepspor karşısında da 3 puanı hedefliyor. 
     Sarı-kırmızılılarda, Kocaelispor maçında gördüğü sarı kartla cezalı duruma düşen Perez ile belindeki sakatlığı süren Vedat dışında eksik futbolcu bulunmuyor. Kulüp doktoru Serhan Kurtulmuş, sol ayak diz kıkırdağında zedelenme olan Ergün'ün ise oynayabilecek durumda olduğunu açıkladı. 
     Gaziantepspor karşısına Galatasaray'ın, Mondragon, Emre, Bülent Korkmaz, Ergün, Berkant, Batista, Sergen, Ayhan, Hasan, Ümit ve Arif ilk 11'i ile çıkması bekleniyor. 
     Ali Sami Yen Stadı'nda saat 19.00'da başlayacak karşılaşmayı hakem Metin Tokat yönetecek. 
     Bu arada, Galatasaray Kulübü Futbol Komitesi Üyesi Abdurrahim Albayrak ile teknik heyet ve futbolcuların bir kısmı, TÜYAP'ta düzenlenen ayakkabı fuarını ziyaret etti. 
     






</TEXT>
</DOC>
