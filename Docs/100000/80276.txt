<DOC>
<DOCNO> 80276 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/spor/spo03.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
"Çok acı çektim" 
</HEADLINE>
<TEXT>

Galatasaray’da fıtık olmasına rağmen özveriyle forma giydiği ortaya çıkan Ümit Karan, sakatlığını kendisini kötü niyetle eleştirenlere armağan ettiğini söyledi 
     CÜNEYT KARAKAYA 

     "Dişimi sıktım" 
     SARI - Kırmızılı ekibin en çok eleştirilen oyuncularından biri olan Ümit Karan, fıtık olduğunu açıkladıktan sonra, sert bir demeç verdi. Yıldız golcü, sakatlığını, kendisini kötü niyetle eleştirenlere armağan ettiğini söyledi ve "Şimdiye kadar mücadeleden kaçmadım. Bu yüzden sakatlığımı açıklamayı düşünmedim. Dolayısıyla ben de çok acı çektim. Ama sonuçta kazanan taraf Galatasaray oldu. Arkadaşlarımı 4 - 5 hafta yalnız bırakmak istemedim. Hocama idare edeceğimi söyledim ve dişimi sıktım" dedi. 
     
     "Üzüntüm arttı" 
     ÜMİT, eleştiriler sonrası içine kapandığını da belirtti ve şunları vurguladı "Takım arkadaşlarım bile gerçeği bilmediği için üzüntüm bir kat daha artıyordu. Şampiyonluğu garantileseydik, daha önce ameliyata girecektim. Maçlarda bazı pozisyonlar sonrası ağrıdan gözlerime yaş doluyordu. Şu ana kadar, oyunumdan memnunum. Başarılı olduğuma inanıyorum. İnsanlar eleştirirken neyi görmek, yazmak isterse onu yazıyor. Artık kulak asmamayı öğrendim. Sonuçta Galatasaray cevabı, kazanarak veriyor." 
     
     "Hoca başarılı" 
     ALMANYA’DA ameliyat olacağını bildiren golcü, sözlerini şöyle noktaladı "İstanbulspor maçında topu aldım, sürdüm. Köşeye sert vursam, gol olacak. Ama bir anda ağrı kasıklarıma vurunca, aşırtmaya çalıştım. Elimle sık sık kasıklarımı tutarak oynuyordum. Türkiye’nin en iyi takımıyız. Seneye de şampiyonuz. Hocamızla güzel bir sezon geçirdik. Çok iyi antrenör. Herkes hata yapıyor, o niye yapmasın Bana göre iyi niyetli, hedeflerine ulaşan ve beni her zaman destekleyen hoca". 
     
Hagi’den HAYIR      ERHAN TELLİ 

     GALATASARAY yönetiminin, gelecek sezon yardımcı antrenör olarak göreve çağırdığı eski Rumen yıldızdan olumsuz yanıt geldi. Hagi cevabında "Benim teknik direktörlük kariyerime hangi noktadan başladığım belli. Romanya Milli Takımı’nın hocalığını yaptıktan sonra başka bir kulüpte yardımcı antrenör olamam. Çalışmak isterseniz teknik direktör olarak seve seve gelirim" dedi. 
     CİM - Bom’un, taraftarın da gönlünde taht kuran Hagi’yi, Lucescu’nun yanına getirmeyi planladığı, ancak bu yanıtı beklemediği öğrenildi. Gelecek sezonla ilgili henüz somut adımlar atmayan yönetimin, Manchester United modelinde olduğu gibi, menajerlik sisteminin üzerinde durduğu da ifade edildi. Ayrıca bu model çerçevesinde Hagi’nin, Fatih Terim ile çalışmak istediği ileri sürüldü. 
     
Kiralıklar yola devam      GALATASARAY yönetimi, 5 Mayıs’ta bitecek lig sezonundan sonra Almanya’da yapılacak kampa, kiralık yabancıları da götürecek. Yöneticiler, sözleşmelerin 31 Mayıs’ta bitmesi nedeniyle böyle bir uygulamaya gerek görürken, yedek kalan kiralıkların durumunu da hazırlık maçlarında görme şansını yakalayacak. 
     
Hırs bastı      KOCAELİSPOR deplasmanına şampiyonluk için gidecek olan Sarı - Kırmızılı futbolcular hazırlıklarını dünkü çalışmayla sürdürdüler. Ümit Karan’ın ağrıları nedeniyle oynayamaması durumunda Berkant’ın forvette görev alacağı öğrenildi. Hafif sakatlıkları bulunan Hasan Şaş, Ayhan ve Batista da forma giyecek. 
     
Florya’ya para yağdı      GALATASARAY Yönetimi, dün futbolculara transfer alacakları ve maç primlerinden doğan 2.5 milyon dolar parayı dağıttı. Yöneticiler, dünkü idman sonrası oyunculara alacaklarını öderken, kritik Kocaeli deplasmanı öncesi Sarı - Kırmızılı futbolculara bu ödeme, adeta doping etkisi yaptı. 
     
Bahar bayramı      GALATASARAY’IN merhum alt yapı sorumlusu Salih Bulgurluoğlu adına düzenlenen Bahar Turnuvası dün Florya Metin Oktay Tesisleri’nde yapıldı. 16 takımın katılımıyla gün boyu süren mücadelede finalde İstanbulspor’u 3 - 2 yenen Sarı - Kırmızılılar, şampiyon oldu. n EROL DEMİRKOL 
     
"Sürpriz olmaz"      KOCAELİSPOR Teknik Direktörü Hikmet Karaman, "Süper Lig’in en iyi futbolunu oynayan ekibiz, Galatasaray’ı yenmemiz sürpriz sayılmaz" dedi. Karaman, ligdeki konumlarının belli olduğunu ve başka takımların durumuyla ilgilenmediklerini ifade etti ve "Sahadan 3 puanla ayrılıp, taraftarlarımıza güzel bir armağan vermek istiyoruz ve bunu başaracak güçteyiz" diye konuştu. 
     
En golcü Serkan      GALATASARAY’DA, bu sezonki istatistiklere göre en golcü futbolcunun Serkan Aykut olduğu ortaya çıktı. Ligdeki 32 maçın 21’inde forma giyen ve golcüler Arif ile Ümit Karan’ın yarısı kadar şans bulan Serkan, toplam 1012 dakika oynayıp 9 gol atarken, 112 dakikada 1 gol kaydetti. 30 maç oynayan Arif ise ligde 19 golü ağlara yollarken, 2279 dakikada sahada kaldı ve 119 dakikada 1 gol attı. Ümit ise 158 dakikada bir gol atma başarısını gösterdi. 
     



 SPOR 
























</TEXT>
</DOC>
