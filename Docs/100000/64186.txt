<DOC>
<DOCNO> 64186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/son/sontur05.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev-Yol davası 20 yıl sonra yeniden... 
</HEADLINE>
<TEXT>

     Hak ve özgürlüklerin genişletilmesi tartışmalarının yapıldığı günümüzde, 12 Eylül'ün sıkıyönetim mahkemelerinden miras kalan ve yaklaşık yirmi yıllık geçmişi olan Dev-Yol Davası halen sürüyor. Ankara 6'ıncı Ağır Ceza Mahkemesi'nde duruşmaya çıkan Savcı Hatice Çetin, eski savcının 23 sanığa idam cezası verilmesini isteyen esas hakkındaki görüşünü tekrarlamayarak, kendisinin yeni bir görüş hazırlayacağını bildirdi. 
     Bugünkü duruşmaya tamamı tutuksuz olarak yargılanan sanıklardan 15'i katıldı. Mahkeme Başkanı Mehmet Berber, sanık Yeter Güneş'in henüz yurt dışından dönmediğini bildirdi. Sanık avukatı Şenal Sarıhan, esas hakkındaki savunmasını yapmak üzere, ayağa kalktığı sırada Cumhuriyet Savcısı Hatice Çetin söz istedi. Ankara 6'ıncı Ağır Ceza Mahkemesi'nin eski savcısı Zekeriya Sevimli başka bir birimde görevlendirildiği için bundan böyle 6'ıncı Ağır Ceza Mahkemesi'nde duruşmalara çıkacak olan Savcı Çetin, dosyayı henüz inceleyemediğini belirterek, esas hakkındaki görüşünü hazırlayabilmek için, kendisine en az iki aylık süre tanınmasını talep etti. Çetin, dosyanın çok kapsamlı olduğunu da kaydetti. Bunun üzerine, avukat Sarıhan ve savunma yapmaya hazırlanan bazı sanıklar savcının görüşü değişebileceği gerekçesiyle şimdilik savunma yapmayacaklarını söyledi. 
     Mahkeme Başkanı Mehmet Berber de, savcının istemini kabul ederek, esas hakkındaki görüşünü hazırlayabilmesi için, dava klasörlerinin Çetin'e verileceğini belirterek, duruşmayı 26 Mart'a erteledi. 
     
     12 Eylül'ün mirası 
     Ankara 1 No'lu Sıkıyönetim Mahkemesi'nde 574 sanık hakkında açılan davaya 18 Ekim 1982'de başlandı. Zaman içerisinde sanık sayısı 723'e ulaşan dava 19 Temmuz 1989'da sona erdi. Sıkıyönetim Mahkemesi, 7 sanığa idam cezası verirken, 39 sanığı yaşam boyu hapis cezasına, 346 sanığı ise, 2'şer yıldan 20'şer yıla kadar değişen ağır hapis cezası ile çarptırdı. Yargıtay 11'inci Ceza Dairesi ise, 27.12.1995'de 23 sanığa verilen cezayı az bularak bu 
     kişilere de idam verilmesi gerektiği düşüncesiyle davayı kısmen bozdu. Nisan 1997'de ise, Ankara 6'ıncı Ağır Ceza Mahkemesi'nde yargılama yeniden başladı. Savcı Zekeriya Sevimli, 19 Kasım 2001'de verdiği mütealada Yargıtay görüşünü tekrarlayarak, 23 sanığa idam cezası verilmesini istedi. Türkiye AİHM'de Dev-Yol Davası nedeniyle bir çok tazminata mahkum edilmişti. 
     
     İdam cezası verilemeyecek 
     Öte yandan davada savcılık makamının eski görüşü doğrultusunda mahkeme karar alsa bile, Terörle Mücadele Yasası'nın "Şartlı Tahliye" geçici 1. Maddesi uyarınca olası idam cezaları 10 yıla çevrilecek. Sanıkların büyük bir bölümü yıllarca cezaevlerinde tutuldukları için verilebilecek bu cezadan hapiste geçirdikleri süreler düşürülecek. Sonuç olarak idam cezası verilse dahi sanıklar 5-6'şar aylık bir süre için cezaevine konulabilecekler. 
     






</TEXT>
</DOC>
