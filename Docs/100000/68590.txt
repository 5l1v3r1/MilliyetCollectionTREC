<DOC>
<DOCNO> 68590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/20/spor/spo04.html </URL>
<DATE> 2002/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Da Silva küstü 
</HEADLINE>
<TEXT>

Trabzonspor’un sorunlu futbolcusu, moralsizliğinin paraya bağlanmasına kırıldığını söyledi. Brezilyalı oyuncu, "Formsuzluğuma üzülüyorum" dedi 
     BORDO - Mavili ekibin Brezilyalı futbolcusu Da Silva, moralsizliğinin yanlış anlaşıldığını söyledi. Golcü oyuncu, "Televizyon ve gazetelerde gördüğüm haberler moralimi çok bozuyor. Takım arkadaşlarım bile bana farklı gözle bakmaya başladılar. Para için kişiliğimi ve kulübümü asla satmam. Beni çok yanlış tanıyor ve anlıyorlar" dedi. 
     DA Silva, moralsiz olduğunu kabul etti, şunları söyledi "Ancak moralsizliğimin sebebi, formsuzluğum. Trabzonspor’un maçından çok, benim kadrodan çıkarılmam önemli bulundu. Sol kasığımda sorun var. Parasal sıkıntımız oluyor, ama bunu kulübüme yansıtmadım. Eski başkanım Antonio Agusto’nun beni arayıp rahatsız ettiği de doğru." 
     
     Ahmet Kul kararsız 
     TRABZON’UN son toplantısında başkan yardımcılığı elinden alınan Ahmet Kul, önce istifa ettiğini açıkladı, daha sonra kararını yarına bıraktığını bildirdi. Kul "Doğru söyleyeni dokuz köyden kovarlarmış. Bu kararda iyi niyet olmadığını düşünüyor ve kişiliğimi ezme girişimi olarak görüyorum. Gerekçe, yönetimi kamuoyuna şikayet etmem ve eleştirmem oldu" dedi. 
     
     Yönetimden uyarı 
     YÖNETİM, kulüp doktoru Ahmet Çağlar’ı, medyaya sadece görsel ve net bilgiler verme konusunda uyardı. Şenol ve Bushi’nin tedavisinde başarı sağlanamaması nedeniyle eleştirilen Çağlar, Yardım Antrenör İhsan Derelioğlu’nun "Basına konuşmasını yasakladık" açıklamasını "Ben hesabı sadece yönetime veririm. Briegel tarafından uyarılmam söz konusu değil" diye yorumladı. 
     



 SPOR 


























</TEXT>
</DOC>
