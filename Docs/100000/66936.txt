<DOC>
<DOCNO> 66936 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/10/son/soneko06.html </URL>
<DATE> 2002/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "2002 eşikte bulunduğumuz bir yıl.." 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''2002, kritik ve eşikte bulunduğumuz bir yıl'' dedi. 
     Hisarcıklıoğlu, Bodrum Ticaret Odası'nı ziyareti sırasında, bu yılki Türkiye ekonomisini, İkinci Dünya Savaşı'ndaki Almanya'ya benzeterek, Almanya'nın bu eşikten başarıyla geçerek ekonomisini üst düzeye çıkardığını söyledi. Hisarcıklıoğlu, ''Bu nedenle 2002, kritik ve eşikte bulunduğumuz bir yıl. Siyasetçi, bürokrat, iş dünyası, sivil toplum temsilcileri hep birlikte duyarlı ve aktif katılımla yapısal değişikliklerin gerçekleşmesini sağlamalıyız. Kurallar ve zihniyeti köklü bir değişimle Türk ekonomisi iyi bir noktaya gelecektir'' diye konuştu. 
     ABD ile Irak arasındaki gerginliğin neden olduğu İMKB'deki iniş çıkışlarla ilgili bir soruyu yanıtlayan Hisarcıklıoğlu, ABD'nin yakın zamanda Irak'a müdahalede hazır olmadığının görüldüğünü, turizmcilerin endişelenmemesi gerektiğini belirtti. AB ve BM'de bu konuda henüz birlikteliğin söz konusu olmadığını anlatan Hisarcıklıoğlu, saldırının gerçekleşmesi halinde en ağır faturayı ödeyen ülkenin Türkiye olacağını kaydetti. 
     Bodrum Ticaret Odası Başkanı Ata Aya'dan bölge hakkında bilgi alan Hisarcıklıoğlu, Bodrum'da Turizm Meslek Yüksek Okulu açılması için girişimde bulunulmasını istedi. 
     Rifat Hisarcıklıoğlu, Didim Ticaret Odası'nı ziyaretinde, Nisan ayında KOBİ Kurultayı gerçekleştireceklerini belirterek, bu işletmelerin ayakta durması için ellerinden geleni yapacaklarını dile getirdi. 
     Milas Ticaret Odası'nı da ziyaret eden Hisarcıklıoğlu, ekonomik sıkıntıyı 65 milyon insanın yaşadığını ama en fazla etkilenen kesimin sanayiciler olduğunu ifade ederek, ''1 milyon 200 bin üyemiz bu sıkıntıyı, varlıklarını kaybetme pahasına yaşadı. Türkiye'nin ayakta durabilmesi için ticaret ve sanayi aleminin ayakta durması lazım'' dedi. 
     Hisarcıklıoğlu, şunları kaydetti 
     ''Bugün dünyanın gelişmiş 20 ülkesi içinde olmamıza rağmen iç ve dış borçlarımıza baktığımız zaman gayri safi milli hasılamızın üstüne çıkmış durumda. Bugün ekonominin ve siyasetin önünü tıkayan tek etken, siyasi partiler ve seçim kanununun değişmemesidir.'' 
     






</TEXT>
</DOC>
