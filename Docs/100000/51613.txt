<DOC>
<DOCNO> 51613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/10/son/sonspo05.html </URL>
<DATE> 2001/11/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Işıkara ''5-0 Bursa depremi İstanbul'da daha şiddetli hissedildi'' 
</HEADLINE>
<TEXT>

     Galatasaray taraftarı olan Boğaziçi Üniversitesi Kandilli Rasathanesi Deprem Araştırma Enstitüsü Müdürü Prof.Dr.Ahmet Mete Işıkara, 5-0'lık yenilgi sonrası Bursa kentine küstüğünü söyledi. 
     Bursa Valisi Ali Fuat Güven'in, yapımı süren Afet Yönetim Merkezi'ni sanayici ve işadamlarına tanıtmak amacıyla verdiği yemeğe katılan Prof.Dr.Ahmet Mete Işıkara, Bursaspor'un Galatasaray'ı 5-0'lık sonuçla yendiği maça ilişkin şakalara maruz kaldı. Kendisini ''Koyu Galatasaraylı'' olarak tanıtan Işıkara, yapılan şakalara kendisi de esprileriyle yanıt verdi. 
     Bursa'ya çok büyük önem verdiğini, sık sık bu kente gelerek depremle ilgili eğitim çalışmalarına katıldığını hatırlatan Işıkara, 5-0'lık yenilgi sonrası, bir daha gelmeme konusunda kendi kendine karar aldığını anlattı. 
     Işıkara, vali Güven'in kendisini arayarak, ''Hocam bu maç 10'luk olurdu, sizin hatırınız için 5'te bitirdik. Fenerbahça'yi daha farklı skorla yeneriz, siz de rahat edersiniz'' demesi üzerine ikna olduğunu ve Bursa'ya geldiğini söyledi. 
     Bursaspor Kulübü ve Bursa Büyükşehir Belediye Başkanı Erdoğan Bilenser'den de ''Fenerbahçe'yi daha farklı skorla yeneceklerine'' dair söz vermesini isteyen Işıkara, aksi takdirde konuşma yapmadan döneceğini bildirdi. ''Bursa, deprem dedesine bunu yapmamalıydı'' diyen Işıkara, Fenerbahçe'yi de farklı skorla yenmemeleri durumunda bir daha Bursa'ya gelmeyeceğini de söyledi. 
     Bilenser ise ''fark sözü'' veremeyeceğini, ancak Fenerbahçe'yi de yenebilecek güçlerinin olduğunu ifade ederek, Işıkara'dan ''içinin rahat olmasını'' istedi. 
     Işıkara, ''5.0'lık Bursaspor depremi İstanbul'da nasıl hissedildi '' sorusuna da ''çok daha etkili'' yanıtını verdi. 
     Karşılıklı esprilerle geçen konuşmaların ardından Işıkara, sanayici ve işadamlarına, deprem öncesi işyerlerinde almaları gereken önlemleri anlattı. 
     






</TEXT>
</DOC>
