<DOC>
<DOCNO> 59988 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/12/31/son/sondun13.html </URL>
<DATE> 2002/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Paris'te yeni yıl kutlamaları için 5 bin 500 polis görevli... 
</HEADLINE>
<TEXT>

     Fransa'nın başkenti Paris'te yeni yıl kutlamaları sırasında 5 bin 500 polis ve jandarma görev yapacak. Gece boyunca ayrıca 1500 itfaiyeci görev başında olacak. 
     Paris Belediyesi, yılbaşı dolayısıyla otobüs ve metro gibi toplu taşım araçlarını kullananlardan Çarşamba günü öğle saatlerine kadar ücret talep etmeyecek. Toplu taşım araçları, sabaha kadar Parislilere hizmet edecek. Banliyö trenleri de yeni yılı Paris'in merkezinde kutlamak isteyenler için sabaha kadar hizmet verecek. 
     Çok sayıda yerli ve yabancı turistin her yıl olduğu gibi yılbaşını Champs Elysees ve Eyfel Kulesi etrafında kutlaması bekleniyor. Başta Kızılhaç olmak üzere, nöbetçi sağlık birimleri, bu bölgelerde aktif görev yapacak. Bu bölgeler, halkın yılbaşını rahat kutlaması için trafiğe kapatılacak, bisikletlerin bile bu bölgelerden geçmesine izin verilmeyecek. 
     Paris'te en az 300 bin kişinin yeni yılı sokaklarda karşılaması bekleniyor. 
     





</TEXT>
</DOC>
