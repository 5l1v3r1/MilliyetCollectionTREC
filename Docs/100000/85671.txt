<DOC>
<DOCNO> 85671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sondun28.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Pravda halkı Bush'un gezisinde kurşun yememeleri için uyardı 
</HEADLINE>
<TEXT>

     Moskova'da yarın Kremlin Sarayı'nda ABD Başkanı George Bush ile Rusya Devlet Başkanı Vladimir Putin arasında başlayacak zirve öncesi şehirde yoğun güvenlik önlemleri alınıyor. 
     Komsomolskaya Pravda gazetesi, bu konudaki haberinde, halka ''ani hareket etmemeleri, aksi halde bunun hayatlarına mal olabileceği'' uyarısında bulundu. 
     Gazete haberinde, ''başınıza bir kurşun yemek istemiyorsanız, ABD Başkanı Bush'un kortejinin geçişi sırasında ani hareketlerde bulunmaktan kaçının'' şeklinde uyarı yapıldı. 
     Haberde, Bush'un uçağı Air Force One'a Balarus ve Rusya hava sahasında SU-27 ile Mig-29 avcı uçaklarının eşlik edeceği, uçağın havaalanına 10 kadar askeri helikopterin denetiminde ineceği belirtildi. 
     Havaalanı çevresine yüzlerce keskin nişancının yerleştirileceği kaydedilen haberde, Bush'un güvenliğini 6000'den fazla polis, iç istihbarat servisi FSB ajanı ve koruma görevlisinin sağlayacağı kaydedildi. 
     Bu arada, Izvestia gazetesine demeç veren Moskova polis şefi Vladimir Pronine, olağanüstü güvenlik önlemlerinin alındığı Moskova'nın, evsizler ve sokak çocuklarından ''temizleneceğini'' açıkladı. 
     Pronine, çocukların okullarda, yetişkinlerin ise özel merkezlerde tutulacağını belirtti. 
     





</TEXT>
</DOC>
