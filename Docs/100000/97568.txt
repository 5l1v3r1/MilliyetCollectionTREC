<DOC>
<DOCNO> 97568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur20.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller, Yılmaz ile görüştü, "seçim için anlaştık" mesajı verdi... 
</HEADLINE>
<TEXT>

     ANAP Genel Başkanı Mesut Yılmaz'la biraraya gelen DYP Genel Başkanı Tansu Çiller, Yılmaz'ın "Önce AB sonra seçim kararı" ısrarından vazgeçtiği mesajını verdi. 
     Çiller, "Zannederim artık Meclis seçim kararını önce alma konusunda bir çoğunluk oluşturmuştur. Gördüğümüz bu ANAP tarafından da benimsenme durumuna geldi" dedi. 
     AB ve seçim konusunda liderler turuna çıkan Yılmaz, Çiller'i TBMM'deki makamında ziyaret etti. Yaklaşık bir saat süren görüşmeye ANAP kanadından Devlet Bakanı Nejat Arseven, Genel Başkan Yardımcısı Cengiz Altınkaya ve Grup Başkanvekili Beyhan Aslan katılırken, DYP'den Genel Başkan Yardımcıları Hasan Ekinci, Mehmet Sağlam, Grup Başkanvekilleri Turhan Güven, Ali Rıza Gönül ve Mersin Milletvekili Ayfer Yılmaz yer aldı. 
     Çiller, görüşmenin ardından TBMM'de düzenlediği basın toplantısında Yılmaz'la seçim, AB ve siyasi partiler ile seçim yasalarını görüştüklerini bildirdi. DYP olarak üç konuyu da desteklediklerini açıklayan Çiller, buna karşın ANAP kanadının AB'ye ilişkin tasarıları kendilerine sunduklarını, kendilerinin ise bunları inceleyeceklerini bildirerek, "Makul olan her şeyin arkasında olacağız" dedi. 
     Çiller, Kürtçe eğitime karşı olduklarını yineledi. 
     Görüşmede Meclis'in tatili konusunda Yılmaz'a sitemlerini de ilettiklerini aktaran Çiller, partisinin siyasi partiler ve seçim yasalarına ilişkin değişiklik tekliflerini de Yılmaz'a dördüncü kez verdiklerini söyledi. 
     DYP'nin 29 Temmuz'da Meclis'in olağanüstü toplanmasına ilişkin önergesine atıfta bulunan Çiller, önce seçim kararının alınması, ardından da AB yasaları ve siyasi partiler ile seçim yasalarının 2-3 günde çıkarılabileceği konusunda görüş alışverişinde bulunduklarını kaydetti. 
     Çiller, görüşmenin olumlu geçtiğini bildirirken, daha önce "Önce AB yasaları sonra seçim kararı" noktasında olan Yılmaz'ın tavrına ilişkin ise "Zannederim artık Meclis seçim kararını önce alma konusunda bir çoğunluk oluşturmuştur. Gördüğümüz bu ANAP tarafından da benimsenme durumuna geldi" diye konuştu. 
     Daha sonra gazetecilerin sorularını yanıtlayan Çiller, Yılmaz'ın AB önceliğinden vaz geçip geçmediği sorulduğunda "Kendisine sormak lazım. Sayın Yılmaz da Meclis'de seçime doğru giden kararlılığı görmekte" dedi. 
     Çiller, sabah görüştüğü Başbakan Bülent Ecevit'in "Çiller'in kafasındaki hükümet formüllerini açıklamaya yetkili değilim" şeklindeki açıklaması anımsatıldığında ise "Kafamdaki hükümet formüllerini sayın Ecevit ile tartışma konumunda olamam. Çünkü iki partinin toplam rakamı Hükümet oluşmasına yetmiyor" karşılığını verdi. 
     





</TEXT>
</DOC>
