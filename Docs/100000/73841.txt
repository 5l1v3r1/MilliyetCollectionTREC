<DOC>
<DOCNO> 73841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo15.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Metin Aktaş "Trabzon'dan kovulmadan ayrılmayacağım" 
</HEADLINE>
<TEXT>

     Trabzonspor Takım Kaptanı Hami Mandıralı, ''Hiçbir futbolcu, Ben para almadım, başarılı olmayacağım 
     düşüncesiyle maça çıkmaz'' dedi. 
     Hami ve kaleci Metin Aktaş, Trabzon Gazipaşa İlköğretim Okulu'nu ziyaret ederek, öğrencilerin sorularını yanıtladı. 
     Hami, bir öğrencinin, ''Trabzonspor'un şampiyonluğunu ne zaman göreceğiz''sorusu üzerine, ''Bu hepimizin üzüntüsü. Şampiyonluk bir ekibin kesinlikle alması gereken başarı. İstediğimiz sonuçları alamadığımız için bu başarıyı elde edemedik. Ancak, hep beraber inanır, Trabzonspor'a sahip çıkarsak bundan sonraki zamanlarda bu mutluluk olacak'' diye konuştu. 
     Maddi yetersizliklerinin futbolu etkileyip, etkilemediği yönündeki bir soruyu ise Hami şöyle yanıtladı 
     ''Futbolun manevi yönü olduğu kadar maddi yönünün de olması lazım. 
     Bizim işimiz futbol. Amaç para kazanmak, ailemizi geçindirmek. Ancak hiçbir futbolcu Ben para almadım, başarılı olmayacağım düşüncesiyle maça çıkmaz. Para futbolda çok önemli. Para olmayınca iyi transferler yapamazsınız, iyi kadro kuramazsınız. İyi kadro kuramayınca da başarılı olamazsınız. Fakat maça çıkarken ilk düşünce o formanın hakkını vermektir, para ikinci planda kalır.'' Başka bir öğrencinin, ''Aldığınız kötü sonuçlardan sonra Trabzonspor'dan ayrılmayı düşündünüz mü'' sorusu üzerine Hami, ''Hayatım boyunca Trabzonspor'dan ayrılmayı düşünmedim. Trabzonspor'u çok seviyorum. Çok teklifler var. Ancak ben Trabzon ve Trabzonspor ile yatıp kalkıyorum. Aldığımız kötü sonuçlar bizim biraz daha güçlenmemizi sağladı. Biz asla teslim olmadık'' diye konuştu. 
     Hami, en büyük hedefinin Tanju Çolak'ın rekorunu kırmak olduğunu sözlerine ekledi. 
     Kaleci Metin ise Trabzonspor'dan kovulmadıkça ayrılmayacağını kaydetti. 
     Öğrencilerin yoğun ilgisiyle karşılaşan Hami ve Metin, daha sonra imzalı fotoğraf dağıttılar. 
     






</TEXT>
</DOC>
