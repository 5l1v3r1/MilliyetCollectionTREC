<DOC>
<DOCNO> 71272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun02.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da şiddet sürüyor... Hapoel-Milan maçı tarafsız sahada... 
</HEADLINE>
<TEXT>

     Ortadoğu'da şiddet olayları dün gece de sürdü. İsrail ordusu, Gazze, Beytüllahim ve Tulkarim kentlerindeki Filistin hedeflerine saldırı düzenledi. 
     Filistin güvenlik kaynakları, İsrail gemilerinin dün gece Gazze'nin güneyindeki Filistin karakollarına füze saldırısı düzenlediğini ve saldırıda 7 polisin ağır yaralandığını duyurdu. 
     Aynı kaynaklar, karakollara 3 füze atıldığını ve makinalı tüfek ateşi açıldığını, yaralanan 2 polisin durumunun kritik olduğunu bildirdi. Bombardıman sırasında Gazze üzerinde İsrail helikopterleri görüldü. 
     
     İsrail tankları 
     Gazze'ye yönelik saldırının ardından İsrail tanklarının Batı Şeria'daki Filistin Özerk Yönetimi'nin denetiminde bulunan kentlerden Tulkarim'e girdikleri bildirildi. 
     Güvenlik kaynakları, tankların kente girişi sırasında bir İsrail helikopterinin kent yakınlarındaki mülteci kampı Nur El Şems'e füze fırlattığını ve bombardımanda 1 Filistinli'nin öldüğünü 3'ünün de yaralandığını duyurdu. 
     
     Futbola şiddet engeli 
     Öte yandan İsrail'de şiddet olaylarında yaşanan artışı gözönünde bulunduran UEFA, İsrail'de oynanacak tüm Avrupa karşılaşmalarını iptal ederken Hapoel Tel Aviv ile AC Milan arasında 14 Mart'ta İsrail'de oynanması planlanan UEFA Kupası karşılaşmasının da tarafsız bir sahada oynanmasına karar verdi. 
     






</TEXT>
</DOC>
