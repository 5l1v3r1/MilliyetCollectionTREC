<DOC>
<DOCNO> 81080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/29/son/soneko31.html </URL>
<DATE> 2002/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes Pilsen 3 ayda 111 milyon litre bira sattı 
</HEADLINE>
<TEXT>

     Anadolu Efes Biracılık ve Malt Sanayii A.Ş.'nin yılın ilk çeyreğindeki satış hacmi, ihracat satışları dahil yüzde 3 kayıpla 111.1 milyon litre olarak gerçekleşti. 
     Anadolu Efes Biracılık ve Malt Sanayii A.Ş.'den İMKB'ye gönderilen açıklamaya göre, şirketin satış hacmi, 2001'in ilk 3 ayında yüzde 5 artışla 114.6 milyon litre olmuştu. 
     Türkiye bira pazarının yaklaşık yüzde 65'ini kapsayan ve AC Nielsen tarafından periyodik olarak yapılan pazar araştırması sonuçlarına göre, Anadolu Efes, bu yılın ilk üç aylık döneminde, bir önceki senenin aynı dönemine oranla pazar payını yüzde 84 seviyesinde korudu. 
     Ayrıca, şirketin yüzde 99.9 oranında iştiraki olan Efes Breweries International B.V. tarafından yürütülen uluslararası bira operasyonları hızlı büyümesini 2002 yılı ilk çeyreğinde de devam ettirirken, bir önceki yılın aynı dönemine oranla satış hacmini yüzde 27 artırdı. 
     Yurtdışında satılan gruba ait markalı bira ürünlerinin, Türkiye'den yapılan ihracat dahil olarak, toplam bira satışları içindeki payı 2001 yılı ilk çeyreğinde yüzde 25 düzeyindeyken, oran bu yılın ilk çeyreğinde yüzde 32 oldu. 
     Şirketin yüzde 51,9 oranında iştiraki olan Efes Sınai Yatırım Holding A.Ş. tarafından Kazakistan, Azerbaycan, Kırgızistan ve Türkmenistan'da yürütülen Coca Cola franchise operasyonlarının, 2002 yılı ilk çeyreğindeki konsolide satış hacmi, bir önceki yılın aynı dönemine göre yüzde 14 büyüdü. 
     Açıklamada, ''Şirketimiz yüzde 33,3 hisse oranı ile Türkiye Coca Cola Üretim ve Satış şirketlerinin en büyük yerel ortağı konumunda olup, bu faaliyetlerin 2002 yılı ilk çeyreğinde satış hacmi bir önceki yılın aynı dönemine göre yüzde 17 artmıştır'' denildi. 
     





</TEXT>
</DOC>
