<DOC>
<DOCNO> 87262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sontur14.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Çiller "Türkiye ciddi yönetim boşluğuyla karşı karşıya" 
</HEADLINE>
<TEXT>

     DYP Genel Başkanı Tansu Çiller Türkiye'nin ciddi yönetim boşluğuyla karşı karşıya olduğunu belirterek, ''Bu böyle gitmez. Türkiye artık sandığa gidiyor'' dedi. 
     Çiller, Yeniköy'deki taksi durağını ziyaret ederek, esnafın sorunlarını dinledi. Esnafın akaryakıt fiyatları, LPG, vergi, durak ve güvenlikle ilgili bütün sorunlarını bildiklerini ifade eden Çiller, 150'ye yakın kararname hazırladıklarını ve bunların 30'unun esnafa 
     ilişkin olduğunu söyledi. 
     Vergi gelirlerini arttırmak için vergi oranlarını indireceklerini ve mali af getireceklerini dile getiren Çiller, bütün bunları yapmak için siyasi istikrarın sağlanması gerektiğini söyledi. Bunun yolunun iki turlu seçimden geçtiğine işaret eden Çiller, esnaftan iki turlu seçimi desteklemelerini istedi. 
     Çiller, Cumhurbaşkanı Ahmet Necdet Sezer'in çağrısı üzerine AB Zirvesi'ne gideceklerini belirterek, ''İnşallah Başbakan gelecek de gideceğiz. Yoksa Başbakanın olmadığı bir ortamda kime neyi söyleyeceğiz'' dedi. 
     Daha sonra basın mensuplarının sorularını cevaplandıran Çiller, ''MGK'nın dün aldığı kararlara'' ilişkin bir soru üzerine, şunları söyledi 
     ''Türkiye, ciddi bir yönetim boşluğuyla karşı karşıya. Bu böyle gitmez. Hangi karar alınırsa alınsın uygulayacak ekip yok. Bu ne vekaletle gider... Vekaletle gider de, bir hafta 10 gün gider. Türkiye artık sandığa gidiyor. Sandığa gitmeden önce, yapacaklarımız için bir zirve yapalım. O da şu siyasi istikrarı temin edelim, 2 turlu seçim, tercih sistemi ve yüzde 10 barajını koruyalım.'' 
     
     TSK'NIN ÖNERİLERİ 
     Çiller, ''TSK'nın önerilerinin demokratik bir ülkede doğru olup olmadığının'' sorulması üzerine de, şunları söyledi 
     ''Siyaset boşluk kaldırmaz. Yaşlı, hastalıklı bir insana söyleyecek birşey yok. Ama onun arkasında saklananlar asıl sorun... 
     Sayın Ecevit'in ismi arkasına saklanmışlar, o koltuğa yapışmışlar, onlar kimse onlar sorumlu. O boşluk olunca, ülke bir o yana bir bu yana yalpalıyor. Yarın Ortadoğu'da önemli bir operasyon gündemde, doğrusu o zaman ülkenin başında olmak istiyorum. Çünkü, Türkiye'nin manevra yapması için... 'Yapmayın operasyon' demekle olmuyor. Bunlara cevap veren, bunlara hazırlık yapan kimse yok. Dolayısıyla şuanki boşluk karar almakla geçiştirilecek boşluk değil.'' 
     
     TÜRKİYE'NİN AB ÜYELİĞİ 
     Çiller, bir başka soru üzerine de, Türkiye'nin, AB'ye gireceğini belirterek, AB'ye Türkiye'yi sokmak için samimi olanların, orta vadeli meseleleri Türkiye'nin gündemine getirmek yerine kısa vadeli meseleleri çözmeleri gerektiğini söyledi. 
     İdam konusunun orta vadeli sorun olduğuna işaret eden Çiller, kendilerinin idamın kalkmasına karşı olmadıklarını, bir yargı kararının TBMM'ye getirilmemesine karşı çıktıklarını dile getirdi. 
     Çiller, ''AB'ye girmek için öncelikle halledilmesi gereken Kıbrıs meselesidir. Kıbrıs bu yılın sonunda çözüme bağlanmazsa, Güney Kıbrıs'ın tümü AB'ye alınacak ve o zaman Türkiye ve KKTC, AB'ye karşı işgalci duruma düşecek. Bu ciddi bir sorun'' diye konuştu. 
     ''Öcalan'la ilgili yargı kararına'' ilişkin olarak da Çiller, ''Meclis'e getireceksen getir. Arkasındayız ama bunun istismarını yapma. Üç yıldır neredeydin 'Şimdi getireyim' diyorsun. Hay hay şimdi getir ama daha fazla geciktirme, o zaman engellersin'' dedi. 
     





</TEXT>
</DOC>
