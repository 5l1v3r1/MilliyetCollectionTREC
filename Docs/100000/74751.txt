<DOC>
<DOCNO> 74751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sontur21.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Baba oğul buluştu.... Demirel, Çağlar'ı ziyaret etti... 
</HEADLINE>
<TEXT>

     9. Cumhurbaşkanı Süleyman Demirel, 6 Şubat'ta cezaevinden tahliye edilen işadamı Cavit Çağlar'ı, Bursa'daki evinde ziyaret etti. 
     Ankara'dan özel uçakla Uluslararası Yenişehir Havaalanı'na gelen Demirel, buradan Nergis Holding'e ait helikopterle Organize Sanayi Bölgesi'ndeki piste indi. 
     Buradan, Çağlar'ın Çekirge Caddesi'ndeki evine geçen Demirel, Cavit Çağlar tarafından kapıda karşılandı. Demirel ve Çağlar, birbirlerine sarılarak, hasret giderdiler. 
     Demirel, eve girişinde gazetecilere yaptığı açıklamada, bu ülke için Cavit Çağlar ile birlikte senelerce hizmet ettiklerini belirterek, yaşamış olduğu üzüntülerden dolayı ''geçmiş olsun'' demek amacıyla Çağlar'ı ziyaret ettiğini söyledi. 
     İnsanların hayatlarında çeşitli zorluklar, üzüntüler ve sevinçlerle karşılaştıklarını anlatan Demirel, şöyle devam etti 
     ''Üzüntüler ve sevinçler insanlar tarafından bölüşülürse, üzüntüler azalır, sevinçler artar. İnsanlığın kuralı, dostluğa, sadakate ve insanların birbirini kucaklamasına dayanır. Cavit Çağlar, bizim çok değerli bir arkadaşımızdır. Senelerce, beraberce ülkeye hizmet etmişiz. Bazı sıkıntıları oldu. Bu sıkıntılardan fevkalade üzüldük. Hem kendisi, hem ailesi büyük üzüntülere maruz kaldılar. 'Geçmiş olsun' diyorum. Onun bütün üzüntülerini, biz bölüştük. 
     Kendisine 'geçmiş olsun' demeye geldim.'' Demirel, bir gazetecinin ''Birlikte siyaset yaptınız. Bundan sonra da birlikte siyaset sahnesi görünüyor mu Burada bir siyasi temel mi atılıyor '' yönündeki sorusuna, ''Bakın, ben buraya insani ve dostluk görevimi yapmaya geldim. Bundan sonrası ne olur ayrı iştir o'' yanıtını verdi. 
     Çağlar ile ne zamandan beri görüşmediğine ilişkin bir başka soru üzerine de, Demirel, ''Bir seneye yakın oldu. Zaten Cavit bey, 9 ay 9 gün Hazreti Yusuf diyarındaydı. Ondan sonra da yaklaşık 50 güne yakın oldu'' dedi. 
     Demirel, Türkiye'nin içinde bulunduğu ekonomik şartları değerlendirmesi istendiğinde de, Türk Lirası'nın aşırı değerlenmeye başladığını belirterek, bu durumun ülke açısından büyük sıkıntı yaratacağını kaydetti. 
     
     KEMAL DERVİŞ'E GÜVEN 

     Türkiye'nin bu durumda ihracat yapamaz hale geleceğini savunan Demirel, şöyle konuştu 
     ''Bunun dengelenmesi lazım. 2001 Şubat ayında dolar 1 milyon 200 bin liraydı. Şimdi 1 milyon 300 bin lira. Arada yüzde 10'luk bir artış var. Biz, işçilere bir yılda sadece yüzde 70 artış verdik. Enflasyon da bu dönemde yüzde 70-80'lerdeydi. O zaman bunun bir tarafında sakatlık var. Bunun giderilmesi lazım. Sayın Kemal Derviş, bu konuları çok iyi biliyor. Türkiye'nin ve dünyanın şartlarını da biliyor. Görev arkadaşlarıyla bu sorunları aşacaklarına inanıyorum. Dövizin şu an 1 milyon 600 bin lira olması lazım.'' Cavit Çağlar ile daha sonra başbaşa görüşmek üzere eve giren Demirel'e eski Ulaştırma Bakanı Yaşar Topçu da eşlik ediyor. 
     






</TEXT>
</DOC>
