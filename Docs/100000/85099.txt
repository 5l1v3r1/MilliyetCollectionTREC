<DOC>
<DOCNO> 85099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/son/sonspo19.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe, şirketleşmeyi üyelerine 22 Mayıs'ta anlatacak 
</HEADLINE>
<TEXT>

     Fenerbahçe Yönetim Kurulu, Yapı Kredi Yatırım aracılığında gerçekleştirmek istediği şirketleşme ile ilgili çalışmalarını, 22 Mayıs Çarşamba günü yapacağı tanıtım toplantısıyla, kongre üyelerine anlatacak. 
     Fene rbahçe Kulübü Genel Sekreteri Vedat Olcay, bu amaçla, 22 Mayıs Çarşamba akşamı Çırağan Oteli'nin Balo Salonu'nda düzenleyecekleri tanıtım toplantısında, çalışmalar hakkında kongre üyelerine bilgi vereceklerini söyledi. 
     Önümüzdeki günlerde yapılacak Olağanüstü Genel Kurul Toplantısı'nda kongre üyelerinden şirketleşme için onay isteyecek olan Fenerbahçe Yönetim Kurulu, tanıtımın gerçekleştirileceği gün öğleden sonra kulüp binasında yapacağı toplantının ardından, Çırağan Oteli'nde hazır bulunacak. 
     Bu arada sarı-lacivertli yöneticiler, kulübün bir anlamda değerini belirleyecek olan tesislerin geldiği son aşamayı göstermek için de üyelerine 25 Mayıs Cumartesi günü düzenlenen organizasyonla kulübün mevcut bütün tesislerini gezdirecek. 
     





</TEXT>
</DOC>
