<DOC>
<DOCNO> 86568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/soneko07.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İş Bankası'ndan Milli Takım'a 1.4 trilyon liralık destek... 
</HEADLINE>
<TEXT>

     Türkiye İş Bankası, 48 yıl aradan sonra Dünya Kupası finallerine katılan Milli Futbol Takımı'na trilyonluk destek verecek. 
     Türkiye İş Bankası Halkla İlişkiler Müdürü Cana Atınç, bankanın kurulduğu günden beri sosyal sorumluluğunun bir parçası olarak kültür ve sanat hayatında önemli rol oynadığını ifade ederek, ''Sosyal birtakım konularda toplumla dayanışma içine girmek önemli bir görev. Biz bu işi, bankacılık kadar ciddiye alıyoruz'' dedi. 
     Spor dalında ilk kez Milli Futbol Takımı'na sponsor olduklarını belirten Atınç, şunları söyledi 
     ''İş Bankası, Türkiye'nin bankasıdır. Biz, bugüne kadar sadece bir spor kulübüne sponsor olmayı doğru bulmamıştık. Fakat, Futbol Federasyonu'ndan talep gelince bunu ciddi olarak değerlendirdik. Çünkü, bu önemli bütçeler gerektiriyor. Ama Milli Takım sponsorluğu İş Bankası'nın reddedebileceği bir konu değildi. Spora katkıda bulunmamızın en doğru yolu, Milli Futbol Takımı'na sponsor olmaktı.'' Cana Atınç, Futbol Federasyonu ile imzaladıkları 3.5 yıllık sponsorluk sözleşmesine göre her yıl belirlenen ölçüde bir maddi katkı yapacaklarını söyledi. 
     Sporun, toplumsal barışın sağlanmasında önemli olduğunu vurgulayan Atınç, ''Türkiye çok genç bir toplum. Bu gençlerin, sporla, kültürle, sanatla zenginleşmeleri lazım. Milli Takım'a katkıda bulunarak sporun gelişmesine katkı sağlamak, gençlere bunu sevdirmek, milli duyguları pekiştirmek istedik. Uzun vadede spora daha önemli katkılarda da bulunmayı düşünüyoruz'' dedi. 
     Atınç, Milli Takım'a sponsor oldukları için banka çalışanlarından binlerce tebrik aldıklarını, müşterinin de çok memnun olduğunu söyledi. 
     
     ''GOLLERİ ATMADA İNŞALLAH KATKIMIZ OLACAK'' 
     Dünya Kupası tanıtım çalışmaları kapsamında, Halit Kıvanç'ın kendisinin bulunduğu dünya kupalarını anlatan ''Kupaların Kupası Dünya Kupası'' adlı bir kitap hazırladığını ve bunu satışa sunduklarını hatırlatan Atınç, ayrıca 12-17 yaşındaki gençlere yönelik bir imza hesabı açtıklarını duyurdu. 
     Atınç, ''İlk imza hesabı açtıran 7 bin çocuğa Milli Futbol Takım forması gönderdik. Çok yoğun bir taleple karşılaştık. 24 Nisan'da başladığımız bu uygulamaya, 20 binin üzerinde müracat aldık'' diye konuştu. 
     Futbolun rekabete açık bir oyun olduğuna işaret eden Cana Atınç, şunları söyledi 
     ''Milli Takımımız, inşallah orada büyük başarılara imza atar. Bu, bizim için sevindirici olur. Ayrıca, ana sponsor olduğumuz için ayrıca gururlanırız. Sponsor olmaktan mutluyuz. Spora girmiş olmaktan ve spora da Mili Takım'la adım atmaktan memnunuz. Golleri atmada inşallah katkımız olacak.'' Futbol Federasyonu Başkanı Haluk Ulusoy, İş Bankası ile anlaşma imzalarken yaptığı açıklamada, bankanın sponsorluk bedeli olarak ilk yıl 1.4 trilyon lira vereceğini ve bu rakamın her yıl yüzde 50 artacağını bildirmişti. 
     Milli Takım'ın ana sponsorları arasında İş Bankası'nın yanı sıra Pepsi, Efes Pilsen ve Adidas, yan sponsorları arasında Shell, Sarar ve Mercedes Benz bulunuyor. 
     





</TEXT>
</DOC>
