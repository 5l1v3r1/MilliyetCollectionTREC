<DOC>
<DOCNO> 94138 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sonspo16.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşıyaka, Beşiktaşlı Mehmet Aksu'yu kiraladı... 
</HEADLINE>
<TEXT>

     İkinci Futbol Ligi B Kategorisi takımlarından Karşıyaka, Beşiktaş'ın genç forvet oyuncusu Mehmet Aksu ile kiralık olarak anlaştı. 
     Beşiktaş alt yapısından yetişen ve Malatyaspor'da forma giyen 22 yaşındaki futbolcu için siyah-beyazlı yöneticilerle görüşen Karşıyaka transfer komitesi, kulübüyle 5 yıllık sözleşmesi olan genç futbolcuyu renklerine bağladı. 
     Asbaşkan Ecmel Bircan, yaptığı açıklamada, Mehmet Aksu'nun Beşiktaş tarafından üzerinde titizlikle durulan futbolculardan biri olduğunu belirtti ve bu futbolcunun Süper Birinci Lig kulüplerine verilmediğini kaydetti. 
     Bircan, şunları söyledi 
     ''Beşiktaşlı yöneticilerle uzun süredir bu futbolcu için görüşüyorduk. Beşiktaş alt yapısından yetişen ve özellikle Malatyaspor'da forma giydiği dönemlerde büyük beğeni toplayan Mehmet Aksu ile kiralık sözleşmesi yaptık. Beşiktaş Kulübü'ne gösterdiği yakınlıktan ötürü teşekkür ediyoruz.'' Bu arada İstanbul'dan gelen genç oyuncu, hemen takımın kamp yaptığı Gölcük'e götürüldü ve çalışmalara başladı. 
     





</TEXT>
</DOC>
