<DOC>
<DOCNO> 56670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/11/son/sontur04.html </URL>
<DATE> 2001/12/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Karda kayak yapmak keyifli ama... 
</HEADLINE>
<TEXT>

     Kış aylarının gözde spor dallarından kayakla tanışmanın faturası el yakıyor. 
     Tatillerini geçirecekleri kış turizm merkezlerinde ilk kez kayak sporuyla tanışmak isteyenlerin, kullanacakları malzemeler için yüklü miktarda ödeme yapmaları gerekiyor. 
     Salopet, ayakkabı, içlik gibi malzemeleri bünyesinde bulunduran komple kayak takımlarının fiyatları 300 ile 800 milyon lira arasında değişirken, snowboard kar tahtası takımlarında ise fiyat 500 milyon liradan başlıyor ve 900 milyon lirayı bulabiliyor. 
     Parça başı satışlarda, kayak montu 75-150 milyon, kayak pantolonu 50-110, kar botu 30-90, kayak gözlüğü 9-50 milyon lira arasında 
     tüketiciye sunulurken, kayak takımlarının en ucuz parçası olan berelerin fiyatı ise 2 ile 20 milyon lira arasında değişiyor. Birçok kış turizm merkezinde kayak yapmaya elverişli kar kalınlığına ulaşılması sonucu sezona erken başlanırken, bu yıl kayak kıyafetlerinde yine canlı ve fosforlu renkler tercih ediliyor. Bununla birlikte, geçmiş yıllarda kayak pantolonlarında kullanılan lateks kumaş ise yerini salopete bırakmış durumda. -TÜRKİYE'DEKİ KAYAK MERKEZLERİ- Türkiye'de kayak sporuyla tanışmak ve karın tadını çıkarmak isteyenlerin gidebilecekleri birçok kış turizmi merkezi bulunuyor. Önemli kayak merkezleri, Bursa, Erzurum, Ankara, Bolu, Kayseri ve Kars'ta yoğunlaşırken, bu merkezlerin özellikleri şöyle Uludağ Bursa kent merkezine 30 kilometre uzaklıktaki kayak merkezine ulaşım, karayolu ve teleferikle sağlanıyor. Türkiye'nin önde gelen kış turizmi merkezlerinden kabul edilen Uludağ'da, 15 özel otelin yanı sıra kamu kuruluşlarına ait çok sayıda misafirhane de bulunuyor. Palandöken Erzurum kent merkezine 4 kilometre uzaklıktaki merkez, Türkiye'nin en uzun kayak pistine sahip. Palandöken'de, 2 adet tescilli pistin yanı sıra toplam 20 kilometre uzunluğuna ve çeşitli zorluk derecelerine sahip birçok pist de bulunuyor. Elmadağ Ankara Elmadağ'da 720 kişi saat kapasiteli 548 metre uzunluğunda teleski, kayakseverlere hizmet veriyor Kartalkaya Bolu yakınlarındaki merkezde 9 adet teleski ve 2 adet telesiyej tesisi bulunuyor. Kartalkaya'da 13 kayak pisti bulunuyor. Saklıkent Yaz turizminin gözde merkezlerinden Antalya'da kayak keyfini yaşamak isteyenler, bu hedeflerine Saklıkent'te ulaşabiliyor. Diğer tesislere göre kısa sayılabilecek bir hat üzerinde çalışan 2 teleski bulunan Saklıkent, 1850 metre yüksekliğine sahip. Erciyes Kayseri kent merkezine 19 kilometre uzaklıktaki Erciyes'te, Uluslararası Kayak Federasyonu tarafından tescillenmiş 2 adet pist bulunuyor. Tesislerde, 1450 metre uzunluğunda 900 kişi saat kapasiteli teleski, 2575 metre uzunluğunda 370 kişi saat ve 300 metre uzunluğunda bir ''babylift'' bulunuyor. Sarıkamış Kars'ın Sarıkamış İlçesi'nde bulunan tesis, Kars Havaalanı'na 30 kilometre uzaklıkta. 2100 ve 2634 metre arasında değişen uzunlukta 2 piste sahip olan Sarıkamış'ta, acemi ve orta düzey kayakçılar da kayak yapabiliyor. Bu merkezlerin yanı sıra Kastamonu-Ilgaz, Gümüşhane-Zigana, İzmir- Bozdağ, Ağrı-Bubi, Erzincan-Bolkar ve Bingöl-Yolçatı tesislerinde de kayak keyfi yaşanabiliyor. 
     






</TEXT>
</DOC>
