<DOC>
<DOCNO> 81671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/soneko11.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarım Bakanı "Türkiye'de üretilen ürünlerde hormon yoktur" 
</HEADLINE>
<TEXT>

     Tarım ve Köyişleri Bakanı Hüsnü Yusuf Gökalp, Türkiye'de üretilen ürünlerin dünyanın en sağlıklı ürünleri olduğunu ifade ederken, ''Almanya'da bir biberde ortaya çıkan ilaç kalıntısı, ürünün bizim kontrolümüzden geçmemiş olmasındandır'' dedi. 
     Tarım ve Köyişleri Bakanlığı tarafından 6'ncısı düzenlenen ''Bölgesel Tarım Politikaları Değerlendirme Toplantısı'', Büyük Abant Otel'de başladı. 
     Bakan Gökalp, toplantıda yaptığı konuşmada, bazıları Türkiye'de üretilen ürünlerde ilaç kalıntıları ve hormon olduğunu belirterek, ilgili makamların sessiz kaldığını söylüyorlar. Son 2 yılda 10 ilimizde ilaç kalıntısını tespit eden laboratuvarlar kuruldu. Bugün laboratuvarlarımız, Bolu'dan Trabzon kadar fındık analizini dünya standartlarında yapıyor'' diye konuştu. 
     Bakan Gökalp, laboratuvar çalışmalarına 2 trilyon lira yatırım yapıldığını anlatırken, şunları söyledi 
     ''Hem iç hem de dış piyasaya sürülen ürünler, laboratuvarlarımızda kontrolden geçiriyor. İhraç edilecek ürünlere, bakanlığımız tarafından kontrol edilmiş belgesi ilave ediliyor. Almanya'ya yüzlerce parti tarım ürünü ihraç ettik. Tek bir biberde, bizim analizimizden geçmeyen bir ilaç kalıntısı çıktı. Ben buradan gümrük yetkililerine sesleniyorum Tarım ve Köyişleri Bakanlığı'nın kontrol belgesi olmayan ürünlere ihraç izinleri verilmesin.'' 
     
     ÜRETİCİLERE ÇAĞRI 
     Bakan Gökalp, dünyada ihraç edilen ürünlerde ortaya çıkan ilaç kalıntısı, hormon gibi sakıncalı durumları, Avrupa ve dünyanın değişik ülkelirinde duyurmak için bilgisayar ortamında kurulmuş hızlı bir alarm sistemi olduğunu da bildirdi. 
     Türkiye'den ihraç edilen ürünler içerisinde, sadece Almanya'da biberde ortaya çıkan ilaç kalıntısı olayı olduğuna işaret eden Gökalp, ''ben fındık, incir, antep fıstığı ve diğer ihrac ürünlerini üreten, ihraç eden insanlarımıza çağrıda bulunuyorum. Bu ürünleri bizim kontrolümüz olmadan ihraç etmeye çalışmayın. Bu hem size hem Türkiye'ye büyük zarar getirir'' diye konuştu. 
     
     ''SPEKÜLASYONUN ARKASINDA LOBİLER VAR'' 
     Tarım ve Köyişleri Bakanı, son günlerde gündeme getirilen ilaç ve hormon kalıntısı spekülasyonunun arkasında, ''kaçak sınır ticareti yapamayan lobilerin yanı sıra Türkiye'yi açık pazar haline getirmeyi hesapların lobilerin'' bulunduğunu savundu. 
     Bakan Gökalp, Türk çiftçisinin ürünlerini yok pahasına almak isteyen haksız kazanç sağlamak isteyen lobilerin, kendilerini bu tür spekülasyonlarla zayıflatmaya çalıştıklarını öne sürdü. 
     Gökalp, ''Ben buradan ilan ediyorum, Türkiye'de üretilen ürünler dünyanın en temiz ve en sağlıklı ürünleridir. Bunu, konuyla ilgili 225 bilimsel yayını yayınlanmış birisi olarak teyit ediyor ve söylüyorum. 
     Bu lobiler asla başarılı olamayacak'' dedi. 
     
     ÇÖZÜM TARIM VE SANAYİİNİN ENTEGRASYONU 
     Bakan Gökalp, Türkiye'de ''tarım ve sanayinin entegrasyonu'' ile ekonomik krizin ortadan kalkabileceğini ifade ederken, şunları kaydetti 
     ''Türkiye, iki yıl içerisinde damızlık hayvan ihraç ederek ekonomiye büyük katkı sağlayacaktır. Bakanlık olarak suni tohumlama çalışmasını Türkiye genelinde destekliyor, doğan her buzaya 3 ay sonra numara veriyoruz. Ayrıca haycancılıkta devrim sayılacak hayvanlar için ön soy kütüğü kaydını yaptık. Bu tür çalışmalarımız devam edecek.'' Bugüne kadar 63 il için gerçekleştirilen toplantıya Bartın, Bolu, Düzce, Karabük, Kastamonu, Sakarya ve Zonguldak valileri, Tarım ve Köyişleri Bakanlığı Genel Müdürleri ve 7 ilin tarım müdürleri katılıyor. 
     





</TEXT>
</DOC>
