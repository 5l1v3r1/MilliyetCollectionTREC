<DOC>
<DOCNO> 85354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/ekonomi/eko09a.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya borsacıları İstanbul’da 
</HEADLINE>
<TEXT>

İstanbul’daki konferansa 100’ü aşkın ülkeden sermaye piyasası kurulu başkanları, borsa başkanları ve 600 delege katılıyor 
     EKONOMİ SERVİSİ 

     Dünya sermaye piyasalarının nabzı İstanbul’da atmaya başladı. Sermaye Piyasası Kurulu’nun SPK ev sahipliğinde 18 Mayıs’ta İstanbul’da başlayan Uluslararası Menkul Kıymet Komisyonları Örgütü’nün IOSCO 27. toplantısı devam ediyor. 
     Konferansın basına açık bölümü Lütfi Kırdar Uluslararası Kongre ve Sergi Sarayı’nda bugün başlıyor. Açılış konuşmasını SPK Başkanı Doğan Cansızlar’ın yapacağı konferansa Ekonomiden Sorumlu Devlet Bakanı Kemal Derviş, Maliye Bakanı Sümer Oral ve Devlet Bakanı Recep Önal konuşmacı olarak katılacak. Konferans 24 Mayıs Cuma günü sona erecek. 
     
     Dünya tanıyacak 
     Toplantının Türkiye’de yapılması tanıtım, yabancı yatırımcıların bilgilendirilmesi ve geniş kapsamlı bir görüşme platformu sağlaması açısından oldukça önem taşıyor. Toplantıya 100’ü aşkın ülkeden sermaye piyasası kurulu başkanları, borsa başkanları ile finans dünyasından yaklaşık 600 yabancı delegenin katılması bekleniyor. 
     Bu arada, IOSCO teknik toplantılarının ilk gününde, IOSCO’nun bir alt komisyonu olan Gelişmekte Olan Piyasalar Komitesi çalışmaları konusunda görüş oluşturmak ve değerlendirme yapmakla görevli Danışma Kurulu toplantısı yapıldı. 
     İkinci günde ise EMC’nin 5 çalışma grubu toplantısı ve IOSCO Teknik Komite toplantısı gerçekleştirildi. 
     



 EKONOMİ 




















</TEXT>
</DOC>
