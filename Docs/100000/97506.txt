<DOC>
<DOCNO> 97506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/soneko14.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Çukurova'da işçi ücretleri serbest... 
</HEADLINE>
<TEXT>

     Çukurova'da, 1970'li yıllardan beri yasal bir zorunluluk olmamasına rağmen, her yıl Temmuz ayında tespit edilen tarım işçisi ücretlerinin bu yıl serbest bırakılması kararı alındığı açıklandı. 
     Adana Vali Yardımcısı Nevzat Ergün, her yıl yapılan ücret tespitinin bir zorunluluktan değil, gelenekten kaynaklandığını ancak, ne işveren tarafını ne de işçi tarafını memnun edebildiklerini söyledi. 
     Ergün, şöyle konuştu 
     ''Bu yıl işçi temsilcisi sendikalardan talep gelmesine rağmen işveren yetkilileri sessiz kaldı. Her yıl zaten bu konuyla ilgili sıkıntılar yaşıyorduk. İşveren, asgari ücretin altında fiyat verilmesini istiyor, karşı taraf kabul etmiyor, biz ise uzlaşmayı sağlamakta güçlük çekiyorduk.'' Ergün, işçi ve işvereni memnun edemedikleri gibi tespit edilen ücretin de uygulanmadığına tanık olduklarını bildirdi. Ergün, yaşanan sıkıntılardan dolayı bu yıl Valilikçe aldıkları bir kararla tarım işçisi ücretlerini belirlemede aracı olmayacaklarını sözlerine ekledi. 
     Adana'da, çapalama, pamuk ve meyve-sebze toplama gibi çeşitli işlerde çalışan tarım işçilerinin ücretleri bugüne kadar Tarım İl Müdürlüğü, Çalışma ve Sosyal Güvenlik Bölge Müdürlüğü, İŞKUR, SSK, Türk-İş, Tarım İşçileri Sendikası, Çiftçiler Birliği ve ziraat odaları temsilcilerinin katılımıyla tespit ediliyor ve bu fiyatlar sadece Adana değil tüm Çukurova için emsal teşkil ediyordu. 
     





</TEXT>
</DOC>
