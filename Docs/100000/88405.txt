<DOC>
<DOCNO> 88405 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/07/guncel/gun04.html </URL>
<DATE> 2002/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Tehlikeli kimyasal maddeler kayıp 
</HEADLINE>
<TEXT>

İSDEMİR’in ülke güvenliğini etkileyecek kimyasal malzemeyi el altından bazı işadamlarına verdiği saptandı 
     TOLGA ŞARDAN Ankara 

     Hatay Emniyet Müdür Yardımcısı Mustafa Ocak’ın tutuklanmasına neden olan çete soruşturması sırasında, İskenderun Demir Çelik Fabrikası’nda "ülke güvenliğini etkileyecek" kimyasal malzemelerin, "el altından Hataylı işadamlarına verildiği" saptandı. 100 milyar liraya ihaleyi alan işadamlarının 2 milyon mark değerindeki bu malzemeleri pazarlaması için, çek - senet tahsilatı yapan çete lideri Adnan Öcal’la anlaştığı belirlendi. Müfettişler, Ocak’ın, işadamları Cemil Dokuzoğlu, Cemal Aydınlar ve Aytaç Hanoğlu’nun yanı sıra İstanbullu çete lideri Öcal’la bağlantılarını ortaya çıkardı. Hanoğlu firmasının satın aldığı malzeme kayıtlarına göre, ihaleyle 167 kalem malın satışının yapıldığı, ancak Öcal’ın bürosundaki listede 215 kalem malın bulunduğu anlaşıldı. Malzeme arasında Türkiye’ye girişi yasaklanan "Mercury" adlı cıvanın da bulunduğu belirlendi. 
     Bu arada çetenin Hatay’a götürdüğü 3 uzman da, "Çok iyi korunması gerekir. Ülke güvenliğini etkiler. Bir bidonun yarısı kadar kimyasal madde İskenderun’un bir bölümünü havaya uçuracak kadar etkili"dir tespiti yaptı. Ancak polisin tüm çabalarına karşın malzemelerin henüz ele geçirilemediği öğrenildi. Bu arada 16 kişi gözaltına alınıp bırakıldı. 
     



 GÜNCEL 
















</TEXT>
</DOC>
