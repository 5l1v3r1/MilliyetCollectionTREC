<DOC>
<DOCNO> 56786 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sondun07.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Cameron Diaz, Çarli'nin Melekleri filminden 20 milyon dolar almış 
</HEADLINE>
<TEXT>

     Dünyanın en büyük internet servis sağlayıcısı America Online AOL tarafından yapılan bir anket, Amerikalıların, Hollywood yıldızlarının aldıkları yüksek ücretlerden rahatsız olduklarını ortaya koydu. 
     Cameron Diaz'ın Çarli'nin Melekleri Charles Angels filmi için 20 milyon dolar aldığının ve bu ücreti hak edip etmediğinin sorulduğu ankette, Amerikalıların yüzde 81'i, Diaz'ın bu ücreti hak etmediğini belirtti. 
     Aynı ankette, Arnold Schwarzenegger'in, Terminatör 3 filmi için alacağı 30 milyon dolar sorgulandı ve katılımcıların yüzde 66'sı, oyuncunun bu ücreti hak etmediği yolunda oy kullandı. 
     Dünyada 32 milyondan fazla üyesi bulunan AOL tarafından yapılan ankette, üyelik ücreti 20 milyon dolar olan kulübe hangi meslek sahiplerinin girebileceği de soruldu. 
     Amerikalıların yüzde 55'i, 20 milyon dolar ücret alacak bir meslek olmadığını belirtirken, yüzde 19'u, 20 milyon dolar ücreti öğretmenlerin hak edebileceğini bildirdi. Ankete katılanların yüzde 14'ü doktorların bu ücreti alabileceğini ve yalnızca yüzde 6'sı aktörlerin bu parayı kazanabileceğini kaydetti. 
     Katılımcıların yüzde 2'si tercihini sporculardan yana, yüzde 1'i de avukatlardan yana yaptı. 
     Uzmanlar, ABD'de öğretmenlik mesleğinin tüm mesleklerin üstünde görüldüğünü, buna, öğretmenlerin, ülkede sağlıklı ve güçlü yeni kuşaklarının yetişmesindeki rolünün neden olduğunu belirttiler. 
     AOL'nin anketinde, 20 milyon dolarlık kulübün muhtemel oyuncu üyeleri de soruldu. Katılanların yüzde 44'ü Tom Hanks, yüzde 17'si Julia Roberts ve Mel Gibson lehine oy kullanırken, Tom Cruise ve Jim Carrey'nin oy oranı yüzde 10'da kaldı. 
     






</TEXT>
</DOC>
