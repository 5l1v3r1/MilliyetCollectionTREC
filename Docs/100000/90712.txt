<DOC>
<DOCNO> 90712 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sondun20.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Brüksel polisi erkeklere tecavüze yeltenen kadını arıyor 
</HEADLINE>
<TEXT>

     Brüksel Savcılığı, kentin Anderlecht bölgesindeki parklarda erkeklere tecavüze yeltenen bir kadının arandığını açıkladı. 
     Verilen bilgilere göre, dün akşam saatlerinde, Erasme Hastanesi'nde görev yapan ve Anderlecht'teki Astrid Parkı'nda gezintiye çıkan bir doktor, kimliği henüz belirlenemeyen bir kadının tecavüz girişimine uğradı. 
     Arkadan yanaştığı doktorun kollarını beline dolayan ve ''güçlü'' olduğu belirtilen kadın, ''kıskaca aldığı'' erkeğe, ''Sizinle sevişmek istiyorum'' dedi. Ceketinin ve gömleğinin çıkarılması girişimi ve kadının elleriyle cinsel tacizi karşısında ''paniğe kapılan'' doktor, ''tüm gücüyle tepki göstererek'' saldırganın kollarından kurtulmayı başardı ve kaçtı. 
     Olayın ardından polisi arayan doktorun, ''bir kadının tecavüz girişiminden'' söz etmesi, polis memurlarının kendileriyle şaka yapıldığını düşünmelerine yol açında, güvenlik müdahalesi gecikti. 
     Tecavüz girişiminin ciddi olduğunun anlaşılması üzerine, polis devriyeleri aramalar başlattı. Savcılık, beyaz pantolon ve sarı-mavi çizgili bir gömlek giyindiği belirlenen, Kuzey Afrikalı olduğu tahmin edilen kadının aranmasına devam edildiğini bildirdi. 
     Bölgede başka erkeklerin de ''tecavüzcü kadın'' endişesine kapılmalarının önlenmesi için, park ve çevresinde önlemler alındığı duyuruldu. Yetkililer, bu tür bir tecavüz girişimine hedef olan diğer erkeklerin, ''konuyu bir onur meselesi yapmadan'', en yakın polis karakoluna bilgi vermelerini istediler. 
     





</TEXT>
</DOC>
