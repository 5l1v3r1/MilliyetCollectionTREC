<DOC>
<DOCNO> 84163 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/son/soneko27.html </URL>
<DATE> 2002/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Çakan "Doğalgaz ve enerjide önümüzdeki 4 - 6 yıl sorun yok" 
</HEADLINE>
<TEXT>

     Enerji ve Tabii Kaynaklar Bakanı Zeki Çakan, ''Ne doğalgazda ne de enerjide, önümüzdeki 4-6 yılda sıkıntımız olmayacak'' dedi. 
     Çakan, düzenlediği basın toplantısının ardından, bürokratlarıyla birlikte soruları yanıtladı. 
     Bakan Çakan, Dünya Bankası'nın enerji konusundaki raporu hatırlatılarak, ''rapor çerçevesinde önlemler alındı mı'' şeklindeki soruya karşılık şöyle konuştu 
     ''Önümüzdeki dönemde büyüme hızımıza ve tüketimdeki artışa göre, talep artışını karşılayabilmek için hazır olmak zorudayız. Bazı santrallerin devreye girişi ve çıkışı, arz-talep dengesinin sağlanmasındandır. Enerji planlamamızı, maksimum büyüme hedeflerine göre yapmak mecburiyetinyediz. Aksi taktirde enerji yok. Örneğin geçen yıl barajlarımızda su yoktu. 4 saat enerji kısıtlamasına gidiyoruz demeye hakkımız yok. Sonuçta ne doğalgazda ne de enerjide önümüzdeki 4-6 yılda sıkıntımız olmayacaktır.'' 
     Çakan, basında doğalgazda ''al ya da öde'' yükümlüğüne dönük haberler çıktığını hatırlatırken de, şunları söyledi 
     '' Al ya da öde ile ilgili Rusya ve İranlı yetkililerle görüşme yapmadım. Botaş zaman zaman, mevcut kontratlar çerçevesinde Rusya ve İranlı yetkililerle görüşüyor. Ancak Enerji Bakanı, İran Petrol Bakanı ile telefonla görüştü, ricada bulundu şeklindeki haberler yanlış. İran Petrol Bakanı ile görüşmedim ama ülkenin menfatı doğrultusunda, gerektiğinde görüşürüm. Ben şahsen al ya da öde konusunda İran ve Rus yetkililerle görüşme yapmadım.'' BOTAŞ Genel Müdürü Gökhan Bildacı ise doğalgaz konusunda bazı yatırım çalışmalar devam ettiğini belirtirken, ''İstanbul'da 200 bin abone için çalışmalar sürüyor. Ankara'da abone çalışmaları devam ediyor. Nisan'da doğalgaz kullanımında yüzde 10 artış kaydedildi. Bu yıl al ya da öde gibi bir yükümlülüğü beklemiyoruz'' dedi. 
     
     DİYARBAKIR'DAKİ PETROL KUYUSU 
     Bir gazetecinin, Diyarbakır'da petrol bulunduğu yönünde basına yansıyan görüşleri sorması üzerine Bakan Çakan, şunları söyledi 
     ''Bayram'da ben Bartın'daydım. Bir gazeteci bana Diyarbakır Ergani'de petrol bulunup bulunmadığını sordu. Ben de doğrudur, o günün şartlarına göre, bana verilen bilgi ki doğru bilgi, o anda ne kadar petrol çıktığı ve hangi rafineriye verildiğini belirttim. Ancak ondan sonra kuyu ile ilgili bir olumsuzluk yaşanmıştır. Bundan sonra da olabilir. Benim açıklamam sadece sorulan soruyla ilgilidir. Ondan sonra ben tenkit edildim Bakan Diyarbakır'a neden gitmedi diye. Orada açılış yapılamadı, ikinci kuyu ile ilgili çalışma yapıldı.'' Türkiye Petrolleri Anonim Ortaklığı Genel Müdürü Kenan Veziroğlu da, aynı kuyuya ilişkin Enerji Bakanlığı ve TPAO tarafından hiç bir resmi açıklama yapılamadığını, kuyuda 3 bin 550 metreye inildiğini ve değerlendirmede, sonucun olumlu olmadığı kararına varılarak kuyunun geçici olarak terk edildiğini söyledi. 
     Öte yandan Bakan Çakan, doğalgaz santrallarından ve Birecik Hidroelektrik santralinden, elektriğin kaç cente alındığı yönündeki soru üzerine, ''Gebze doğalgaz santralinde ortalama fiyat 4.66 cent, Adapazarı'nda 4.86 cent, İzmir'de 4.66 cent, Trakya'da 7.38 cent, Ünüvar'da 7.37 cent, Doğa doğalgazda 7.49 cent ve Birecik HES'de 5 cent'tir'' şeklinde konuştu. 
     ''Basında yer alan iddiaları, neden ertesi gün yanıtlamadınız'' şeklindeki soruya karşılık Bakan Çakan, ''Yurtiçi ve yurtdışı gezilerimin yoğunluğu ile bütün bürokratlarla birlikte kamuoyuna açıklama isteğimden'' dedi. 
     





</TEXT>
</DOC>
