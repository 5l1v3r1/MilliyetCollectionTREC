<DOC>
<DOCNO> 64077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/25/siyaset/asiy.html </URL>
<DATE> 2002/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Uyum’ kavgası 
</HEADLINE>
<TEXT>

Adalet Bakanı Türk, "geri adım" atmadı. "Özgürlükler daralıyor" eleştirisi dikkate alınmadı. Ortaklar birbirine girdi. Sonuçta uyum yasaları komisyondan geçti 
     ANKARA Milliyet 

     Özgürlükleri daralttığı yönünde eleştiri alan uyum paketi, Adalet Komisyonu’nda kabul edildi. Muhalefet ve sivil toplum örgütlerinin uyarıları dikkate alınmadı. ANAP Genel Başkan Yardımcısı Erkan Mumcu’nun eleştirileri ortakları kapıştırdı. 
     TCK’nın 159. maddesine karşı çıkan muhalefet, kamu kuruluşlarını temsil edenlerin bir kısmının bile korumaya alınmasına ilişkin hükmün, bir polis, asker ya da bakanı bile artık eleştirilemez hale getirdiğini savundu. 
     Adalet Bakanı Hikmet Sami Türk, şahıslara yönelik hakaretlerin başka maddeler kapsamında olduğunu bildirdi. 
     
Muhalefet kendine gol attı      Muhalefet, 159. madde üzerinde 9 önerge verdi. DYP’nin, "Cumhuriyet ve Demokrasi" ifadelerinin maddeye eklenmesine ilişkin önerisi, DSP’li İsmail Aydınlı ve ANAP’lı Işılay Saygın’ın, SP ve DYP’lilerle birlikte oy kullanması üzerine 8’e karşı 9 oyla kabul edildi. DSP’li Yekta Açıkgöz, "Kendi kendinize gol attınız" derken, Türk, "Kapsam genişletildi" dedi. İktidarın önergesiyle tekrir - i müzakere yapıldı, "demokrasi" ifadesi çıkarıldı, "Cumhuriyet" ifadesi korundu. Böylece kapsam ilk haline göre daha da genişledi. 
     MHP’li Salih Erbeyin, gerekçede yer alan "mozaik" kelimesini eleştirdi. 
     Mumcu, ANAP’lı üye Sühan Özkan’a istedikleri değişikliğin neden yapılmadığını sordu. Daha sonra söz alan Mumcu, tasarının Türkiye’nin AB yolundaki vaatleriyle örtüşmediğini belirterek, manevi şahsiyeti tahkir ve tezyifin çıkarılmasını eleştirdi. Mumcu, belediyenin yasak koymasına rağmen kartopu oynamayı önerenin de 159. madde kapsamında yargılanacağına dikkat çekti. Mumcu, "İrtica ile mücadele için bir düzenleme yapılacaksa o fasılada yapalım. Bu yasa 10 yıllarca kullanılacak, adaletsizliklere yol açacak. Vicdani ve ahlaki mesuliyeti nefsimde hissettiğim için burdayım" dedi. 
     
Şovu başka yerde yap’      Bu sözler üzerine MHP’li Orhan Bıçakcıoğlu, "Şahsın adına mı konuşuyorsun, ANAP adına mı " diye sordu. Mumcu, "Şahsım adına konuşuyorum ve bir şahsiyetim var" derken, Başkan Emin Karaa toplantıya ara verdi. 
     Mumcu, "İyi okuyun" deyince DSP’li İsmail Aydınlı, "Biz burada görev yapıyoruz, haddini bil, şovunu başka yerde yap" diye çıkıştı. Bıçakcıoğlu, "O zaman bakanlarınız imzasını çeksin" derken, Mumcu, "İmzaları inkar etmiyorum" dedi. Karaa, Mumcu’yu kolundan tutup koridora çekerken, DSP’li Erol Al, "Palavra yok, ne diyorlarsa onu yapsınlar, orada başka burada başka olmaz" dedi. 
     312. madde, 14 değişiklik önergesi reddedilerek aynen kabul edildi. Terörle Mücadele, DGM ve CMUK’a ilişkin maddeler de, önergeler reddedilerek aynen kabul edildi. 
     



 SİYASET 










</TEXT>
</DOC>
