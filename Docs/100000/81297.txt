<DOC>
<DOCNO> 81297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur03.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Çemberlitaş Kız Yurdu'nda protesto gösterisi... 
</HEADLINE>
<TEXT>

     Çemberlitaş Kız Öğrenci Yurdu'nda kalan bir grup üniversite öğrencisi, başka bir yurda nakil edilmek istendikleri gerekçesiyle protesto gösterisi yaptı. 
     Peykhane Sokak'taki Kredi ve Yurtlar Kurumu'na bağlı Çemberlitaş Kız Öğrenci Yurdu'nda kalan öğrencilerden yaklaşık 100 kişi, yurdun depreme karşı dayanıklı hale getirilmesi için tadilat yapılacağı söylenerek Atatürk Öğrenci Yurdu'na nakil edilmek istenmelerini protesto etmek amacıyla saat 22.30 sıralarında yurt önünde toplandı. 
     ''Yurda uzanan eller kırılsın'', ''Yurdumuzdan çıkmak istemiyoruz'', şeklinde slogan atan öğrenciler, bir süre oturma eylemi yaptı. 
     Protesto gösterisini izleyen gazetecilere, kendilerine yurtta tadilat yapılacağı için yaklaşık 1 hafta içinde yurttan ayrılmalarının söylendiğini ve ''Kendi isteğimle Atatürk Öğrenci Yurdu'na naklimin yapılmasını isterim'' yazılı bir dilekçe imzalatıldığını anlatan öğrenciler, tadilat sonrasında aynı yurda geri dönme garantilerinin olmadığını öne sürdüler. 
     Kredi ve Yurtlar Kurumu yetkililerince ikna edilmeye çalışılan öğrenciler, eylemlerini bir süre daha sürdürdükten sonra yurtlarına geri döndüler. 
     





</TEXT>
</DOC>
