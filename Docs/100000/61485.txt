<DOC>
<DOCNO> 61485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/10/ekonomi/eko04.html </URL>
<DATE> 2002/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni oto özendirilsin’ 
</HEADLINE>
<TEXT>

Renault Mais Genel Müdürü Aybar, 6 yaş üzerindeki otoların vergisinin bir depo benzin kadar artırılarak, yeni otodaki alım vergisinin düşürülebileceğini söyledi 
     EKONOMİ SERVİSİ 

     Renault Mais Genel Müdürü İbrahim Aybar, 6 yaşın üzerindeki otomobillerin vergisinin yılda bir depo benzine karşılık gelecek miktarda artırılarak, yeni otoların taşıt alım vergisinde indirime gidilebileceğini ifade etti. 
     Sektördeki en önemli problemin vergi meselesi olduğunu hatırlatan Aybar, Türkiye’deki vergi oranlarının, Avrupa ülkelerindeki düzeye çekilmesinin şart olduğunu, birçok Avrupa ülkesinde yeni otomobillere sadece KDV uygulanırken, Türkiye’de 4 - 5 çeşit vergi alındığını kaydetti. Aybar, yüzde 14’lük indirimle satışlarda önceki aylara göre yüzde 64 - 65’lik iyileşme yaşandığını ve devletin otodan daha çok vergi topladığını ifade etti. Aybar, "İnanıyoruz ki bu iş bu sene düzelecek, ancak bunun çabuk ve sessiz olması lazım. Vergi işi konuşulmaz yapılır. Sektör olarak hükümetin bir an önce çalışmalarını bitirmesini istiyoruz" dedi. 
     
     Ankara’ya öneri 
     Motorlu Taşıtlar Vergisi’nin, 6 yaşından daha eski araçlarda yılda bir depo benzin parasına tekabül edecek şekilde artırılmasının, otomobil satışlarının artmaması halinde bile devlete 1,5 milyar euroluk bir ek kazanç getireceğini belirten İbrahim Aybar, şöyle devam etti 
     "Devletin Taşıt Alım Vergisi’ni ciddi şekilde azaltması mümkündür. Türkiye’deki eski taşıtlar için bazı önerilerimiz oldu. Yaşı 25’ten büyük araçların trafikten alınıp, yeni araçların tescilinde özel bir vergiyle devletin neler kazanabileceğini anlattık. Değerlendirileceğini umuyoruz." 
     
     Dört yeni model 
     Aybar, 2002’de liderliklerini sürdüreceklerini, mart - nisanda yeni Clio HB ve Symbol, haziranda Laguna 2, yılın ikinci yarısında Avantime ve Vel Satis’i sunacaklarını açıkladı. Bu yıl sektörün para kazanmaya çalışacağını, eskisi gibi kampanya olmayacağını kaydeden Aybar, bu yıl 150 bin otomobil satılacağını tahmin ettiklerini söyledi. 
     
İhracat 2005 yılında 8 milyar dolar olur’      Oyak - Renault Genel Müdürü Dominique Correze, Türk otomotiv endüstrisinin 2005’te 500 bin araç ihraç edip 8 milyar dolar gelir elde edeceğini öngördüklerini söyledi. Correze, geçen yıl 170 bin otomobil ihracıyla 3.2 milyar dolar gelir sağlandığını hatırlattı. 
     2001 sonu itibariyle ciro bakımından Türkiye’nin en büyük ihracatçı firması olmayı beklediklerini söyleyen Correze, geçen yıl 858 milyon euro ciro elde edip, 96 bin 860 otomobil ürettiklerini kaydetti. İhracat gelirlerinin 2001’de cirolarının yüzde 87’sini oluşturduğunu kaydeden Correze, 2002’de Oyak - Renault’nun daha çok ihracat için büyük yatırımlar yapacağını, bunun altında yeni ürün gibi somut gelişmeler olduğunu bildirdi. Correze, Megane Wagon ihracatının sürdüğünü, 38 bin adet de Clio Symbol ihraç edildiğini söyledi. 
     



 EKONOMİ 


















</TEXT>
</DOC>
