<DOC>
<DOCNO> 63997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/24/son/sonspo10.html </URL>
<DATE> 2002/01/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Johnson sakat, Fatih ise kadroda... 
</HEADLINE>
<TEXT>

     Fenerbahçe, Ankaragücü ile 26 Ocak Cumartesi günü deplasmanda yapacağı lig maçı için 2 gün önce Ankara'ya gitti. 
     Ligin ikinci yarısına Samsunspor yenilgisiyle başlayan sarı-lacivertliler, İstanbulspor maçında aldıkları 3 puanla moral bulurken, Galatasaray'ın Denizlispor deplasmanında 2 puan yitirmesiyle aradaki puan farkı 6'ya düştü. Fenerbahçe, Ankaragücü maçından da 3 puanla ayrılıp, çıkışını sürdürmek istiyor. 
     Sarı-lacivertlilerde, sakatlığı süren Johnson ile kaleci Recep kadroya alınmadı. 
     Fenerbahçe, Ankaragücü maçının hazırlıklarını bugün Gençlerbirliği'nin tesislerinde yapacağı antrenmanla sürdürecek. 
     Teknik direktör Werner Lorant, Ankara Klas Otel'de saat 15.00'de bir basın toplantısı yapacak. 
     
     Fatih kadroda 
     Fenerbahçe'nin Real Mallorca takımından transfer ettiği Fatih Akyel, Ankaragücü maçı kadrosuna alındı. 
     Ankara'ya götürülen Fatih'in lisansının çıkartılıp, Ankaragücü maçında ilk kez sarı-lacivertli formayı giymesi bekleniyor. 
     Milli futbolcu, Atatürk Havalimanı'nda yaptığı açıklamada, Ankaragücü maçında oynayacak olması nedeniyle çok heyecanlı ve mutlu olduğunu söyledi. 
     
     22 kişilik kadro 
     Teknik direktör Werner Lorant, Ankara'ya 22 kişilik oyuncu kadrosu götürdü. 
     Alman çalıştırıcı, burada yapılacak antrenmanlar sonrasında 18 kişilik maç kadrosunu belirleyecek. 
     Ankara kafilesinde şu oyuncular yer alıyor 
     Rüştü, Oğuz, Mustafa, Serkan, Ümit, Fatih, Mirkoviç, Mert, Deniz, Abdullah, Ali Akdeniz, Ali Güneş, Ogün, Lazetiç, Yusuf, Ceyhun, Hakan, Oktay, Andersson, Revivo, Serhat, Rapaiç. 
     
     Paf maçı ertelendi 
     Fenerbahçe PAF takımının Ankaragücü ile yapacağı maçın ileri bir tarihe ertelendiği bildirildi. 
     Sarı-lacivertlilerin 12 futbolcusunun açık lise sınavlarına katılacak olması nedeniyle karşılaşmanın ertelendiği kaydedildi. 
     






</TEXT>
</DOC>
