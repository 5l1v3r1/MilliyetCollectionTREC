<DOC>
<DOCNO> 73238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/18/son/sondun21.html </URL>
<DATE> 2002/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
FBI'ya göre El Kaide nükleer silah elde etmeye çalışıyor 
</HEADLINE>
<TEXT>

     Amerikan Federal Soruşturma Bürosu FBI Başkanı Robert Mueller, El Kaide'nin kitle imha silahları üretmeye yönelik girişimlerini takip etmeleri konusunda ABD'nin müttefiklerini uyardığını açıkladı. 
     Asya gezisi kapsamında Filipinler'i de ziyaret eden Mueller, Filipinli yetkililerle yaptığı görüşmede endişelerini dile getirerek, El Kaide üyeleri için bu bölgenin potansiyel sığınak olduğunu söyledi. 
     Mueller, düzenlediği basın toplantısında, Afganistan'da elde edilen kanıtların, Usame Bin Ladin ve El Kaide'nin biyolojik, kimyasal ve nükleer silahlar elde etmeye çalıştıklarını gösterdiğini kaydetti. 
     El Kaide'nin bu konuda başarılı olduğuna dair kesin bir kanıtları olmadığını belirten Mueller, ancak kendilerini endişeye sürükleyecek ve diğer ülkelere, terörist grupların kitle imha silahlarını elde etme girişimlerine ya da çabalarına karşı alarmda olmalarını söylemek için yeterli nedenin bulunduğunu belirtti. 
     Mueller, El Kaide'nin güneydoğu Asya'da bir varlık oluşturduğunun açık olduğunu, grubun olası yeni saldırılarına karşı ABD ve bölgedeki müttefiklerinin alarmda olduklarını söyledi. 
     Bin Ladin'in örgütünün, İslami Cemaat grubuyla bağlantılı olduğunu ve bu grubun da Singapur, Malezya ve Endonezya gibi birçok ülkeyle bağı olduğunu açıkladı. 
     Singapur, Malezya ve Filipinler'de yakın dönemde onlarca aşırı dinci gözaltına alınmıştı. 
     






</TEXT>
</DOC>
