<DOC>
<DOCNO> 58092 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sondun03.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Arjantin'de halk sıkıyönetime rağmen talana devam ediyor 
</HEADLINE>
<TEXT>

     Arjantin'de halkın, ekonomik bunalım nedeniyle sokaklara dökülmesi ve mağazaları talan ederek ayaklanması üzerine Devlet Başkanı Fernando de la Rua tarafından ilan edilen 30 günlük sıkıyönetime rağmen, eylemler sürüyor. 
     Sıkıyönetime rağmen onbinlerce kişinin Devlet Başkanlığı Sarayı Casa Rosada'nın bulunduğu kent merkezindeki Mayıs Meydanı'na doğru yürüdüğü bildirildi. 
     Arjantin orta sınıfının oturduğu mahallelerde ise halkın ana yolları kapatarak ülkenin içinde bulunduğu toplumsal durumu protesto etmenin simgesi halinde gelen ''tencere çalma'' eyleminde bulunduğu belirtildi. 
     Birkaç yüz kişinin devlet başkanının ikamet ettiği Olivos'un bulunduğu Buenos Aires'in kuzeyine doğru yürüdükleri belirtilirken, çıkan olaylarda 5 kişinin öldüğü, 108 kişinin yaralandığı ve 350 kişinin tutuklandığı kaydedildi. 
     Öte yandan, Mayıs Meydanı'nda bulunan Devlet Başkanlığı Sarayı'na komşu Ekonomi Bakanlığı binasında birçok büronun yandığı belirtildi. 
     Arjantin televizyonundaki görüntülerde, göstericilerin Bakanlık binasındaki bürolara molotofkokteyli attığı ve birçok büroda yangın çıktığı gözlendi. 
     Polisin, 2 palmiyenin de alev aldığı meydanı göz yaşartıcı gaz kullanarak boşaltmaya çalıştığı belirtiliyor. 
     Sıkıyönetim kararının, ülke genelindeki isyanların önüne geçilmesinde, ek bir güç kazandırması amaçlanıyordu. 
     
</TEXT>
</DOC>
