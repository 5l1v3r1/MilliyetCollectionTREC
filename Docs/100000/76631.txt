<DOC>
<DOCNO> 76631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko06.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul Yaklaşımı tartışılıyor... 
</HEADLINE>
<TEXT>

     Zordaki şirketlerin kurtarılmasına yönelik İstanbul Yaklaşımı'na son şeklini vermek üzere düzenlenen zirve, İstanbul'da başladı. 
     Dünya Bankası'nın ev sahipliğinde Conrad Otel'de yapılan toplantıya, Devlet Bakanı Kemal Derviş, Dünya Bankası Türkiye Direktörü Ajay Chhibber, geçtiğimiz günlerde yurda gelen Dünya Bankası heyeti, Hazine Müsteşarı Faik Öztrak, Bankacılık Düzenleme ve Denetleme Kurulu BDDK Başkanı Engin Akçakoca, Türkiye Bankalar Birliği Başkan Vekili Akın Akbaygil, Kamu Bankaları Ortak Yönetim Kurulu Başkanlığı'na getirilmesi beklenen Safa Ocak ve eski Başkan Vural Akışık katılıyor. 
     Özel sektör de, Türkiye Odalar ve Borsalar Birliği TOBB Başkanı Rifat Hisarcıklıoğlu, Ankara Sanayi Odası ASO Başkanı Zafer Çağlayan, İstanbul Sanayi Odası İSO Başkanı Tanıl Küçük ve Türk Sanayicileri ve İşadamları Derneği TÜSİAD eski Yönetim Kurulu Başkanı Erkut Yücaoğlu tarafından temsil ediliyor. 
     Basına kapalı olarak gerçekleştirilen toplantı, Devlet Bakanı Derviş ile Dünya Bankası Direktörü Chhibber'ın açılış konuşmasıyla başladı. 
     Toplantıda, verilecek kısa bir aradan sonra Dünya Bankası heyetine başkanlık yapan Ira Lieberman, Hazine Müsteşarı Öztrak ve BDDK Başkanı Akçakoca'nın İstanbul Yaklaşımı konusunda bir sunum yapması bekleniyor. 
     Dünya Bankası'nın İstanbul yaklaşımı konusunda hazırladığı raporun da sunulacağı toplantının öğleden sonraki bölümünde ise, İstanbul Yaklaşımı katılımcılar tarafından geniş şekilde tartışılacak. 
     Toplantının bitiminde, bir açıklama yapılması bekleniyor. 
     






</TEXT>
</DOC>
