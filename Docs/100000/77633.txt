<DOC>
<DOCNO> 77633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur11.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Mesut Yılmaz'den Ecevit'e üstü kapalı "soykırım" eleştirisi 
</HEADLINE>
<TEXT>

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Türkiye'nin hem İsrail'le hem de Filistin'le ilişkilerini sağduyulu bir biçimde devam ettirebilmek için ani ve ölçüsüz tepkilerden kaçınmak zorunda olduğunu bildirdi. Yılmaz, ''Her iki tarafla da ilişkileri zedeleyecek her çıkış, aslında Türkiye'nin kendi menfaatlerine zarar verecektir'' dedi. 
     Yılmaz, partisinin grup toplantısında yaptığı konuşmada, İsrail'le Filistin arasında yaşanan savaşı değerlendirdi. 
     Bölgede şu anda ihtiyaç duyulan en önemli şeyin sağduyu olduğunu bildiren Yılmaz, ''İnşallah yakında gözlere inen hırs perdeleri kalkacak, anlaşmazlıklara silahla, bombayla değil, sağduyuyla çözüm aranacak bir döneme girilecektir'' dedi. 
     Yılmaz, bu arada Türkiye'nin her iki tarafla da ilişkilerini sağduyulu bir biçimde devam ettirebilmek için ani ve ölçüsüz tepkilerden kaçınılması gerektiğinin altını çizmek istediğini söyledi. 
     ANAP Genel Başkanı Yılmaz, İsrail ve Filistin'le ilişkileri zedeleyecek her çıkışın aslında Türkiye'nin kendi çıkarlarına zarar vereceği uyarısında bulundu. 
     
     ''ÇEVRESİNDE YAŞANAN ÇALKANTILARIN YÜKÜNÜ...'' 

     Türkiye'nin dünyanın en sorunlu bölgesinde yaşadığını aklından çıkartmaması gerektiğini kaydeden Yılmaz, bu sıkıntılarından kurtulmanın mümkün olmadığını söyledi. Ortadoğu'dan Balkanlar'a, Kafkasya'dan Karadeniz'e kadar olan bölgede yaşanan herşeyin öncelikle ve en başta Türkiye'yi etkilediğini belirten Yılmaz, şunları söyledi 
     ''Terör ve ekonomik kriz gibi kendi iç sorunları yüzünden zaten yeterince sıkıntılar yaşayan Türkiye, çevresindeki çalkantıların yükünü de maalesef zaman zaman omuzlamak durumundadır. Bugün yaşanan Filistin-İsrail savaşının Türkiye üzerinde de çok ciddi sıkıntılar yarattığını hep birlikte görüyoruz. 
     Bin yıllık hayat alanımız olan Anadolu'yu ebedi vatanımız olarak kabul ettiğimize göre bu coğrafyanın gerçekleri ile birlikte yaşamak zorundayız. Bu coğrafyanın zorlukları ve gerçekleri ile beraber yaşamak demek Türkiye olarak bazı sorumlulukları da baştan kabul etmek demek. Bir yandan Türkiye Cumhuriyeti olarak diğer devletlerle aramızda oluşan ekonomik, askeri ve siyasi dengeler, diğer yandan da tarihimizin ve coğrafyamızın bize yüklediği sorumluluklar... Aslında bu unsurlar arasında zaman zaman bir çatışma da sözkonusu olabilir. 
     Ama bu çatışma halinde dahi mutlaka Türkiye olarak hassas dengeleri sağlamak, kurmak ve sürdürmek durumuyla karşı karşıyayız.'' 
     
     ''İNSANLIK DRAMİ OLMANIN ÖTESİNDE...'' 

     Yılmaz, Türkiye için Çeçenistan'da yaşanan olayların sadece Ruslar ile Çeçenler arasındaki bir olaydan ibaret olamayacağını, Azerbaycan ile Ermenistan arasındakilerin sadece iki ülke arasındaki sorunlar olarak kabul edilemeyeceğini, Bosna Hersek'te, Hırvatistan'da, Makedonya'da yaşananların sadece Balkan sorunu olarak düşünülemeyeceğini söyledi. Irak'la İran, Irak'la Kuzey Irak'taki gruplar, Yunanistan'la Makedonya arasındaki sorunların da böyle olduğunu belirten Yılmaz, ''Nihayet Filistin'de yaşanan sorunlar da bizim için bir insanlık dramı olmanın ötesinde başka birtakım anlamlar taşımaktadır'' dedi. 
     Yılmaz, Türklerin bu bölgelerdeki askeri ve siyasi varlığının yüzyıl önce sona ermesine karşın fiziki ve manevi olarak bu bölgelerle bağlarını hala sürdürdüğünü bildirdi. Türkiye vatandaşı milyonlarca insanın bu bölgelerdeki insanlarla akrabalık bağları olduğunu belirten Yılmaz, ''Türkiye sadece devlet olarak devraldığı miras itibarıyla değil, kendi vatandaşlarının ilişkileri nedeniyle de bu coğrafya ile içiçe yaşamak zorundadır'' diye konuştu. 
     
     ''BAŞKA ÜLKELERDEN FARKLI BAKMAK ZORUNDAYIZ'' 

     Bu çerçevede Filistin'de yaşanan sorunlara bakışın diğer ülkelerle farklı olması gerektiğini kaydeden Yılmaz, şunları söyledi 
     ''Bizim bir taraftan İsrail'le kurduğumuz askeri, diplomatik, ticari ilişkilerimiz vardır. Diğer tarafta ise manevi ve tarihi mirası bizim üzerimizde olan Filistinlilerin uğradıkları haksızlıklar vardır. 
     Ayrıca yüzlerce yıldır bu topraklarda yaşayan, ülkemize bağlılıklarını, sevgilerini her vesile ile göstermiş olan Musevi vatandaşlarımızla, Türkiye'de yaşanan oldukça çok sayıda Filistinlilerin durumunu da gözönüne almak zorundayız. 
     Filistinlerle kendisinden katbekat güçlü bir orduya karşı kurtuluş savaşı verme, İsrail'le de sivil halka yönelik terör eylemlerine karşı mücadele yürütmek gibi müşterek birtakım özelliklerimiz vardır. Bugün geldiğimiz noktada yapılması gereken şey İsrail'in işgal ettiği özerk Filistin topraklarından çekilmesi, terörist olduğuna dair kesin kanıt bulunmayan Filistinlileri serbest bırakması, Filistin'e gelen yardımları engellemekten vazgeçmesidir.'' 
     ''BARIŞIN YOLU AÇILABİLİR'' 
     Yılmaz, İsrail'in bu adımı atması ile birlikte Filistinlilerin de kendisine düşen adımları zaman geçirmeden atması gerektiğini bildirdi. 
     Özellikle başta İsrail olmak üzere iki tarafın olumsuz tavrını sürdürmesi durumunda radikalleşme eğilimleri ve bölgedeki terör olaylarının artarak süreceğini kaydeden Yılmaz, bölgede son bir yılda yaşanan olayların başka hiçbir yararı olmamasına karşın en azından olamayacak şeyleri herkese gösterdiğini belirtti. Mesut Yılmaz, İsrail'in Filistin topraklarından çekilme kararını takdirle karşıladıklarını bildirerek, bu kararın hayata geçmesine paralel olarak Filistin Yönetimi'nin de sivillere karşı daha kararlı bir tutum içine girmesi gerektiğini kaydetti. 
     Atılacak karşılıklı adımların bölgede uzun süredir ilk defa sağlıklı ve kalıcı bir barışa giden yolu açabileceğini belirten Yılmaz, şöyle dedi 
     ''Çünkü Arap dünyası, 1950'lerden beri sürdürdüğü İsrail olayını yok sayma, İsrail'i görmezlikten gelme politikasını değiştirme kararı aldı. Filistin bu adımları daha önce atmıştı. Birbirlerinin varlıklarını ve haklarını kabul eden topluluklar arasında uluslararası örgütler ve dünya politikasına yön veren ülkelerin de gayretleriyle yepyeni bir dönemin açılmaması için hiçbir sebep yoktur.'' 
     
     'TÜRKİYE ÖNCÜLÜKTEN MUTLULUK DUYAR'' 

     Türkiye'nin barış sürecine her türlü katkıda bulunma ve tarafların istemesi durumunda öncülük etmekten mutluluk duyacağını bildiren Yılmaz, konuşmasını şöyle sürdürdü 
     ''Çünkü İsrail kurşunlarıyla hayatını kaybeden her Filistinlinin de intihar bombalarıyla ölen her İsraillinin de acısını mutlaka biz de hissetmek zorundayız. Bölgede yaşanan olaylar, haklı haksız, doğru yanlış gibi kriterlerle ölçülemeyecek boyutlara ulaşmıştır. Tanklara karşı taşla, sokakta herşeyden habersiz yürüyen sivile karşı bombayla sürdürülen mücadelenin herhangi bir meşru hedefe ulaşabilmesi mümkün değildir. Filistinlilere karşı insafsız ve orantısız güç kullanan İsrail'i de sivillere karşı bombalama eylemlerini yürüten Filistinli grupları da dizginleyecek olan sağduyudur.'' 
     
     IRAK'IN AMBARGOSUNDAN ETKİLENDİK 

     ANAP Genel Başkanı, Devlet Bakanı ve Başbakan Yardımcısı Mesut Yılmaz, Irak'ın petrol ihracatını kesme kararını eleştirerek, ''Irak'ın petrol ihracatını kesme kararı ile ekonomisi sınır ticaretine bağlı olan bölge illerimiz sıkıntılı bir döneme girdi'' dedi. 
     Yılmaz, partisinin TBMM Grup toplantısında, Irak'ın petrol ihracatını kesme kararına da değinerek, bu kararın petrol piyasalarında da ciddi tedirginlik yarattığını söyledi. 
     Türkiye'nin ham petrol ihtiyacının karşılanmasında Irak'ın önemli bir role sahip olmadığını kaydeden Yılmaz, bu yüzden Türkiye'nin şu aşamada Irak'ın kararından etkilenmeyeceğini ifade etti. 
     Yılmaz, gerek sınır ticareti ve gerek BM gözetiminde sürdürülen sınırlı petrol sevkıyatının Türkiye açısından ekonomik öneme sahip olduğunu vurgulayarak, şunları söyledi 
     ''Bu kararın her iki alanda da olumsuz yansımalarının olması kaçınılmazdır. Bilhassa ekonomisi sınır ticaretine bağlı olan bölge illerinin ve buralarda yaşayan vatandaşlarımızın sıkıntılı bir döneme girdiği açıktır. Geçtiğimiz yıl yaşadığı ekonomik krizin etkilerini henüz tam olarak üzerinden atamayan Türkiye'ye, ortaya çıkan bu sıkıntının maliyetinin ne olacağını henüz şu anda tam olarak bilemiyoruz. 
     Umarız ki, Irak bu kararını, İsrail'in işgal ettiği şehirlerden kademeli olarak çekileceğini açıklamasıyla birlikte yeniden gözden geçirir. Çünkü, önce İran savaşı, sonra da Kuveyt'i işgaliyle ağır darbeler yiyen Irak ekonomisinin bu yükü ne kadar kaldıracağı belli değildir. Halen devam eden ambargo sebebiyle halkının gıda ve ilaç ihtiyacını dahi petrol karşılığı temin edebilen Irak'ın bu kararıyla Filistin'e ne ölçüde yararlı olacağını bilemiyoruz, ama kendi vatandaşlarının geleceğini belirsizliğe ittiği açıktır.'' 
     
     ''BAŞKA ÜLKELERİN GÖZÜ'' 

     Yılmaz, Ortadoğu'da yaşanan son gelişmelerde Türkiye'nin, soruna başka ülkelerin gözüyle bakamayacağını ifade ederek, ''Türkiye, bu coğrafyayı kendi coğrafyasından ayrı düşünemez'' diye konuştu. 
     Uzun yılların birikimi olan düşmanlık ve husumetin sonucunda birbirleriyle savaş halinde olan iki topluma karşı Türkiye'nin, kendi menfaatlerini ön planda tutarak dengeli bir politika izlemeye mecbur olduğu yolundaki görüşünü yineleyen Yılmaz, şöyle devam etti 
     ''Türkiye, iki taraf arasında, iki tarafın da güveneceği bir arabulucu konumunu koruyabilmek için söylediği her söze, aldığı her tavra mutlaka özen göstermeye mecburdur. 
     Türkiye'nin başka ülkelerden çok daha fazla anlayışla karşılayabileceği bir yandan terör belası, bir yanda anayurdundan olma gibi sıkıntıların, her iki ülkenin de ortak sıkıntılarını hissetmede Türkiye'ye önemli bir avantaj sağlayacağına inanıyoruz. 
     Hükümetimiz, bu konuyla ilgisini bundan sonra da yakın şekilde devam ettirecektir. Eğer bu konuda Türkiye'ye bir görev düşerse, Türkiye üzerine düşeni yapmaktan da çekinmeyecektir.'' 
     






</TEXT>
</DOC>
