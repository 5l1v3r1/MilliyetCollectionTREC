<DOC>
<DOCNO> 65022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sonspo06.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Abdurrahim Albayrak ''Sergen'in transferini dondurduk..'' 
</HEADLINE>
<TEXT>

     Galatasaray Kulübü Futbol Şubesi Üyesi Abdurrahim Albayrak, Sergen'in bonservisiyle birlikte Siirt Jet-Pa Spor'dan transferinin, maliyetinin çok yüksek olması nedeniyle gerçekleşmediğini söyledi. 
     Abdurrahim Albayrak, Siirt Jet-Pa Spor Kulübü'ne 1 milyon 600 bin dolar önerdiklerini, Sergen'in de 3 yıllık sözleşme ve yıllık 800 bin dolar istediğini belirterek, ''Futbolcunun bize maliyeti toplam 4 milyon dolar olacaktı, bu da çok büyük bir miktar. Sergen çok büyük bir futbolcu, O'nun Galatasaray'da kalmasını benim kadar hiç kimse isteyemez. Ancak, bu miktar çok büyük ve kararı yönetim kurulu verdi'' diye konuştu. 
     Sergen'in transferinin 31 Mart'a dek dondurulduğunu vurgulayan Albayrak, yönetim kurulunun, bu tarihten sonra oyuncunun sakatlık durumu ve performansına göre karar vereceğini bildirdi. 
     
     Gonzales'e övgü... 

     Albayrak, yeni transfer Kolombiyalı Jerrson Gonzales'e de övgüler yağdırdı. 
     Gonzales'in milli takımda kaptanlık yaptığını vurgulayan Albayrak, ''Gonzales rüzgar gibi esecek. Mondragon, bu futbolcuyu övüyor. Biz de 3-4 kasedini seyrettik, mükemmel oynuyor. Ayrıca, serbest vuruşları da aynı Prekazi gibi. Kolombiya Milli Takımı'nın ABD'de katıldığı bir turnuvada da en iyi futbolcu seçilmiş'' diye konuştu. 
     
     Niculescu konusu 

     Albayrak, gönderileceği biçiminde hakkında haberler çıkan Rumen futbolcu Niculescu'nun, takımda kalacağını söyledi. 
     Niculescu'nun kiralık gelmesi nedeniyle bazı hukuksal sorunların ortaya çıktığını ve bunları araştırdıklarını kaydeden Albayrak, ''Bana gelen bilgilere göre, böyle bir sorun şu anda yok. Yani yeni bir sorun çıkmadığı taktirde bu futbolcu takımda kalacak'' dedi. 
     Albayrak, denenen Vitor'un sakatlığı nedeniyle transferinden vazgeçildiğini kaydetti. 
     Gelecek sezonun takımını kurduklarını da kaydeden Albayrak, bu nedenle Arnavut futbolcu Duro'yu transfer edip, Samsunspor'a verdiklerini sözlerine ekledi. 
     






</TEXT>
</DOC>
