<DOC>
<DOCNO> 84829 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/19/guncel/gun01.html </URL>
<DATE> 2002/05/19/ </DATE>
<TIME>  </TIME>
<AUTHOR>  </AUTHOR>
<HEADLINE>
39 fetvada başörtüsü yok 
</HEADLINE>
<TEXT>

39 fetvanın çıktığı din şurası kararlarına başörtüsü yansımadı. Müslüman kadınların gayrimüslimlerle evlenmesi tartışmasında ise karara varılamadı 
     PINAR AKTAŞ İstanbul 

     İstanbul’da üç gündür süren 1. Güncel Dini Meseleler İstişare Toplantısı’nda kadından namaza birçok konuda yenilikçi 39 fetva çıktı. Diyanet İşleri Başkanı Mehmet Nuri Yılmaz, tartışılan konuların aydınlığa kavuştuğunu belirterek, "Artık muhalefet edilmemesi lazım" dedi. 
     İstanbul Büyük Tarabya Oteli’nde üç gündür tartışılan konulara ilişkin 39 karara 100 bilim ve din adamı, oybirliğiyle imza attı. Yılmaz, "Bu bir noktada konsensüstür. İslam ülkeleriyle toplantılar düzenleyeceğiz. Türkiye’nin öncülüğünde tam bir konsensüs oluşturulacak" dedi. Kararların, Türkiye’nin en ücra köşesindeki imama kadar ulaştırılacağını söyleyen Yılmaz, "Fetva, dini görüş bildirmek demektir. Biz de bu kararlara dini görüş diyoruz" diye konuştu. 
     Karar metnine başörtüsü yansımadı. Bu konu, komisyonda tartışıldı ancak karar metnine kız çocukları ve kadınların iş ve çalışma hayatlarında önlerindeki tüm engellerin kaldırılması’ yönünde yansıdı. Komisyonda, kadınların gayrimüslimlerle evlenmesi konusunda da birlik sağlanamadı. Bu konuda da "Müslüman hanımların gayrimüslim erkeklerle evliliği konusunun daha detaylı incelenerek bir sonraki istişare toplantısında görüşülmesi uygun olacaktır" denildi. 
     



 GÜNCEL 



















</TEXT>
</DOC>
