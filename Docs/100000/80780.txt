<DOC>
<DOCNO> 80780 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/28/ekonomi/eko01.html </URL>
<DATE> 2002/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Ford Otosan’a tam puan 
</HEADLINE>
<TEXT>

Kocaeli fabrikası, Ford’un tüm dünyadaki 18 tesisini geride bırakarak En İyi Fabrika" seçildi. Transit Connect’in üretim tarihi, yoğun talep nedeniyle bir ay geriye çekildi 
     Otokolik LEVENT KÖPRÜLÜ 

     Ford Otosan’ın Kocaeli’nde kurduğu yeni fabrikası, Ford’un üretim faaliyetlerini yürüttüğü tesislerde yaptığı yıllık denetimlerde, "En İyi Fabrika" seçildi. 
     Ford’un üretim felsefesinin sürekliliği amacıyla her yıl gerçekleştirdiği denetimlerde, Ford Otosan Kocaeli fabrikası, aralarında Ford’un ana tesislerinden Köln fabrikasının da bulunduğu 18 tesisi geride bıraktı. Kocaeli fabrikası, kaliteli ve düşük maliyetli üretim, atıkların değerlendirilmesi, personel eğitimi, çalışan sağlığı, malzemelerin israf edilmeden kullanımı, çevreye katkı gibi kriterlerden tam puan aldı. 
     "Ford Otosan Genel Müdürü Turgay Durak, firmanın uluslararası hakem heyetine mensup 11 denetçisinin, diğer tesisler gibi Kocaeli ve İnönü fabrikalarını da 11 ayrı konuda denetlediklerini hatırlatarak, "Kocaeli fabrikamız, hakem heyeti tarafından birinci seçildi. İnönü fabrikası da, geçen yıl ikinci olmuştu" dedi. Durak, bu başarının, fabrikanın sahip olduğu "Yalın Üretim Sistemi" sayesinde gerçekleştiğini belirtti. 
     
     Üretim 1 ay erken 
     20 Mayıs’ta düzenlenecek bir törenle yeni Transit Connect’in bantlardan inmeye başlayacağını belirten Durak, yoğun talep nedeniyle üretim tarihinin belirlenenden bir ay erkene alındığını kaydetti. 
     İlk ihraç ürününü, 5 Temmuz’da yola çıkaracaklarını anlatan Durak, yıl sonuna kadar 24 bin adet Transit Connect ihraç edileceğini söyledi. Üretimi Kocaeli’ne kaydırılan Transit’in de, 12 bin adet ihraç edileceğini hatırlatan Durak, toplam 36 bin araç ihraç ederek 400 milyon euroluk gelir elde edeceklerini ifade etti. Transit Connect için sürekli ziyaretçileri olduğunu anlatan Durak, Yunanistan, Finlandiya ve Belçika’dan bayilerin Kocaeli fabrikasını gezip, aracı incelediklerini, Yunanistan’la da satış anlaşmaları yaptıklarını belirtti. 
     
     Mısır ve Fas’a kamyon 
     Ford Otosan’ın İnönü’de ürettiği Cargo kamyonlarıyla ilgili de çalışmalar yaptıklarını hatırlatan Turgay Durak, Mısır’da üretim yapılması konusunda anlaşma yapıldığını bildirdi. 
     Parçalarının buradan gönderileceğini söyleyen Durak, bu anlaşma için 1,5 yıl uğraştıklarını, üretimin yıl sonunda başlayacağını kaydetti. Ford Otosan Genel Müdürü, aynı şekilde Fas’ta da Cargo üretimi için çalıştıklarını belirterek, gelişmekte olan ülkelere satış yapmak istediklerini söyledi. 
     Durak, bu yılın ilk üç ayında toplam 2 bin 105 araç satışıyla iç pazarda liderliğe oturduklarını da sözlerine ekledi. 
     

</TEXT>
</DOC>
