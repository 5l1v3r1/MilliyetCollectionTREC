<DOC>
<DOCNO> 71297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sondun27.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bosna'da 20-50 bin kadın tecavüze uğramış 
</HEADLINE>
<TEXT>

     Uluslararası kuruluşlar ve Birleşmiş Milletler BM organlarının 8 Mart Dünya Kadınlar günü dolayısıyla açıkladıkları raporlar, kadınların dünya genelinde erkeklere göre çok daha kötü koşullarda yaşadığını ortaya koyuyor. 
     Uluslararası Çalışma Örgütü ILO , dünyadaki mültecilerin yüzde 75'inin kadın ve çocuk olduğunu, milyonlarca kadının cinsel taciz ve 
     tecavüze maruz kaldığını, sadece Bosna'da etnik kimlikleri dolayısıyla 20 ile 50 bin arasında kadına tecavüz edildiğini bildirdi. ''Cinsiyet ve silahlı çatışmalar'' adlı bir rapor hazırlayan örgüt, kadınların cinsel istismar yanında, zorla evlilik, seks metası olarak kullanılma, ekonomik kölelik gibi sayısız sorunu olduğunu belirtti. Dünya Kadınlar Günü dolayısıyla 8 Mart Cuma günü, Birleşmiş Milletler Mülteciler Yüksek Komiserliği BMMYK ile Cenevre'de ortak bir program düzenleyecek olan ILO, dünyada kitaplarıyla ses getiren 3 genç kadını konuk edecek. Konuklardan biri, 1991 yılında Saraybosna'ya yönelik saldırıları 11 yaşındayken yaşayıp, olayları günlüğünde kaleme almaya başlayan Zlata Filipoviç. 35 dile çevrilen ve bestseller olan, Türkçe'ye de ''Zlata'nın Günlüğü'' adıyla çevrilen kitabın yazarı 21 yaşındaki Filipoviç, yarın düzenlenecek toplantıda, yaşadıklarını ve kadın olarak çektiği sıkıntıları anlatacak. Diğeri iki konuşmacı ise Taliban'ın 1996'da Afganistan'ın yönetimini ele geçirmesinin ardından yaşadığı tecrübeleri kaleme alan 23 yaşındaki Latifa Rohina Sadat ile 1996'dan buyana Afgan kadınların eğitimi için çalışan ve görevdeki Afgan geçici hükümetinin ilk kadın diplomatı olarak Brüksel'e atanan 27 yaşındaki Chekeba Hachemi. 
     






</TEXT>
</DOC>
