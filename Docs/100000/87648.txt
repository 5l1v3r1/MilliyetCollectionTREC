<DOC>
<DOCNO> 87648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/03/son/sondun02.html </URL>
<DATE> 2002/06/03/ </DATE>
<TIME>  </TIME>
<AUTHOR>  </AUTHOR>
<HEADLINE>
İkiz Kuleler'de ölenlerden bazılarının ikinci eşleri ortaya çıkıyor 
</HEADLINE>
<TEXT>

     ABD'de 11 Eylül'de meydana gelen terörist saldırılarda çöken New York'taki ikiz kulelerde ölenlerin yakınlarına tazminat verilmesi aşamasına gelindiğinde, bu kişilerden bazılarının iki eşli oldukları ortaya çıktı. 
     Amerikan basınına yansıyan olaylardan birinde, 11 Eylül saldırısında ölen Alexis Leduc adlı kişinin Andrea Leduc adlı nikahlı eşi ile İsa Rivera adlı birlikte yaşadığı ve 3 çocuk sahibi olduğu ikinci bir eşinin daha olduğu anlaşıldı. 
     Alexis Leduc'ün Andrea Leduc'ten de 2 çocuğu bulunuyor. Kocalarınınn mirasını paylaşmak amacıyla yasal yollara başvuran 2 dulun davasını üstlenen avukatlar, zaman ilerdikçe benzeri başka olaylara rastlanmasının kaçınılmaz olduğunu ifade ettiler. 
     11 Eylül fonundan dağıtılacak tazminatlarla ilgili olarak şimdiye 
     kadar sadece 10 ailenin işlemleri tamamlayabildiği bildirildi. 
     New York'taki Dünya Ticaret Merkezi ikiz kulelerine yönelik saldırıda yaklaşık 3 bin kişi hayatını kaybetmişti. 
     Fonu yönetmekle görevlendirilen Georgetown Üniversitesi öğretim üyelerinden Prof. Kenneth Feinberg, ''gelecek yılın sonunda işlemlerin yüzde 90 oranında tamamlanacağını umduğunu'' söyledi. 
     Söz konusu fona şimdiye kadar sadece New York'tan 6 bin kişinin başvurduğu belirtildi. 
     Tazminat fonundan para alabilmek için son başvuru tarihi 21 Aralık 2003 olarak belirlenmişti. Fondan tazminat almaya hak kazananlara en 
     az 250 bin dolar, ortalama 1,5 milyon dolar ödenecek. 
     Fondan, saldırı kurbanlarının yasal eşleri ile 18 yaşından küçük çocuklarına ödeme yapılacak. Çocukların üniversite öğrencisi ya da bakıma muhtaç olmaları halinde yaş sınırı 23 olarak belirlendi. 
     Tazminatın üçte ikisi yasal eşe verilecek, üçte biri ise çocuklar arasında paylaştırılacak. 
     Ayrıca ölenlerin eşlerine maaş bağlanacak ve eşler, yeniden evlenmedikleri takdirde, bu maaşları yaşam boyu alacaklar. 
     





</TEXT>
</DOC>
