<DOC>
<DOCNO> 65841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sondun21.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den itiraf "Bin Ladin'in izini kaybettik" 
</HEADLINE>
<TEXT>

     Amerikalı yetkililer, Usame bin Ladin'i Tora Bora'da kıstırdığını ilan ettikten yaklaşık 1 ay sonra, Ladin'in izini kaybettiklerini ve bundan büyük sıkıntı duyduklarını açıkladılar. 
     New York Times gazetesine bilgi veren Amerikan kaynakları, Bin Ladin ile ilgili istihbarat alamama yüzünden ciddi sıkıntı içinde olduklarını ifade ettiler. 
     Bin Ladin'in en son kısa dalga radyo alıcı-vericisiyle konuşurken dinlendiğini kaydeden yetkililer, ''onun daha güvenli bir haberleşme metodu mu keşfettiği yoksa haberleşmeyi kesip kayıplara mı karıştığı konusunda kesin fikir sahibi olmadıklarını'' belirtiyorlar. 
     
     Bin Ladin hayatta 
     Amerikan istihbarat kaynakları, bin Ladin'in hayatta olduğuna ve güneydoğu Afganistan'da ya da Pakistan'ın Belucistan eyaletinde saklandığına da inanıyorlar. 
     Bu kaynaklara göre, bin Ladin ölmüş olsaydı El Kaide yöneticileri arasındaki konuşmalarda bundan kesin olarak söz edilirdi. 
     Amerikalılar, El Kaide liderlerinden bazılarının İran'a sığınmış olabileceklerini de öne sürüyorlar. 
     






</TEXT>
</DOC>
