<DOC>
<DOCNO> 74717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/26/son/sonspo07.html </URL>
<DATE> 2002/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaşlı Ahmet Dursun'dan ilginç anılar... 
</HEADLINE>
<TEXT>

     Beşiktaşlı futbolcu Ahmet Dursun, siyah-beyazlı takıma gelmeden önce futbol oynadığı Kocaelispor'da, tesislerde asitli içecek yasağına uymadığı için tam 260 gün kadro dışı kalmış. 
     Golcü futbolcu, kendisine ait ''www.ahmetdursun.org'' adlı web sitesinde, futbolculuk yaşantısı sırasında daha önce başından geçen ilginç olayları, sevenleriyle paylaştı. 
     Kocaelispor'da, teknik direktör Holger Osieck döneminde kulübün tesislerinde kaldığını, buna karşın üst üste 2 gün idmana geç kaldığını anlatan Ahmet Dursun, Osieck'in ilk gün 20 dakika, ikinci gün ise tam 1.5 saat süreyle sahanın çevresinde 70 tur ceza koşusu attırdığını bildirdi. 
     Ahmet Dursun, aynı günün akşamında, tesislerin içinde asitli içecek içmek yasak olduğu halde, malzemeci aracılığıyla dışarıdan kola aldırdığını, ancak yakalandığını söyledi. 
     Ahmet Dursun, Osieck ve yardımcısı Hikmet Karaman'ın, kolanın kendisine geldiğini bir kerede tahmin ettiklerini ve sonucunda 260 gün süreyle PAF takımına gönderildiğini anlattı. 
     Golcü futbolcu, başından geçen bu olayı web sitesinde şöyle anlattı 
     ''Tam 260 gün PAF takımda antrenmanlara çıktım. Başıma gelenlere inanamıyordum. Yalnızca 1 hafta içinde tam anlamıyla kabus yaşamıştım ve kadro dışı kalmıştım. 260 gün sonra A takımla PAF takımın yaptığı maçta mükemmel bir futbol ortaya koydum ve bir sürü de gol attım. 
     Maçın son dakikaları oynanırken sakatlandım ve oyun dışına çıktım. 
     Osieck, bana buz tedavisi yapılırken yanımıza geldi ve masörümüzün elinden buz torbasını alarak, tedaviyi kendi yapmaya başladı ve 'Buz tedavisi böyle yapılır' diye masörü uyardı. Ardından da bana 'Pazartesi antrenman saat 11.00'de, sakın geç kalayım deme' dedi. 
     Şimdi kolanın ne kadar zararlı olduğunu daha iyi biliyorum. İçtiğim bir şişe kola yüzünden tam 260 gün A takımdan uzak kalmıştım. Şimdi ne zaman kola içsem aklıma bu olay gelir.'' 
     






</TEXT>
</DOC>
