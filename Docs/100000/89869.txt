<DOC>
<DOCNO> 89869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo01.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Taksim Meydanı'nda Milli coşku, geceye sarktı... 
</HEADLINE>
<TEXT>

     A Milli Futbol Takımı'nın, 2002 Dünya Kupası'nda 2. tura yükselmesi nedeniyle Taksim Meydanı'nda düzenlenen kutlamalarda vatandaşlar doyasıya eğlendi. 
     Büyükşehir Belediyesi'nin düzenlediği gecede, sanatçılar Esra Balamir, Hilal Özdemir, Lerzan Mutlu, Harun Kolçak, Suat Suna, Pınar Dilşeker, Davut Güloğlu ve İzzet Yıldızhan ile Grup Yankı sahne aldı. 
     Türkiye'nin kupada 2. tura çıkmasının ardından gündüz Taksim Meydanı'nda büyük sevinç yaşayan sporseverler, akşam da sanatçıların şarkılarıyla coşkulu saatler geçirdiler. 
     Ellerinde ay-yıldızlı bayraklarla sanatçıların söylediği şarkılara eşlik eden vatandaşlar, zaman zaman da, tezahüratlar yaparak Milli Takım'a desteklerini sürdürdüler. 
     Yaklaşık 2 bin kişinin katıldığı etkinlikte, sanatçıların konserleri sırasında yapılan havai fişek gösterileri geceye ayrı bir renk kattı. 
     Gecede konuşan Büyükşehir Belediye Başkanı Ali Müfit Gürtuna, Milli Takım'dan Dünya Kupası'nı kazanmasını beklediklerini söyledi. 
     Millilerin kupada final oynaması halinde her birine birer daire vereceği yönündeki sözünü hatırlatan Gürtuna, şöyle konuştu 
     ''Milli Takımımız bizlere çok büyük sevinç yaşattı. Ancak onlardan bir isteğimiz daha var. Kupayı kazanmalarını istiyoruz. Tabii ki bu çok büyük bir istek, ama gönlümüzden kupayı Taksim Meydanı'nda kaldırmak geçiyor. Biz büyük bir milletiz. İstersek o başarıyı yaşayabiliriz. Ümit ediyoruz ki, en az kupada final oynarız.'' Bu arada, 48 yıl aradan sonra Dünya Kupası finallerine katılarak gruptan çıkma başarısı gösteren Milli Takım'ın sevincini paylaşan sporseverlerin kutlamalarını, bazı yabancı medya kuruluşları da izledi. 
     Öte yandan Gürtuna, gecede yaşanan coşku üzerine tekrar söz alarak, ''finale çıkılması durumunda her futbolcuya bir daire'' sözünü, ''yarı finale kalınması halinde'' şeklinde değiştirdiğini söyledi. 
     





</TEXT>
</DOC>
