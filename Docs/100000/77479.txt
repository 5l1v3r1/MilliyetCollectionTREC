<DOC>
<DOCNO> 77479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/spor/spo01.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal’ı hırs bastı 
</HEADLINE>
<TEXT>

Siyah-Beyazlı futbolcular, Fenerbahçe maçı için erken kampa girmek istediklerini belirttiler, bir çok oyuncu takım izinli olmasına rağmen dün Fulya’da idmana çıktı 
     BİLAL MEŞE 

     Büyük özveri 
     MALATYASPOR’U yenerek zirve için yeniden umutlanan Beşiktaş’ta futbolcular Fenerbahçe derbisi öncesi alarma geçti. Menajer Sinan Engin ile görüşen Siyah - Beyazlı oyuncular kampa erken girmek istediklerini söylediler. Bazı futbolcuların dün takımın izinli olmasına karşın Fulya’da ekstra çalışma yapmaları dikkat çekti. Oyuncuların gece yaşamlarına da nokta koydukları belirtildi. 
     
     Yönetim memnun 
     TAKIMIN bu hırsı ve inancı hem teknik heyette, hem de yönetimde sevinç yarattı. Siyah - Beyazlı oyuncuların erken kampa girme isteğini olumlu karşılayan menajer Sinan Engin, "Bu büyük özveri bizim için itici bir güç olacak. Futbolcuların kendi kendine çalışması, derbinin önemini kavramamız açısından avantaj. Sahamızda seyircimizle bütünleşip, bu sınavdan başımız dik ayrılacağız" diye konuştu. 
     
Ronaldo düzeliyor      MALATYASPOR maçında sakatlanan ve dizinden MR’ı çekilen savunma oyuncularından Ronaldo’nun hızla düzeldiği belirtildi. Doktor Ayhan Obtur, "Bağlarda korkulacak bir şey yok. Sadece ağrıları var. İki güne kadar düzelir ve maça çıkar" dedi. Bu arada Beşiktaş, Fenerbahçe maçının hazırlıklarına bugün başlayacak. 
     
Uzlaşma sağlandı      TEKNİK Direktör Daum hakkında açılan kokain davasının önümüzdeki hafta Alman hoca lehine sonuçlanacağı bildirildi. Dün yapılan 27. duruşmada, Daum’un avukatları, uyuşturucu ticareti yaptığı gerekçesiyle yargılanan sanıkların avukatları ile uzlaştı. Daum’a 90 gün ceza verileceği ve bunun paraya çevrileceği belirtildi. 
     
Kavgayı görmemişler      MALATYASPOR - Beşiktaş maçından sonra sahada yaşanan olaylar, gözlemciler Hamdi Kutval ve Yavuz Karaozan tarafından rapor edilmediği için Siyah - Beyazlı futbolculardan Tümer, Ahmet ve Bayram hakkında herhangi bir işleme gerek görülmedi. Gözlemci raporları doğrultusunda Malatyaspor Disiplin Kurulu’na sevk edilirken, kavga eden Beşiktaşlı futbolcuların görülmemesi büyük bir çelişki olarak nitelendirildi. 
     
Favori Tokat      HAFTA sonu oynanacak derbi maçı için MHK’de hakem Metin Tokat’ın adı ön plana çıktı. Beşiktaş ile Fenerbahçe arasındaki haftanın en önemli karşılaşmasında FİFA kokartlı Tokat’ın görev alması ağırlık kazanırken, Erol Ersoy ve Orhan Erdemir’in isimlerinin de alternatifler olarak geçtiği öğrenildi. Kurulun son dönemlerde yaptığı uygulamaya göre bu karşılaşma için üyeler arasında yine oylama yapılacak. 
     
Revivo’ya kilit      TEKNİK Direktör Christoph Daum, Fenerbahçe’nin etkili oyuncularından Haim Revivo’ya özel önlem alacak. Alman hoca, derbide Revivo’yu kaptan Tayfur’la etkisiz hale getirmeyi hedefliyor. Revivo’yu kontrol edecek olan Tayfur ayrıca, orta alan ile savunma arasında da köprü görevi yapacak. 
     



 SPOR 
























</TEXT>
</DOC>
