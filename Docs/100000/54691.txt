<DOC>
<DOCNO> 54691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/sondun03.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Galakside dev kütleli bir yıldız karadeliği bulundu 
</HEADLINE>
<TEXT>

     Astronomların, galakside dev kütleli bir yıldız karadeliği tespit ettikleri ve bu buluşun karadeliklerin oluşumu hakkında bilim dünyasında kabul gören teoriler hakkında kuşkular yarattığı bildirildi. 
     Almanya'nın Potsdam kentinde bulunan Astrofizik Enstitüsü ile Şili'deki ''Avrupa Güney Gözlemevi'nden'' bilimadamlarının, bulunan dev kütleli karadeliğin Güneş'in 14 katı büyüklüğünde bir kütleye sahip olduğunu ve Samanyolu'nun uzak bir köşesinde 40 bin ışıkyılı uzaklıkta bulunduğunu belirlediler. Bir ışıkyılı yaklaşık 10 trilyon kilometreye tekabül ediyor. 
     Nature dergisinde yeralan bilimsel makalede, bilimadamları, bulunan karadelik ve onun çevresinde oluşan ve karadeliği besleyen yıldızın, yıldızlar sistemindeki GRS1915 105 adı verilen bölgede yer aldığını kaydettiler. 
     Etrafındaki ışık da dahil olmak üzere herşeyi yutan karadeliklerin yalnızca uç noktalarındaki faaliyetler sonucu ortaya çıkarılabildiğini kaydeden Astrofizik Ensitütüsü'nden Jochen Greiner yıldız karadeliklerinin sönmüş güneş benzeri yıldızların kalıntıları olduğunu ifade etti. Yıldız karadeliklerinin normalde Güneş'in 3 ila 7 katı olduğunu belirten Greiner, şimdi bulunan yıldız karadeliğinin ise güneşin 14 katı olduğunu vurguladı. 
     Karadeliğin kütlesini etrafındaki yıldızın yörünge hareketini analiz ederek hesap eden bilimadamları, yıldız ile karadelik arasındaki mesafenin Dünya ile Güneş arasındaki mesafenin yarısı olduğunu kaydettiler. 
     Astronomların Microquasar adı verdikleri yıldızlar sistemindeki GRS1915 105 adlı bölgenin, karadeliklerin nasıl oluştuğu yolundaki şu an bilim dünyasında kabul gören teoriler hakkında şüpheler yarattığını belirttiler. 
     Microsquasarları ''normal bir yıldız ve bir karadelik veya nötron yıldızından oluşan ikili sistemler'' olarak tanımlayan bilimdamları, bunların ünlü Alman fizikçi Albert Einstein'ın genel izafiyet teorisinin denendiği doğal bir laboratuvar olduğunu kaydediyorlar. 
     GRS1915 105 adı verilen bölgenin galakside, az sayıdaki microquasarlardan biri olduğunu belirten bilimadamları, bulunan karadeliğin büyüklüğünün kendilerini şaşırttığını ifade ettiler. 
     İkili sistemler içindeki etkileşimin, sistemde bulunan yıldızdaki kütle kaybını artırması gerektiğini ifade eden bilimadamları, yıldızın nasıl olup da bu büyüklükteki bir karadeliği oluşturmak için gerekli olan kütleyi koruyabildiğini anlayamadıklarını kaydediyorlar. 
     Bilinen teorinin bu büyüklükteki bir karadeliğin oluşumunu nasıl açıklayabileceğinin büyük bir sır olduğunu belirten Greiner, ''Şu anki mevcut teori böylesine büyük kütleleri açıklayamaz'' dedi. 
     






</TEXT>
</DOC>
