<DOC>
<DOCNO> 71203 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/guncel/gun03.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet’in haberi Yunanistan’a bomba gibi düştü 
</HEADLINE>
<TEXT>
Atina’yı karıştırdık 
Türkiye’nin 2008 Avrupa Kupası’nı birlikte düzenleme fikrine sıcak bakmadığı haberi Yunanistan’da büyük yankı buldu... 
     YORGO KIRBAKİ Atina 

     Başbakan Bülent Ecevit ile Başbakan Yardımcısı Devlet Bahçeli’nin, Türkiye ile Yunanistan’ın 2008 Avrupa Futbol Şampiyonası’na birlikte ev sahipliği yapmak için UEFA’ya ortak başvuruları konusuna sıcak bakmadıklarına ilişkin haberi Atina’yı karıştırdı. Ortak organizasyona baştan karşı çıkan aşırı milliyetçi çevreler de, propaganda yapabilmek için beklemedikleri bir fırsat buldu. 
     
     KKTC olmaz’ 
     Ecevit ile Bahçeli’nin, KKTC’nin 2008 Avrupa Futbol Şampiyonası’ndaki konumu hakkında bakanlar kurulunda söyledikleri ve Milliyet’te yayımlanan açıklamalara değinen Yunan Dışişleri Bakanlığı Sözcüsü Panos Beglitis, KKTC’nin böyle bir organizyonda yer almasının söz konusu olmayacağını, şampiyonanın birlikte düzenlenmesi hedefinin de, iki ülke arasında barış, işbirliği ve güven ortamının tesis edilmesi olduğunu belirtti. 
     Yunan Futbol Federasyonu Başkanı Vasilis Gagatsis, KKTC ile ilgili Türkiye’den herhangi bir talebin gelmesinin, 2008 için yapılan her türlü işbirliğinin sona ereceği anlamına geldiğini dile getirdi. Gagatsis, "Türkiye Başbakanı eğer KKTC’nin katılımı konusunu gündeme getirirse, organizasyona tek başımıza aday olacağız. Türk ve Yunan futbol federasyonlarının mutabakatı, asla kabul edilemez taleplerin ortaya atılması için fırsat teşkil etmeyecektir" dedi. 
     
     Muhalifler boş durmadı 
     Yunan gazeteleriyse Ecevit’e büyük tepki gösterdi. Etnos gazetesi, "Ecevit 2008’i torpilliyor" başlıklı haberinde, "Türkiye’nin başbakanı ortak organizasyon gayretlerine bomba koydu" ifadesini kullanırken, Elefteros Tipos, "Türklerle zorla dostluk isteyen Dışişleri Bakanı Papandreu zor durumda kaldı" diye yazdı. 
     
     Çözümsüzlük iddiaları... 
     Elefterotipia gazetesi de, Ecevit’in söylediklerinin, Kıbrıs sorununa 2008’e kadar çözüm bulunamayacağının habercisi olduğunu ileri sürdü. To Vima gazetesi de haberine, "Türkler, Türk - Yunan ilişkilerinde kendi kalelerine gol attı" başlığını verdi. "Yakınlaşmaya sert faul" başlığını kullanan Ta Nea gazetesi, Ecevit’in konuya yaklaşımını "provokatörlük" olarak değerlendirdi. 
     



 GÜNCEL 















</TEXT>
</DOC>
