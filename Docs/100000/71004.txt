<DOC>
<DOCNO> 71004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/ekonomi/eko01.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpiyat meşalesini beraber yakılacak 
</HEADLINE>
<TEXT>

2004 Olimpiyatları’na hazırlanan Yunanistan, Olimpiyat Köyü’nün banklarını ve yer karolarını İSTON’dan alacak 
     RIFAT DEMİR Atina 

     Dünyanın en önemli spor organizasyonlarından 2004 Olimpiyatları’na hazırlanan Yunanistan, altyapı hizmetleri ve çevre düzenlemesi için Türk firmalarıyla görüşüyor. 
     Atina’da yapılan KEM 2002 Uluslararası İç Dekorasyon ve Yapı Malzemeleri Fuarı’na katılan Türk firmaları, fuar boyunca birçok anlaşmaya imza attı. Bunlardan en önemlisi İstanbul Büyükşehir Belediyesi’nin iştiraki olan İSTON’un yaptığı anlaşma. İSTON, olimpiyat köyünün kent mobilyalarını, kaldırımlarını ve bodür taşlarını yapacak. 1987’den beri belediye ve özel sektör için yer karoları, kent mobilyaları ve oyun grupları üreten İSTON, olimpiyatlar için Yunanistan’a toplam 5 milyon euro’luk ihracat gerçekleştirecek. İSTON Genel Müdürü Mehmet Dündar, Yunanistan’a özellikle bank, yer karoları gibi kent mobilyalarını satacaklarını belirterek, şöyle dedi "Yunanistan’ın olimpiyat için eksiklerini karşılayacağı tek ülke Türkiye. Türkiye, hem Yunanistan’a yakın, hem de ucuz. Biz, bu yıl sonuna kadar 2 milyon euro, 2004’e kadar da toplam 5 milyon euro’luk ihracat yapacağız." 
     Atina’da kendi ürünlerini daha iyi tanıtabilmek için bayilik de veren İSTON, bu yolla tüm Atina’nın belediye işlerini de almak istiyor. Fuara katılan diğer bir Türk firması Spor Sanayi, 80 bin kişilik olimpiyat stadyumunun portatif sandalyelerini yapmayı hedefliyor. 
     
     Türkleri davet ediyoruz 
     Uluslararası İç Dekorasyon ve Yapı Malzemeleri Fuarı’nı ziyaret eden eden Olimpiyat Köyü Paleo Faliro’nun Belediye Başkanı Dimitris Kapsanis de "Komşumuza güveniyoruz, ihtiyaçlarımızı Türkiye’den karşılayabiliriz" dedi. Kapsanis, "Diğer Türk firmalarını da buraya davet ediyorum. Gelsinler ve eksiklerimizi onlardan temin edelim" diye konuştu. 
     
Futbolda da birlikte kazanalım’      MERT İLKUTLUĞ İzmir 

     Yunan - Türk İşbirliği Konseyi Başkanı Panagitos Koutsikos, 2004 Atina Olimpiyatları’ndan Türk işadamlarının pekçok iş alabileceğini belirterek, dört Türk firmasının ortak olarak ihalelere teklif verdiğini belirtti. 
     2008 Avrupa Futbol Şampiyonası’nı da birlikte düzenlemeleri halinde, iki ülkenin milyonlarca dolar kazanabileceğini söyleyen Koutsikos, şampiyonanın Türkiye ile Yunanistan’a verilmesi konusunda son derece umutlu olduğunu ifade etti. Koutsikos, "Şans yüzde 50’den fazla. Maçların yarısı Türkiye’de, yarısı Yunanistan’da olursa ekonomik açıdan da çok büyük bir olay olacak. Türkiye ile Yunanistan’a milyonlarca dolar, milyonlarca euro girer’’ dedi. 
     Yunan firmalarının Türkiye’de yatırım yapmaya hazırlandığını, telekomünikasyon ağırlıklı dört Yunan firmasının yatırıma geçmek üzere olduğunu, bankacılık sektöründe yoğun yatırımların gündemde bulunduğunu kaydeden Koutsikos, şöyle dedi "Novabank, Sitebank’ı satın aldı. Pireos Bankası bugünlerde geliyor. Yunan Milli Bankası Etnici, kriz günlerinde Türkiye’de yatırımlara kredi verdi. Yunan şirketlerinin Türkiye’ye 100 milyon dolarlık yatırım söz konusu." 
     60’a yakın Yunan şirketinin Türkiye’de yatırım yapmak istediğini belirten Koutsikos, "Bunların çoğu son aşamaya geldi’’ diye konuştu. 
     



 EKONOMİ 






















</TEXT>
</DOC>
