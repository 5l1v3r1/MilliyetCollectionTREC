<DOC>
<DOCNO> 99387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/01/son/soneko27.html </URL>
<DATE> 2002/08/01/ </DATE>
<TIME>  </TIME>
<AUTHOR>  </AUTHOR>
<HEADLINE>
SÜTAŞ'tan "geğiren kız"a sansür... 
</HEADLINE>
<TEXT>

     Süt Mamulleri Sanayi ve Ticaret A.Ş. SÜTAŞ , ayran reklamı filminin yeni versiyonunda, eleştirilere konu olan geğirme kısmını sansürledi. 
     SÜTAŞ'ın düzenlediği toplantıda, bu akşam reklam kuşağında gösterilmeye başlanacak yeni SÜTAŞ ayran reklamı hakkında bilgi verildi. 
     Reklam filminin öncesinde, Benetton'ın siyah-beyaz ırk birlikteliği reklamı, prezervatif gibi tepkilere neden olan, ancak hayatın gerçeklerini yansıtan bazı reklam filmlerinden örnekler sunuldu. 
     Yeni reklam filminde, geğirme kısmı ''Bip''leniyor ve midesi rahatsız olan kız, SÜTAŞ ayranı tercih ediyor. 
     Reklam filminin gösteriminin ardından basın mensuplarının sorularını yanıtlayan SÜTAŞ Genel Müdürü Muharrem Yılmaz, ''Bu bir sansür mü '' sorusu üzerine, ''Bu RTÜK'ün değil, bizim 'Bip'imiz. Sansür, yani Bip'lenen kısmı biz ekledik. Vermek istediğimiz mesaja göre planlanmış bir sansürdür bu. Ayran gevşetir diye bir yanılsama vardır. Biz diyoruz ki, uyumayın, sağlığınıza, beslenme alışkanlıklarınıza sahip çıkın'' dedi. 
     





</TEXT>
</DOC>
