<DOC>
<DOCNO> 59626 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/01/01/son/sonspo01.html </URL>
<DATE> 2001/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Giray Bulak istifa etti 
</HEADLINE>
<TEXT>

     Trabzonspor'da dün yapılan olağan genel kurulun ardından teknik direktör Giray Bulak, yardımcılarıyla birlikte görevinden istifa etti. 
     Giray Bulak, Mehmet Ali Yılmaz Tesisleri'nde yardımcıları Mehmet Birinci, Temel Barutçu, Bilal Çetinkaya ve Mustafa Akçay ile birlikte basın toplantısı düzenleyerek istifa kararını açıkladı. 
     Bulak, 6 Trabzonlu arkadaş, aileleri ve akrabalarıyla birlikte Trabzonsporlu olduklarını belirterek, şunları söyledi 
     'Bu ölene kadar da devam edecektir. Çünkü o ruhu içimizden atmamız mümkün olmayacaktır. Trabzonspor'a bildiğimiz, becerebildiğimiz, elimizden geldiği kadarıyla hizmet etmeye çalıştık. Ama bugünden sonra Trabzonspor'a zarar vermemek için, yeni gelen yönetimin önünü açabilmek için, daha rahat çalışma ortamı yaratabilmek için, çok çok iyi Trabzonsporlu olmamıza rağmen istifa kararımızı açıklıyoruz. Trabzonspor'dan ayrılıyoruz. Eski yönetime ve başkana teşşekür ediyoruz.'' 
     Herhangi bir yardım istendiğinde çok iyi Trabzonsporlu olarak yardıma hazır olduklarını vurgulayan Bulak, ''Gelen yönetime, bundan sonra gelecek teknik ekibe başarılar diliyoruz. Trabzonspor'u şampiyon görmek istiyoruz. Trabzonspor'un en büyük destekçisi ve alkışçısı biz olacağız'' dedi. 
     Bulak, Trabzonspor'da bazı futbolcuların teknik kadronun istifa etmesi durumunda kendilerinin de ayrılacağı yönünde açıklamaları olduğunun sorulması üzerine, ''Bizde basın yasağı, demeç yasağı vardır. Ancak oyuncularımız yanımızda olmadığı için, kontrolümüz dışında bu konuda görüş bildirmeyeceklerine dair söylemde bulunmadık.Bu cezaya tabidir. Benim bugünden müdahale etmem mümkün değil. Devam etmiş olsaydım onun karşılığını başka şekilde ödeyeceklerdi'' diye konştu. 
     Bulak, bir gazetecinin, kongrede oy kullanmasıyla ilgili bir sorusu üzerine, kendisinin 15 yıldır Trabzonspor üyesi olduğunu hatırlatarak, şöyle konuştu 
     'Geçmişte yaşananlar beni bağlamaz. Kongreyi 11.00'den 21.00'e kadar takip ettim. Benim görev anlayışım budur. İnsanlar kabul eder veya etmez. Ama ben nasıl Trabzonspor Kulübü içinde sabah 8'den akşam 8'e kadar görev yaptıysam, son günde de o mesainin içinde bulundum.'' 
     Bulak, Trabzonspor gibi bir kulüpte çalışmanın yükünün çok ağır olduğunu da ifade ederek, ''İnsanlar üzerinde çok önemli izler bırakıyor. Bunun tamiri de biraz geç oluyor. Bir müddet dinleneceğim. Daha sonra çalışma şartlarımıza uygun kulüplerle görüşmelerimiz olabilir'' dedi. 
     Bulak, bir gazetecinin, Trabzonspor'dan alacaklarının olup olmadığına dair bir sorusunu şu şekilde yanıtladı 
     'Arkadaşlarımızla hiçbir zaman aramızda paranın konusu geçmedi, ne yöneticilerle ne de başkanla. Bu konuda kendilerine teşekkür ediyorum. İnsanların hakedişleri vardır. Öyle tahmin ediyorum ki hakedişlerimiz gelecek yönetim tarafından takdir edilir. Arkadaşlarımın 3 aylık benim de 5 aylık hakedişim var. Bu hakedişlerimizi vermemeleri durumunda hiçbir tavrımız olmaz. Eski yönetimden de olmaz. Hiçbir zaman madde için Trabzonspor'da bulunmadık. Trabzonspor'da birçok insanın kazandığı kadar da kazanmadık.'' 




</TEXT>
</DOC>
