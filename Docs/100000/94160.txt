<DOC>
<DOCNO> 94160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/son/sontur21.html </URL>
<DATE> 2002/07/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ecevit'e vatandaş protestosu ''Artık yeter'' 
</HEADLINE>
<TEXT>

     Başbakan Bülent Ecevit dişlerini kontrol ettirmek üzere geldiği Kızılay'da bir doktorun protestosuna uğradı. 
     Başbakan Ecevit, Diş Hekimi Önder Kuşaklığıoğlu'nun muayenehanesinin bulunduğu Şehit Adem Yavuz Sokak'ta bir vatandaş tarafından protesto edildi. Mehmet Apikoğlu, Ecevit'in koruma araçlarının sokağa girdiği sırada "Vatandaşa kulak ver, yeter artık. Dr. Mehmet" yazısı bulunan bir kağıdı havaya kaldırarak protesto girişiminde bulundu. Ecevit'in diş hekiminin bulunduğu sokakta eczane ve restaurant işlettiği öğrenilen ve esas mesleğinin kadın doğum uzmanlığı olduğu öğrenilen Dr. Mehmet Apikoğlu, Başbakanlık koruma palislerince tartaklanarak bir apartmanın girişine sokuldu. Apikoğlu, apartman girişinde bir süre bekletildikten sonra polis aracına bindirilerek bölgeden uzaklaştırıldı. Apikoğlu'nun ekip otosuna bindirilişi sırasında da polislerle tartıştığı ve zorla otoya bindirildiği gözlendi. 
     
     ARTIK YETER 

     Başbakan Ecevit'in diş tedavisi sürerken sokağın girişine önünde "Artık yeter" arkasında da "Yüzde 5'lik sefalete hayır" yazılarının bulunduğu kırmızı tişört giyen bir vatandaş geldi. Gazetecilerle konuşmak isteyen vatandaş polisler tarafından apar topar bir apartmanın girişine götürüldü. Vatandaşın tartaklanarak götürülmesi dikkat çekti. 
     Başbakan Ecevit, Diş Hekimi Önder Kuşaklıoğlu tarafından yaklaşık 45 dakika kontrolden geçirildi. 
     
     DİŞ KONTROLUNDAN GEÇTİ 

     Başbakan Bülent Ecevit, Kızılay'da diş kontrolünden geçti. 
     Başbakan Ecevit, eşi Rahşan Ecevit ile birlikte geldiği diş hekimi Önder Kuşakçıoğlu'nun Kızılay Şehit Adem Yavuz Sokak'taki muayenehanesinde 1.5 saat süreyle kaldı. 
     Ecevit, muayenenin ardından Oran'daki çalışma ofisine geçti. 
     Başbakan Ecevit'in muayenesinin yapıldığı süre boyunca Şehit Adem Yavuz Sokak, araç trafiğine kapatıldı. 
     
</TEXT>
</DOC>
