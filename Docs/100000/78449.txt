<DOC>
<DOCNO> 78449 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun13.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Powell, Beyrut'a geldi 
</HEADLINE>
<TEXT>

     ABD Dışişleri Bakanı Colin Powell, Lübnan'da faaliyet gösteren Hizbullah örgütünün İsrail'e yönelik saldırıları konusunda Lübnanlı liderlerle temaslarda bulunmak üzere Beyrut'a geldi. 
     İsrail'den Lübnan'a geçen Powell, Beyrut'ta, Lübnan Devlet Başkanı Emil Lahud ile görüşmesine başladı. Powell'ın Başbakan Refik El Hariri ile de biraraya gelmesi bekleniyor. 
     Lübnan'dan sonra temaslarda bulunmak için Suriye'ye gidecek olan Powell'ın, ateşkes çabaları çerçevesindeki temaslarına devam etmek üzere akşam saatlerinde İsrail'e dönmesi planlanıyor. 
     Öte yandan, Lübnan Enformasyon Bakanı Gazi Aridi, Powell'ın Beyrut'a varışından kısa süre önce televizyonda yaptığı açıklamada, ''Lübnan'ın, Amerikan Dışişleri Bakanı'na, İsrail güçlerine karşı sınr ötesi gerilla saldırılarının muhtemelen devam edeceğini söyleyeceğini'' bildirdi. 
     Bakan Aridi, ABD'yi, Filistin topraklarındaki ölümlere, acılara ve çatışmaların tırmanmasının bölgede büyük bir yangına dönüşmesi olasılığına karşı kayıtsız kalmakla suçladı. 
     Lübnanlı Bakan, ''Amerikalılar için bölgenin kaosa, yıkıma sürüklenmesi, kitlesel katliamları görmek, kitlesel imha, Filistinlilere yönelik İsrail soykırımı, nazizm, faşizm, terörizm, gözaltı kampları, kovulma, ölümler, insanların yerlerinden edilmesi, açlık, susuzluk bir sorun değil'' diye konuştu. 
     Aridi, çatışmalara, Filistin'in hakları tanınmadan, İsrail işgal ettiği Lübnan ve Suriye topraklarından çekilmeden bir çözüm bulunamayacağını belirtti. 
     





</TEXT>
</DOC>
