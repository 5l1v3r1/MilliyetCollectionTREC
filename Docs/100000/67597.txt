<DOC>
<DOCNO> 67597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/14/son/sondun09.html </URL>
<DATE> 2002/02/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnold Schwarzenegger, "Terminatör 3" için diyette... 
</HEADLINE>
<TEXT>

     Arnold Schwarzenegger, ''Terminator'' filminde hayranlarının karşısına 12 yıl önceki haliyle çıkabilmek amacıyla zorlu bir diyete başladığını açıkladı. 
     Internetteki ''imdb'' sitesinin haberine göre, ünlü aktör böyle giderse ''Terminator''ın ceketini tekrar üzerine giyebilecek. Yılların kendisini değiştirmediğini ispatlamaya çalışan aktör, eski filmlerdeki haline bakıp imrendiği itirafında bulundu. 
     Hayranlarının kendisini yine aynı şekilde görmesini istediğini ifade eden Schwarzenegger, ''İnsanların beni görüp, 'yazık, 12 yıl önce böyle miydi' demesini istemiyorum. Sağlık kitaplarında bir adamın 20, 30, 40 ve daha sonrasındaki hallerini gösteren resimler olur. 
     Elbette 20 yaşındaki gibi olamam. Ama, en azından 50 yaşında ve formda olmak istiyorum'' dedi. 
     Schwarzenegger, 1997'de geçirdiği kalp operasyonu ve kaburga kemiklerinin kırıldığı, akciğerinin zedelendiği motosiklet kazasına rağmen aksiyon sahnelerinde dublör kullanmıyor. 
     






</TEXT>
</DOC>
