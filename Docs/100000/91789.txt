<DOC>
<DOCNO> 91789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sonspo05.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Chievo Teknik Direktörü, İlhan Mansız'a çarpıldı.. 
</HEADLINE>
<TEXT>

     İtalya Birinci Futbol Ligi'nde geçen sezon harikalar yaratan ve ''mucize takım'' olarak adlandırılan Chievo'da, teknik direktör Luigi Del Neri, kulüp yönetimine, ''Bana İlhan Mansız'ı alın'' talimatını verdi. 
     Dünyanın en yüksek tirajlı spor gazetesi olan La Gazzetta dello Sport'a 17. Dünya Kupası'nın değerlendiren Luigi Del Neri, ''Güç, teknik ve hızı ile dört dörtlük bir futbolcu'' dediği İlhan Mansız'ın Chievo'ya alınmasını istedi. Gazete, Del Neri'nin, İlhan Mansız'ı beğenmesini ''yıldırım aşk'' olarak yorumlarken, İtalyan teknik adam, ''Daha önce İlhan'ı tanımıyordum. Yıldırım gibi beni çarptı. Kısa bir sürede oyuna girdi ve gerçek bir forvet olduğunu gösterdi. Denk gelen değil istediği bir gol attı. Bazıları, İlhan Mansız'ın içgüdüsel olarak vurduğunu düşünüyor. O golde topu istediği yere koydu. Bence İtalya'da oynamaya layık bir futbolcu. Kulüp başkanı olsam onu alırım'' diye konuştu. 
     İlhan Mansız'dan sonra kupadaki ikinci en iyi oyuncuyu da Türk Milli Takımı'ndan seçen Del Neri, Hasan Şaş'ın ''Çalışkan ve beklenmedik anlarda oyunun kaderini değiştiren bir futbolcu'' olduğunu bildirdi. 
     Del Neri, transfere ayıracak fazla paralarının olmadığından bonservisi yüksek olan futbolcuları alamayacaklarını da kaydetti. 
     Gelecek sezon UEFA Kupası'na katılacak olan Chievo'nun teknik adamı ayrıca, Dünya Kupası'nda İrlandalı Duff'u, ABD'li Beasley'i ve Meksikalı Marquez'i beğendiğini de dile getirdi. 
     Del Neri, yarı finale yükselen Türk Milli Takımı için, ''Türkiye'nin yarı finale yükselmesi sürpriz değil. Gerçek bir takım. Hiç kimse yıldız değil tam bir kolektif, herkesin birbirine yardım ettiği bir futbol oynuyorlar'' yorumunda bulundu. 
     





</TEXT>
</DOC>
