<DOC>
<DOCNO> 93462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sondun21.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Rus mafyası parasını Türkiye'ye yatırmaya çalışıyor 
</HEADLINE>
<TEXT>

     Rusya hükümetinin üst düzey güvenlik yetkilisi Vladimir Rogatov, artık sokak çatışmaları aşamasından açık ekonomik faaliyetler yürütme aşamasına gelen Rus mafyasının, parasını Türkiye'ye de yatırmaya çalıştığını belirterek, Türk işadamlarının Rus partnerlerini seçerken dikkatli olmalarını istedi. 
     Rusya Türk İşadamları Birliği'nin dün akşam düzenlediği ve Rusya'da yaşayan Türklerin güvenlik, ikametgah sorunları ve haklarının ele alındığı toplantıda konuşan Rusya Hükümeti Güvenlik Danışmanı Vladimir Rogatov, Rus mafyasının önceki yıllardaki ilk aşamalarını, ABD'de 1930'lu yıllarda yaşanan aşamaya benzeterek, ''Chicago sokak çatışmaları aşaması'' olarak adlandırdı. Rogatov, bu aşamanın artık geride kaldığını ve yeni aşamaya ''ekonomik faaliyetler yürütülen, yarı legal aşama'' denebileceğini kaydetti. 
     Toplantıya, Rogatov'un yanı sıra, seçkin antiterör birlikleri ''Vityaz''ın komutanı Albay Nikolay Vitaliyeviç, İçişleri Bakanlığı Araştırma Enstitüsü Başkanı Yarbay İlya Bubnov, milletvekili Viktor Bagriantsev, Güvenlik Organları Halkla İlişkiler Komitesi Başkanı Anton Svetkov da katıldı. 
     Yaklaşık 50 Türk işadamının izleyerek sorular yönelttiği toplantıda konuşan Rogatov, ''Mafya artık açık ekonomik faaliyetler ile uğraşıyor, topladığı paraları bu alanlara yatırıyor. Türk işadamları bu nedenle, Rus partnerlerini seçerken çok dikkatli olmalı'' dedi. 
     Rogatov, SSCB'nin dağılmasının ardından dünyanın en korkunç mafyası olarak adı çıkan ''Solntsevo'' grubu ile ilgili bir örnek verdi ve bu grubun Türkiye'deki tekstil sektörünün belirli bir oranını ele geçirdiğini iddia etti. Bunun satın alma, hisseleri ele geçirme yöntemi ile gerçekleştirildiğini belirten Rogatov, ''Rus güvenlik organlarının kullanımına mahsus belirli kapalı istatistikler vardır. 
     Bu istatistiklere dayanarak konuşuyorum'' dedi. 
     Yarbay Bubnov da bir soru üzerine, Rusya'daki suç oranının giderek azalma gösterdiğini, buna karşın, ''büyük, ağır suçların artış içerisinde bulunduğunu'' ifade etti. 
     Yarbay Bubnov, polisin Moskova sokaklarında yalnızca görünümüne bakarak insanları durdurduğunu, özellikle esmerleri seçtiğini ve bunlara kimlik kontrolü yaptığını belirten bir katılımcıya, ''Polis, ırka göre değil, görünümün kuşku verip vermediğine göre durdurmalı. 
     Polise karşı her şikayeti değerlendiriyor, gereken cezaları veriyoruz. 
     Rusya'da toplumsal hayat, terörizm tehdidi nedeni ile bir süredir pek sağlıklı durumda değil. Buna Çeçen sendromu da deniyor. Bir süre daha böyle yaşamak zorundayız'' yanıtını verdi. 
     Yetkililerden Svetkov da, işadamlarına hitaben, ''Alınan önlemler sonucunda önümüzdeki dönemde yabancılara karşı dikkat ve saygı artacak'' dedi. 
     Yetkililer, Moskova'da giderek artan ırkçı dazlaklara karşı yabancıların ne gibi tedbirler almaları gerektiği hakkında da bilgi verdiler. Milletvekili Bagriantsev, ''Bunlar işsiz güçsüz, çalışmadan para elde etmek isteyen gençler. Belirli kişiler, para karşılığı onları kullanıyor. Bu sorunu halletmek için uzun yıllar sürecek sabırlı bir çalışma gerekli'' diye konuştu. 
     Diğer bir yetkili de, bu grupların, dünya kupası maçları sırasında Moskova'da yaşanan talan olaylarında görüldüğü gibi, yalnızca yabancılara değil, Rus halkına da zarar verdiğini belirtti. 
     





</TEXT>
</DOC>
