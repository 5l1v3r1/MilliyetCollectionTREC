<DOC>
<DOCNO> 88826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/yazar/guclu.html </URL>
<DATE> 2002/06/09/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Bugün futbol günü 
</HEADLINE>
<TEXT>

     Kim ne derse desin hepimizin aklı fikri bugün yine futbolda olacak. Ne siyaset ne de ekonomi bugün futbolun yerini tutamaz. Yensek de, yenilsek de maç öncesinde de, maç sonrasında da konuşacağımız öncelikli konu Milli Takımımızın performansı olacak... 
     Futbolu bu kadar önemli kılan da bu olsa gerek. Zengini, fakiri, yaşlısı genci, eğitimlisi eğitimsizi hemen herkes rahatlıkla anlayabiliyor, rahatlıkla yorum yapabiliyor. 
     Azgelişmiş ülkeler futbolla uyutuluyor sözlerinin tam bir kandırmaca olduğu da Dünya Kupası süresince çok net ortaya çıkıyor. Batılı ülkelerdeki ilginin bizden farklı olmadığı da aşikar. 
     Milli Takımımızın bugün Kosta Rika’yı yenmesini herkes gibi ben de çok istiyorum. Ama benim galibiyet arzum bir anlamda sizlerinkinden farklı olabilir. Ben en çok Brezilya yenilgisinden sonra Şenol Güneş’i ve bazı futbolcularımızı yerden yere vuranların bu galibiyetten sonra neler yazacaklarını merak ediyorum. 
     Öylesine ağır ifadeler kullanıldı ki, sonrası hiç düşünülmedi. Yenilirsek ya da final trenini kaçırırsak biz demedik mi diye salvo ateşine devam edecekleri kesin. Ama ya peş peşe galibiyetler alıp finale kadar yükselirsek ne olacak Tükürdüklerini yalayıp, haksızlık etmişiz mi diyecekler, yoksa aynı teraneye devam mı edecekler Gerçekten çok ilginç bir izleme süreci olacak. Hatta sahadaki maçlardan daha enteresan görüntüler ortaya çıkacak. 
     Aslında iki hafta sonra bu konuda kimler ne zaman, ne yazdı diye bir arşiv çalışması yapılsa ne iyi olur. Hatta bu çarpıcı tespitler bir şamar gibi yeri geldiğinde biz gazetecilerin, politikacıların ve topluma yön veren diğer kişi ve kurumların yüzüne vurulsa fena mı olur .. 
     Hiç olmazsa biraz olsun kendimize gelir, bir daha aynı yanılgıya düşmeme tolaransını gösteririz. Ama ne yapıyoruz Hemen her konuda olduğu gibi kendi kendimize ya da yakın çevremize tepkimizi dile getirmekle yetiniyoruz. Ne yanlış yapanı ve yanar dönerleri uyarıyoruz ne de takdir edilmesi gerekenleri yeri geldiğinde alkışlıyoruz... 
     
     Kalite arayışı 
     Cuma günü Mimar Sinan Üniversitesi’nde eğitimde, üretimde, yaşamda toplam kaliteyi konuştuk. Panelistler konunun uzmanlarıydı. Avrupa Kalite Ödülü’nde finale kalan Marmara Üniversitesi Mühendislik Fakültesi’nin eski dekanı Nüket Yetiş, KALDER’den Ender Önöz, Beko’dan Cemre Nalbantoğlu ve Cumhuriyet’ten Erdal Atabek... 
     Konu hep döndü dolaştı hayattan beklentilere ve onların karşılanabilinirliğine geldi. Önemli olan hedefler ve hedeflere ulaşmadaki tutarlılık ve süreklilikti. Bir öğrenci kaliteye ve mükemmelliğe giden yolda ilk adımın ne olması gerektiğini sordu. Belli ki konuşmalardan etkilenmiş ve o da bu yolculuğa çıkmak istiyordu... 
     Önerilen ortak nokta bu kararlılığını sürdürmesi ve kendine yeni hedefler koyarak bunları adım adım hayata geçirmesi oldu... 
     
     







Bahçelerde kereviz... 


Ayskremhane 


Çiller’in önerileri 


Çatlak testiyle... 


Şimdi tam sırası "Avru-Pa " 


Bugün futbol günü 


Bir kitap ki... Yeme de yanında yat 


Oyun içinde oyun var 


MHP’siz çözüm ve DSP 


Kalbin meridyenleri Sevmenin zamanı 


Yasa gitti de ne oldu 


Güven sarsılınca rakamlara bakılmıyor 


Bavul ile giden mallar "Dinamo Stadı"nda 


</TEXT>
</DOC>
