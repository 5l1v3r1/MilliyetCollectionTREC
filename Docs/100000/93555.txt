<DOC>
<DOCNO> 93555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/03/son/sontur24.html </URL>
<DATE> 2002/07/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantep'te bıçak taşımak yasaklandı... 
</HEADLINE>
<TEXT>

     Gaziantep Valiliği, il genelinde bıçakla işlenen cinayet ve yaralama suçlarında meydana gelen artışı dikkate alarak, tek veya çift taraflı bıçaklarla saldırı ve savunmada kullanılan her türlü kesici ve delici aletin taşınmasını yasakladı. 
     Vali Erhan Tanju, Cumhuriyet Başsavcısı Ahmet Karayiğit ve Emniyet Müdürü Ali Kalkan ile düzenlediği basın toplantısında, başkanlığında oluşan bir heyetin, bu konuda yaptığı araştırmalar sonucunda, kamu düzeninin korunması amacıyla bu kararın alınmasını gerekli gördüğünü söyledi. 
     Kentin nüfus ve sanayi yapısı nedeniyle Türkiye'nin önemli merkezleri arasında olduğunu belirten Tanju, ''Yoğun göç nedeniyle nüfus artışı çok hızlı seyretmiş, altyapı yetersizliği ve bu yetersizlikten kaynaklanan kentleşmeye dayalı gecekondu ve varoşlar oluşmuştur'' dedi. 
     Büyümenin getirdiği farklı kültür yapısının Gaziantep'i suç yoğunluğu açısından ülkenin göze çarpan illerinin başında bir görüntüye taşıdığını belirten Tanju, şöyle devam etti 
     ''Emniyet Müdürlüğü, terör ve organize suç örgütlerine karşı çok başarılı sonuçlar aldı. Ancak işlenen suçlar içinde asayişe müessir olayların oranı yüzde 90'ı buldu. Özellikle kesici, delici ve benzeri aletlerle işlenen suçlar ön plana çıktı. 
     6136 sayılı Kanun'un 54. maddesi, bıçak, diğer kesici ve delici 
     aletlerin her ne sebeple olursa olsun taşınamaz hükmünü getiriyor. 
     Ancak, bu kanun içinde yasak kapsamında bulunmayan bıçaklar var. 
     Kesici ve delici bıçaklar suçlarda çok çabuk kullanılıyor.'' 
     
     BIÇAK TAŞIMAK YASAK 
     İl genelinde son zamanlarda tek veya çift taraflı ve sivri uçlu her türlü kesici ve delici aletin taşındığının belirlendiğini anlatan Tanju, şunları kaydetti 
     ''2001 yılında 24 cinayet, 516 yaralama, 17 gasp olayında bıçak ve benzeri alet kullanıldığı saptandı. Bu yılın ilk yarısında ise 13 cinayet, 332 yaralama ve 24 gasp olayında bıçak kullanıldı. 
     Bu gibi durumların önlenmesi ve kamu esenliğinin korunması amacıyla tek veya çift taraflı bıçaklar ile saldırı ve savunmada kullanılan sivri uçlu her türlü kesici ve delici aletlerden, bir sanat veya mesleğin icrası için yerinde kullanılması ve taşınması zorunlu olanlar dışındakilerin kişi üzerinde taşınması, 5442 sayılı İl İdaresi Kanunu'nun 11 C ve 66. maddeleri uyarınca yasaklanmıştır. 
     Bugünden itibaren bıçak kullanımına sınırlama getirdik. Bir mesleğin icrası için kullanılması zorunlu bulunan veya ev gereçlerinden olan bıçak ve benzerlerinin nakilleri ve taşınmaları ise 1 Haziran 1991 tarih ve 20888 sayılı Resmi Gazete'de yayımlanarak 
     yürürlüğe giren yönetmelik esaslarına göre yapılacaktır.'' Tanju, yasak kararına uymayanlar hakkında Türk Ceza Kanunu'nun ilgili maddeleri gereğince işlem yapılacağını sözlerine ekledi. Cumhuriyet Başsavcısı Ahmet Karayiğit de, alınan karara uymayanlar hakkında 3 aydan 6 ay'a kadar hapis cezası istemiyle dava açılacağını bildirdi. 
     





</TEXT>
</DOC>
