<DOC>
<DOCNO> 67075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/soneko16.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
BDDK Başkanı "Haziran sonuna kadar operasyon bitecek" 
</HEADLINE>
<TEXT>

     Bankacılık Düzenleme ve Denetleme Kurulu BDDK Başkanı Engin Akçakoca bankacılarla yapılan görüşmeyi değerlendirirken, bankalara kaynak aktarımını öngören yasaya atıfta bulunarak, ''Türkiye Cumhuriyetinin finansal tarihinin en büyük operasyonu. Soru işaretlerinin olması son derece doğal, bunların bizim tarafımızdan açıklığa kavuşturulması zaruriydi'' dedi. 
     Akçakoca, yeni yasanın uygulanması hakkında bankacılarla yapılan toplantının ardından, basın mensuplarının sorularını yanıtladı. 
     Engin Akçakoca, toplantının teknik olduğunu belirterek, ''amaç soru-cevap şeklinde, fikir alış verişi şeklinde, neler bekliyoruz Kim ne yapacak Nasıl yapacak Ne zaman yapacak Biz bu konuda ne kadar ciddiyiz ne istiyoruz konularını açıklığa kavuşturmaktı'' dedi. BDDK Başkanı, konuşması şöyle sürdürdü 
     ''Türkiye Cumhuriyetinin finansal tarihinin en büyük operasyonu. 
     Soruların olması doğal. Soru işaretlerinin olması son derece doğal, bunların bizim tarafımızdan açıklığa kavuşturulması zaruriydi. Son derece yararlı oldu. Öğleden sonra da denetçilerle biraraya geleceğiz. 
     Bu konudaki ciddiyetimizi ortaya koyduk. Bankalarımız, denetim şirketlerimiz olmadan başarıya ulaşamayız. Dolayısıyla hep birlikte hareket etmemiz lazım. Bir senkronizasyon olması lazım. O nedenle yararlı oldu.'' Engin Akçakoca, operasyonun takvimi konusunda bilgi verirken de, yasada belirtildiği gibi operasyonu bitireceklerini söyledi. 
     İlk denetimin Mart ayı, ikinci denetimi de Nisan ayı sonuna kadar biteceğini ve 15 Mayısta mektupları yazmış olacaklarını kaydeden Akçakoca, ''Demek ki Haziran ayı sonuna kadar bütün operasyonu bitireceğiz'' dedi. 
     






</TEXT>
</DOC>
