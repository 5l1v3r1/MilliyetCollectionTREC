<DOC>
<DOCNO> 91351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/spor/spo21.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya kupası Notları 
</HEADLINE>
<TEXT>

Güneş’e jest      TRABZON Belediyesi Meclisi, Milli Takım Teknik Direktörü Şenol Güneş’in adının bir caddeye verilmesini kararlaştırdı. Güneş’in doğduğu ve çocukluğunun geçtiği Hızırbey Mahallesi’ndeki, Reşadiye Caddesi’nin sahille Maraş Caddesi arasındaki kısmına, ayrıca Cemal Kamacı Spor Salonu’nun üst katında yapılacak olan spor kompleksine de Şenol Güneş Spor Kompleksi adı verilmesi oybirliğiyle kabul edildi. 
     
Türkiye’ye 18’de bir şans      DÜNYA Kupası çeyrek final mücadelesinin ilk iki maçı sonunda, müşterek bahislerde en fazla şampiyonluk şansı, rekor miktarla ve 1’de 1 oranla yine Brezilya’ya verilirken, Türkiye’nin şansı 18’de 1 olarak gösterildi. Türkiye, kupada kalan 6 ülke içinde şampiyonluk için en az şans tanınan takım olurken İspanya’ya 3’te 1, Almanya’ya 10’da 3, Senegal ve Güney Kore’ye ise 14’de 1 şans verildi. 
     
Japon desteği      A Milliler’e yenilerek kupaya veda eden Japonya’da futbolseverlerin büyük çoğunluğu, Senegal karşısında Ay - Yıldızlı ekibe destek verecek. Galibiyet sonrası tribünleri Japon geleneklerine göre selamlamasıyla gönülleri kazanan Milliler, binlerce Japon’un da desteğiyle sahaya çıkacak. 
     
İmza kuyruğu      OSAKA şehir merkezine yaklaşık 20 kilometre uzaklıkta kalan A Milli Takımımız’a, Japon futbolseverlerden hem destek, hem büyük sevgi var. Geniş güvenlik önlemlerine rağmen, Ay - Yıldızlılardan imza almak isteyen Japonlar, otelin önünde adeta karargah kurdular. Ellerinde Ay - Yıldızlı forma ve toplarla otele gelen Japonlar, imza almak için uzun süre beklediler. 
     
1000 bilet      A Milli Takım’ın, Senegal ile oynayacağı maça Japonya’nın çeşitli kentlerinde yaşayan Türkler de büyük ilgi gösteriyor. Osaka’ya gelen Türkler, bilet bulabilmek için federasyon yetkililerinden yardım talebinde bulundular. Bu aşırı ilgi üzerine harekete geçen federasyon, FIFA’ya başvurarak bin ekstra bilet aldı. Bu biletler, dün 350, 250 ve 150 dolardan satışa çıkarıldı. 
     
Bermek’ten moral      MİLLİ Takımlar eski sorumlusu Ayhan Bermek dün milli futbolculara bir jest yaptı. Bermek, kadroda bulunan tüm oyunculara dijital fotoğraf makinesi dağıttı ve başarılar diledi. 
     
Paris’te randevu      TÜRK ve Senegalli taraftarlar, bugünkü maçı birlikte izlemek için hazırlanıyor. Fransa Devlet Radyosu RFI, Paris’te iki ülke taraftarlarına yaptığı çağrıda, milli maçı Anakent Belediye Başkanlığı binası önüne konulacak dev ekrandan birlikte izlemeyi teklif etti. 
     



 SPOR 


































</TEXT>
</DOC>
