<DOC>
<DOCNO> 99828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/03/son/soneko05.html </URL>
<DATE> 2002/08/03/ </DATE>
<TIME>  </TIME>
<AUTHOR>  </AUTHOR>
<HEADLINE>
ASO Başkanı "Meclis AB kilidini açtı" 
</HEADLINE>
<TEXT>

     Ankara Sanayi Odası ASO Başkanı Zafer Çağlayan, Meclis'in AB düzenlemeleriyle, Atatürk'ün çağdaş uygarlık hedefi yolunda en önemli adımı attığını belirtti. 
     ASO Başkanı Çağlayan, yaptığı yazılı açıklamada, ''Türk insanını ikinci sınıf olmaktan çıkaracak olan bu adımın atılmasından onur duyduğunu'' ifade ederken, emeği geçen siyasi parti liderleri ile tüm milletvekillerini kutladı. 
     Şimdi AB'nin tavrını merakla bekleyeceklerini belirten Çağlayan, Türkiye'nin AB üyeliği konusunda gerekli uyarıda bulunduklarını, koalisyon hükümetinin, ''krizler hükümeti'' kimliğinden sıyrılmak açısından tarihi bir fırsatla karşı karşıya bulunduğunu kaydetti. 
     Çağlayan, şöyle devam etti 
     ''Bu reformların AB istiyor diye yapıldığını düşünmenin, çağdaş uygarlık düzeyine ulaşma çabalarına haksızlık etmek anlamına geleceğini düşünüyorum. Unutmayalım ki bu kararla, Türkiye'nin önündeki AB kapısının kilidi daha yeni açıldı. Şimdi içeriye girip gerekli düzenlemelerin yapılma zamanı başlıyor. AB paketinde yer alan düzenlemeler, çağdaş dünyada kendine yer arayan Türkiye açısından son derece önemlidir. Gelinen bu noktada artık AB'nin tavrı önem taşımaktadır. Türkiye atması gereken adımları kararlılıkla atmıştır. Şimdi AB'nin atacağı adımların yakın takipçisi olacağız.'' 
     





</TEXT>
</DOC>
