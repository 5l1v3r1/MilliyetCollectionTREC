<DOC>
<DOCNO> 86403 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/sonspo18.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
A Milli Takım doktoru "Futbolcuları karbonhidrat alıyor" 
</HEADLINE>
<TEXT>

     A Milli Futbol Takımı, 2002 Dünya Kupası Finalleri hazırlıklarını Güney Kore'de sürdürüyor. 
     Milli takım doktoru Cengiz Dinç, futbola has sipesifik bir beslenme tarzı olduğunu, milli takımın da beslenmesinde hiçbir problem yaşanmadığını belirterek, şunları söyledi 
     ''Futbola özgü sipesifik bir beslenme tarzı vardır. Beslenmenin yüzde 60-65 karbonhidrat içermesi lazım. Ekmek, makarna, pilav, patates, bu besinler çok önemlidir. Kaslarda kilikojan deposu vardır. 
     Bu depo ne kadar yüksek olursa futbolcunun da dayanıklılığı o kadar yüksek olur. Özellikle buna dikkat etmek lazım. Hele maça 2-3 gün kala bu yüzde oranı 70'lere kadar çıkartılır. Kalori açısından bir futbolcunun günlük beslenme kalorisi 5000 ila 5500'dür. Biz bunu 4 öğüne bölüyoruz. Saban kahvaltısı, öğlen yemeği, kafebrek dediğimiz kuşluk ve akşam yemeği, akşam yemeğini de en geç 20.30'da yiyoruz. 
     Yatmadan önce de meyve veya 1 sandviç yenebiliyor.'' 
     
     ''BURASI ÇOK UYGUN'' 
     Cengiz Dinç, Hong Kong'da hava koşulları nedeniyle zorlu bir kamp dönemi geçirdiklerini, ancak yanlarından getirdikleri gıdalar sayesinde beslenme problemi yaşamadıklarını ifade ederek, şöyle konuştu 
     ''Biz Hong Kong'da çok zorlu şartlarda çalışıyorduk. Burası bizim için şu an çok uygun, nem oranı düşük. Futbolcularda uyum problemi kalmadı. Kendi aşçımız var. Burada bulamayacağımız Türk mutfağına uygun bazı yiyecekleri yanımızda getirdik. Örneğin sabah kahvaltısında bizim için en önemli olanlardan birisi beyaz peynir. 1,5 ay tüm kafileyi besleyebilecek kadar beyaz peynir ile birlikte burada bulamayacağımız bazı enginar, bamya, kuru kayısı, erik gibi sebze ve meyvelerle, tenekelerce zeytin yağını Türkiye'den yanımızda getirdik. 
     Etlerimiz burada özel bir yerde kesiliyor. Oradan aldığımız bir sertifika ile hiçbir sağlık problemi olmayacağına dair bize garanti verdiler. 1 hafta önce burada bir hayvan hastalığı oldu, ona karşı biz bir sertifika istedik. Kesim İslami şartlara göre oluyor. Herhangi bir bağırsak problemi yaşamadık. Sıvı almayı Antalya'da yükselttik, Hong Kong'da da daha yükselttik. Burada artık o problemimiz kalmadı, oyuncular o sisteme alıştı.'' Dinç, milli takımda sakat futbolcu kalmadığını da vurgulayarak, ''Şu an sakatlığı nedeniyle antrenmana katılmayan futbolcumuz yok. 
     Ancak ufuk tefek adale problemleri oldu, bu çok doğaldır'' dedi. 
     
     GIDA MADDELERİNİN DENETİMİ 
     Cengiz Dinç, gıda maddelere zehir katılması olasılığına karşı alınan önlemlere ilişkin soruyu ise şöyle yanıtladı 
     ''Finallerde en sıkı güvenlik tedbirleri bize uygulanıyor diyebilirim. Aramızda Türk İnterpolü'nden görevli polis amiri var. 
     Zaten mutfakta ve takımın etrafında çalışan tüm personel sık sık güvenlik kontrolünden geçiriliyor. Kesinlikle böyle bir problem ile karşılaşmamız mümkün değil. Kendi aşçımız gıda maddelerinin getirilmesi, götürülmesi anında devamlı başında çok sıkı denetleme yapıyor. Gıda maddeleri mutfakta oldukça aşçımız mutfaktan ayrılmıyor. 
     Hem yemekleri o yapıyor, hem de oyuncular yemeden önce tadına bakıyor. 
     Onun için böyle bir olay söz konusu olamaz.'' 
     





</TEXT>
</DOC>
