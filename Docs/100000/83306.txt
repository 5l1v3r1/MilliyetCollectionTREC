<DOC>
<DOCNO> 83306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/sonspo21.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü'nden Yanal'a sert cevap.. 
</HEADLINE>
<TEXT>

     Ankaragücü'nden ayrıldığını açıklayan ve kulüple aralarında hiçbir problem kalmadığını ifade eden teknik direktör Yanal'a, sarı-lacivertli yönetimden sert cevap geldi. 
     Ankaragücü Yönetim Kurulu'ndan yapılan yazılı açıklamada, teknik direktör Yanal ile ilgili haberlerin basın yoluyla öğrenildiği vurgulanarak, ''Ersun Yanal ile yeni sezonu kapsayan sözleşme ve protokolümüz mevcuttur'' denildi. 
     Ankaragücü'nün kurumsallığını oluşturmuş bir kulüp olduğu belirtilen açıklamada, şu görüşlere yer verildi 
     ''Ersun Yanal, yeni sezonda bizimle beraber olmak istemiyorsa, kulüp ile arasında varolan sözleşme ve protokolün gereğini hukuksal olarak yerine getirmek şartıyla, dilediği şekilde çalışma özgürlüğüne sahip olabilir. Ankaragücü'nün menfaatleri var olduğu sürece, esas sözleşme ve protokoller de hayatiyetini devam ettirir.'' Ankaragücü Kulübü, takımın yeni sezonda, hedefleri yakalamak için yüreğini ortaya koyan teknik adam, sporcu ve yöneticilerle beraberliğinin olacağını açıkladı. 
     Geçen sezon başarılı bir ekip olarak maddi ve manevi bütün güçlükleri aşan Ankaragücü yönetiminin, gelecek sezon için daha istekli olarak çalışmalara başlayacağının vurgulandığı açıklamada, ''Yeni hedefleri yakalamak için ortaya koyulan çalışmalarda, yüreğini ortaya koyacak teknik adam, sporcu ve yönetimle beraberliğimiz olur. Bunu göze alamayan hiçkimseye bu camianın ihtiyacı yoktur'' denildi. 
     





</TEXT>
</DOC>
