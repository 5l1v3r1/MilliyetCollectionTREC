<DOC>
<DOCNO> 82650 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/son/sonspo03.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Rui Costa kiralık olarak Galatasaray yolunda... 
</HEADLINE>
<TEXT>

     İtalyan Corriere dello Sport gazetesi, teknik direktör Fatih Terim'in, Rui Costa'yı istemesine A.C Milan'dan ''hayır'' yanıtının gelmesi üzerine Galatasaray'ın bu oyuncuyu kiralık alma teklifini götürdüğünü iddia etti. 
     Gazete, A.C Milan Başkan Yardımcısı Adriano Galliani ile geçtiğimiz çarşamba akşamı buluşan Fatih Terim'in Galatasaray ile anlaşmak için Milan ile olan sözleşmesini feshettikten sonra Galliani'den Rui Costa'yı istediğini yazdı. 
     Haberde, Fiorentina'dan sezon başında Terim'in isteğiyle 45 milyon Euro bonservis bedeliyle Milan'a getirilen Portekizli Rui Costa'nın birçok detaydan dolayı satılmasının zor olduğunu ifade edildi. 
     Ancak yine de Galatasaray'ın Rui Costa'yı kiralık alma teklifini Milan'a götürerek, ısrarlı olduğu belirtiliyor. Milan'da, yaşadığı sakatlık ve formsuzluğundan dolayı kötü bir sezon geçiren Rui Costa'nın ''satılamaz olmadığını'' savunan Corriere dello Sport gazetesi, genç oyuncu Pirlo'nun teknik direktör Ancelotti'nin gözüne daha fazla girdiğini ve Atalanta'dan Christiano Doni'nin de Milan'a gelmesiyle Rui Costa'dan vazgeçilebileceğini kaydetti. 
     Terim'in aynı zamanda Brezilyalı ortasaha oyuncusu Serginho Sergio Claudio'yu da kırmızı siyahlılardan istediği ve bu oyuncunun zaten kulübü tarafından ''gözden çıkarıldığı'' bildiriliyor. 31 yaşındaki Serginho, Terim'in Milan'da olduğu zamanda gözde oyuncularından biriydi. 
     Bu arada Ümit Davala'nın Galatasaray'a transfer olmasında İtalyan basınına göre tek pürüz bonservis bedeli olarak gözüküyor. 
     Milan'da geçirdiği ilk sezon sadece 10 maça çıkan ve toplam 563 dakika forma giyen Ümit'in 3 milyon Euro'ya Galatasaray'dan alındığı hatırlatılıp, ''Milan bu oyuncuyu satmak için hiç olmazsa 4.5 milyon euro istiyor'' deniliyor. 
     Öte yandan Tutto Sport gazetesi de, gelecek sezon Fatih Terim'in çalıştıracağı Galatasaray'ın Milan kulübüne Ümit ve Serginho'yu alma, Rui Costa'yı da kiralama teklifini götürdüğünü yazdı. 
     





</TEXT>
</DOC>
