<DOC>
<DOCNO> 53617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/22/son/sontur02.html </URL>
<DATE> 2001/11/22/ </DATE>
<TIME>  </TIME>
<AUTHOR>  </AUTHOR>
<HEADLINE>
DGM yasası değişti, banka davaları taşınıyor 
</HEADLINE>
<TEXT>

     Türk Ceza Kanunu'nun TCK 313 ve 314. maddelerini kapsam dışı bırakan DGM Yasası'ndaki değişiklik, 
     İstanbul DGM'de görülen ve kamuoyunca yakından izlenen pek çok davanın mekanlarında da değişiklik yapacak. 
     , DGM'lerin Kuruluş ve Yargılama Usulleri Hakkındaki Kanun'da yapılan değişiklik, Türk Ceza Kanunu'nun 313 ve 314. maddeleri ile 4422 sayılı Çıkar Amaçlı Suç Örgütleriyle Mücadele Kanunu'na kapsamında açılmasına bağlı olarak DGM'de görülen ''çete'' davalarını farklı şekillerde etkileyecek. 
     TCK maddelerine göre açılan davalar, ''Görevsizlik kararı'' ile ağır ceza mahkemelerine gönderilirken, 4422 sayılı kanun uyarınca açılan davaların görülmesine ise DGM'de devam edilecek. 
     Buna göre, daha önce ''Dolandırıcılık'' boyutu ayrılarak ağır ceza mahkemesine gönderilen İstanbul 3. No'lu DGM'deki ''Sümerbank Davası'', Hayyam Garipoğlu ve diğer 37 sanık hakkındaki iddianame TCK'nın 313 ve 314. maddeleri uyarınca ''Cürüm işlemek amacıyla teşekkül oluşturmak'' ile ''Yardım ve yataklık etmek'' suçları yönünden düzenlendiği için DGM dışı kalacak. 
     İstanbul 6 No'lu DGM'de birleştirilen ve aynı konumda olan Korkmaz Yiğit, Erol Evcil, Hayyam Garipoğlu ve Mustafa Kefeli'nin de aralarında bulunduğu 35 sanıklı ''Bankekspres davası'' ve ''Türkbank davası'' da, ağır ceza mahkemesine gönderilecek. 
     İstanbul 6 No'lu DGM'de, Dinç Bilgin, Cavit Çağlar ve Mehmet Nail Keçili'nin de aralarında bulunduğu 18 sanıklı ''Etibank Davası'', İstanbul 5 No'lu DGM'de Ali Avni Balkaner'in de aralarında bulunduğu 30 sanıklı ''Yurtbank Davası'' ile henüz ilk duruşmayı yapılmayan ve 
     sanıkları arasında Mahmut Ceylan'ın da olduğu 30 sanıklı ''Bankkapital Davası'' da mekan değişikliğine uğrayacak. 
     
     Egebank dosyası 2'ye bölünecek 
     Bu değişiklikle, İstanbul 1 No'lu DGM'de görülen ve Yahya Murat Demirel, Cavit Çağlar ve Mehmet Nail Keçili'nin de aralarında bulunduğu 38 sanıklı ''Egebank Davası'' ise ikiye bölünecek. 
     Ankara DGM Cumhuriyet Başsavcılığı'nın, Yahya Murat Demirel'in de aralarında olduğu bir grup sanık için 4422 sayılı Çıkar Amaçlı Suç Örgütleriyle Mücadele Kanunu uyarınca dava açıp dosyalarını göndermesi, İstanbul DGM Cumhuriyet Başsavcılığı'nın da sonradan ortaya çıkan sanıklar yönünden TCK'nın 313 ve 314. maddelerinden dava açması, dosyanın detaylı incelenmesini gerektirecek. 
     Bu inceleme sonucu, 313 ve 314. maddelerden dava açılan sanıklar ağır cezaya gönderilirken, Yahya Murat Demirel'in da aralarında bulunduğu 4422 sayılı kanundan yargılanan sanıklar ise DGM'de kalacak. 
     
     Diğer davaların durumu 
     İşadamı Nesim Malki'nin Bursa'da öldürülmesiyle ilgili ''çete''nin içinde yer aldıkları öne sürülen Erol Evcil'in de aralarında bulunduğu 18 sanıklı dava ile ''çete elebaşı'' Ayvaz Korkmaz hakkındaki davalar 
     da TCK'nın 313 ve 314. maddelerinden açıldığı için ağır ceza mahkemesine gönderilecek. ''Çete elebaşı'' Alaattin Çakıcı'nın Fransız Konsolosluğu'ndaki görevliye saldırı girişimi, Nuri ve Vedat Ergin kardeşlerin, Zeytinburnu ve Gültepe'de 2 kahvehanenin taranması, eski başkan Gürbüz Çapan'ın da aralarında bulunduğu 42 sanığın Esenyurt Belde Belediyesi'ndeki yolsuzluk iddiası ile ''Adnan Hoca'' olarak tanınan Adnan Oktar, Devlet Tiyatroları eski Genel Müdürü Rahmi Dilligil, Mali Şube eski Müdürü Salih Güngör ve Sincan Aşireti lideri Murat Sincar haklarında açılan davalar ise 4422 sayılı Kanun engeline takılacak. 
     
     Hukukçu görüşü 
     İstanbul Üniversitesi emekli öğretim üyesi, ceza ve ceza usul hukuku profesörü Erdener Yurtcan, 4422 sayılı Çıkar Amaçlı Suç Örgütleriyle Mücadele Kanunu'nun mafya tipi örgütlenmeyi cezalandıran bir yasa olduğunu, temelinin cebir, şiddet, şantaj gibi iradeyi bozan sebeplerle bir takım suçların işlenmesini, bu tür örgütlenmelerin bir takım menfaatler elde etmesini engellemek olduğunu kaydetti. 
     Kanunda yapılan değişikliklerin, kanunun metninde belirsizlik taşıyan bazı unsurlara açıklık getirildiğini belirten Prof. Dr. 
     Yurtcan, İstanbul DGM'de açılan bazı davaların iddianamelerini incelediğinde, suç kapsamının 4422 sayılı Kanunu'na girmesi için konunun çok zorlandığını gördüğünü, yapılan değişikliklerin yargıçların bazı unsurları daha rahat değerlendirmesini sağlayacağını ifade etti. 
     Kanundaki değişikliğin suç unsurunun da değişmesi demek olduğunu belirten Prof. Dr. Yurtcan, bunun faillerin lehinde olması durumunda uygulanacağını söyledi. 
     İstanbul DGM'de görülen 6 banka davasından 5'nin ''Cürüm işlemek için teşekkül oluşturmak'' ve ''Cürüm işlemek için oluşturulan teşekküle yardım ve yataklık etmek'' suçlarını düzenleyen TCK'nın 313 ve 314. maddelerinden açıldığını ifade eden Prof. Dr. Yurtcan, DGM'lerin Kuruluş ve Yargılama Usulleri Hakkındaki Kanun'nun 9. 
     maddesinde yapılan değişiklikle bu suçların DGM kapsamından çıktığını hatırlattı. Bu nedenle 5 banka davasının ''Görevsizlik kararı'' ile yetkili Ağır Ceza Mahkemeleri'ne gönderileceğini belirten Prof. Dr. Yurtcan, iddianamesinde 4422 sayılı Kanun'a yer verilen Egebank davasının ise İstanbul DGM'de sürdürüleceğini kaydetti. İstanbul Barosu Genel Sekreteri Ali Saydı da, 4422 sayılı Kanun kapsamında açılan davalarda, mahkemenin yargılama aşamasında suç tasnifi konusunda başka bir kanaate varması durumunda, söz konusu davada ''Görevsizlik kararı'' verebileceğini kaydetti. 
     






</TEXT>
</DOC>
