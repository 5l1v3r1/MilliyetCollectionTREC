<DOC>
<DOCNO> 66792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/09/son/sonspo01.html </URL>
<DATE> 2002/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Lucescu yine sertlikten yakındı, Malatyaspor'un primine taktı... 
</HEADLINE>
<TEXT>

     Galatasaray Teknik Direktörü Mircea Lucescu, karşılaştıkları rakiplerin kendilerinden puan aldıklarında bayram yaptıklarını, bu nedenle de oldukça agresif oynadıklarını söyledi. 
     Malatyaspor'la çok zor bir maç yaptıklarını ifade eden Lucescu, düzenlediği basın toplantısında, rakiplerinin son 4 maçını kazandığını hatırlattı, bu gece ortaya koydukları futbolla da elde ettikleri skorların tesadüfi olmadığını gösterdiklerini kaydetti. 
     Lucescu, bozuk zeminin aleyhlerine olduğunu ifade ederek, şöyle devam etti 
     ''Zemin istediğimiz gibi değildi. Bozuk zemin rakibimizin işini kolaylaştırdı. Daha ilk yarıda iki oyuncumuzu kaybettik. Bu şartlar altında iyi oynadık ve tempoyu yakaladık. Oyun bizim kontrolümüz altındaydı. Daha da gol atabilirdik. Ancak kaçan goller için kimseyi suçlamıyorum.'' Avrupa Şampiyonlar Ligi maçları öncesinde, geçen sezon olduğu gibi yine çok oyuncu kaybettiklerini anlatan Lucescu, ''Geçen sezon da aynı şey olmuştu. Rakiplerimiz bize karşı çok agresif ve hırçın oynuyor. 
     Bense oyuncularıma onlar kadar agresif olmalarını söyleyemiyorum. Ama basında okuduğuma göre, Galatasaray galibiyetine 10 milyar lira prim veriliyormuş. Rakiplerimiz Galatasaray'a karşı daha agresif oynuyor. 
     Öteki takımlara karşı aynı tempolu oyunu göremiyorum'' şeklinde konuştu. 
     Lucescu, Murat'ın bugüne kadar 6 maçta oynadığını, ancak en iyi futbolu bugün sergilediğini ifade etti. 
     Perez'in, kendisine ''Kırmızı kart gördüğüm pozisyonda ayağıma darbe aldım ve dengemi kaybettim'' dediğini belirten Rumen çalıştırıcı, bu nedenle kırmızı kart kararının ağır olduğunu düşündüğünü dile getirdi. 
     Lucescu, bir soru üzerine Fenerbahçe maçında kafasına çakmak, pil ya da cep telefonu gelmeyeceğini ümit ettiğini, sonuçta sahada futbol oynanacağını söyledi. 
     Lucescu, Galatasaray'ın her zaman bir makine gibi kazanmak zorunda olduğunu belirtirken, takımın şu anda gösterdiği uyum ve performanstan memnun olduğunu sözlerine ekledi. 
     
     Doğan "İsminden ürktük" 
     Malatyaspor Teknik Direktörü Ziya Doğan, son haftalardaki çıkışlarını devam ettirmek istediklerini kaydederek, ''Bu çıkışın tesadüfi olmadığını göstermek istiyorduk. Ancak bu fırsatı iyi değerlendiremedik'' dedi. 
     Zaman zaman Galatasaray'a göre daha iyi oynadıklarını ve kontrataktan gol aradıklarını belirten Doğan, ''Maçın hakkı beraberlikti. Bu maçı unutmalıyız. Galatasaray'ı gözümüzde fazla büyüttük. Futbolcularımız ürkerek geri çekildiler. Rakibin isminden ürktüler. Ayrıca Mithat'ın eksikliğini de hissettik'' diye konuştu. 
     Ziya Doğan, büyük kulüplerin yöneticilerinin hakemler hakkında açıklama yapmaması gerektiğini de dile getirerek şunları söyledi 
     'Lütfen bu insanları rahat bıraksınlar. Dengesiz demeçlerle hakemler günah keçisi haline getiriliyor. Onlar da bu baskı altında zor durumda kalıyor. Kaybedenler hakeme saldırıyor. Biz yenildik, bunu biliyoruz.'' Doğan, sahada futbol kuralları içinde agresif olduklarını, maç kazanmak için de bunu yapmak zorunda olduklarını sözlerine ekledi. 
     






</TEXT>
</DOC>
