<DOC>
<DOCNO> 88132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/05/son/sonspo24.html </URL>
<DATE> 2002/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Rivaldo "Kurnazlık futbolun bir parçasıdır" 
</HEADLINE>
<TEXT>

     17. Dünya Kupası finallerinin C Grubu'nda Türkiye ile yaptıkları maçta, son dakikada hakemi aldatmaya yönelik ''abartılı'' hareket yaptığı için toplam 11 bin 500 İsviçre Frangı para cezası verilen Brezilyalı Rivaldo, cezaya tepki gösterdi. 
     'Rivaldo, ''kurnazca'' hareketin futbol oyununun önemli bir parçası ve futbolcunun bir yeteneği olduğunu söyledi. 
     Cezanın açıklanmasından sonra gazetecilere konuşan Rivaldo, cezayla ilgili fazla bir yorum yapmak istemediğini, çünkü Türkiye maçının geride kaldığını bildirdi. ''Şimdi, gelecek maçı düşünme zamanı'' diyen yıldız futbolcu, yaptığı hareketin, daha sonraki gelişmelere değip değmeyeceği konusunda da, ''Değer, çünkü bu, oyunun bir parçasıdır'' yorumunu yaptı. 
     Rivaldo, şöyle konuştu 
     ''İnsanlar, bundan önceki 90 dakikada benim ve Brezilya Milli Takımı'nın neler yaptığını unuttu. İnsanlar, tek bir olay yüzünden, maçta olan herşeyi unuttu. Bu da futbolda her zaman görülen bir durumdur. 
     Benim olayım, futbolda ne ilktir, ne de son olacak. Bundan sonra bu tip olaylarda da ceza verilip verilmeyeceğini göreceğiz.'' Rivaldo sözlerini, ''Futbol bir oyundur ve bu oyundakiler de kurnaz olmalıdır'' diyerek tamamladı. 
     





</TEXT>
</DOC>
