<DOC>
<DOCNO> 70272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/son/sontur01.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof.Görür ''Deprem 1. derecede tehlikeli fay üzerinde oldu'' 
</HEADLINE>
<TEXT>

     TÜBİTAK Marmara Araştırma Merkezi MAM Başkanı Prof. Dr. Naci Görür, İstanbul'da meydana gelen depremin açıklandığı gibi 4.8 değil, 4.0 büyüklüğünde olduğunu bildirdi. 
     Prof. Dr. Görür, geçen yıl Bakırköy açıklarında meydana gelen 4.0 büyüklüğündeki depreme de işaret ederek, ''Bugünkü deprem bundan batıya doğru yaklaşık 30 kilometre gibi bir mesafede oluştu. İkisinin arası Orta Marmara Sırtı, sismik bakımdan bir suskunluk içermektedir. Sismik boşluk demek istemiyorum. Bu durum da olası Marmara depremini ciddiye almamız gerektiğinin bir başka kanıtıdır'' dedi. 
     Prof. Dr. Görür, depremle ilgili yaptığı değerlendirmede, depremin, Marmara Ereğlisi'nin 25 kilometre güneydoğusunda, Silivri'nin 31 kilometre güneyinde, Marmara Adası'nın ise 40 kilometre kuzeydoğusunda meydana geldiğini kaydetti. 
     Bu depremin Le Suroit gemisinin araştırmaları sonucu hazırlanan fay haritasında, ''Orta Marmara çukurluğunun doğusunu sınırlayan 1. derecede tehlikeli 110 kilometre uzunluğundaki Marmara fayı üzerinde meydana geldiğini'' vurgulayan Prof. Dr. Görür, şunları söyledi 
     ''Yanal atımlı bir fay karakteri söz konusudur. Bu fayın algılanması yanlış yapılmamalıdır. Bu depremin oluşumu Marmara'da beklediğimiz deprem tehlikesini azaltmayacaktır. Aksine TÜBİTAK Marmara Araştırma Merkezi, İTÜ ve Fransız ekibiyle yaptığımız çalışmalarda ortaya koyduğumuz gibi bu deprem, 1. derecede tehlikeli Marmara fayı üzerinde meydana gelmiştir. 
     Bu fay, Tekirdağ ile Orta Marmara sırtının doğu ucu ile Avcılar'ın güney açıklarına kadar uzanmaktadır. Bu deprem, kırıldığı takdirde 7 veya üzerinde büyüklükte deprem oluşturacak büyük fay kırığının üzerindedir. 
     Dolayısıyla deprem, bu kırığın çok canlı olduğunun ve Marmara'da 30 yıl içinde öngördüğümüz depremi oluşturacağının bir kanıtı olarak algılanmalıdır. 
     O bölge kabuğunun zaman zaman küçük kırılmalarla bu depremleri ürettiği ve büyük depreme de hazırlıklı olmamız gerektiğinin bir işareti olarak düşünülmelidir.'' 
     
     Orta Marmara sırtında sismik suskunluk 

     Prof. Dr. Görür, en geçerli bilimsel yöntemlerle Parson ve arkadaşları tarafından yapılan, stres transferi ile tarihsel deprem kayıtlarına dayanan araştırmaya göre, 1999'dan itibaren önümüzdeki 10 yıl içerisinde depremin olma olasılığının yüzde 32, 22 yıl içerisinde yüzde 50, 30 yıl içerisinde de yüzde 62 olduğunu söyledi. 
     Bunun çok ciddi bir risk olduğunu ifade eden Prof. Dr. Görür, ''Bu periyot bile bizi alarma geçirmelidir. Bugün başlansa 10 yılda İstanbul ve Marmara'nın ancak bir kısmını depreme dayanıklı hale getirirsiniz ve on binlerin canını kurtarırsınız. 30 yıl içinde hazırlık yapılırsa yüz binleri kurtarırsınız'' diye konuştu. 
     






</TEXT>
</DOC>
