<DOC>
<DOCNO> 97561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/son/sontur13.html </URL>
<DATE> 2002/07/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Baykal "Kararı Derviş verecek" 
</HEADLINE>
<TEXT>

     CHP Genel Başkanı Deniz Baykal, ekonomiden sorumlu Devlet Bakanı Kemal Derviş'in CHP'ye girip girmeyeceği konusunda, "Bilemem, bu kararı kendi alacaktır ve inanıyorum çok doğru bir karar alacaktır" yorumunu yaptı. 
     Baykal, CHP Genel Merkezi'nde Milli Takımlar Sorumlusu Selami Özdemir'le görüştü. Görüşme öncesinde gazetecilerin sorularını yanıtlayan Baykal, ekonomiden sorumlu Devlet Bakanı Kemal Derviş'in Amerika ziyareti sonrasında CHP'ye girip girmeyeceğine ilişkin bir soruya, "Bilemem, bu kararı kendi alacaktır ve inanıyorum çok doğru bir karar alacaktır" yanıtını verdi. 
     Baykal, MHP Genel Başkanı ve Başbakan Yardımcısı Devlet Bahçeli'nin 3 Kasım'da seçim yapılmaması durumunda hükümette kalmayacaklarına ilişkin açıklamalarını değerlendirirken, "Üzüntü verici bir manzara, Türkiye'yi yönetenlerin basireti bağlandı" yorumunu yaptı. 
     
     BİRAN ÖNCE SEÇİM KARARI ALINSIN 
     Türk ekonomisinin bu siyasi karmaşadan dolayı ağır yük altına girdiğini belirten Baykal, faizlerin bu hükümetle düşürülmesinin mümkün olmadığını savundu. Baykal, böyle bir istikrar programının dünyanın hiçbir yerinde başarılı olamayacağını kaydederek, "Bu hükümet, 2004'te dahi faizleri indiremez gerçekçi olmak lazım. Türkiye'nin önünün açılması için seçim kararı alınması lazım" dedi. 
     Meclis'in toplanamamasının çok üzüntü verici bir durum olduğunu ifade eden Baykal, bu süreçte öncelikle AB yasalarının çıkmasını isteyenleri de samimi bulmadığını belirtti. Komisyonlar şekillenmeden yasaların çıkarılamayacağını anlatan Baykal, "Sadece zaman kazanmak istiyorlar" diye konuştu. 
     
     BAYKAL'A MİLLİ TAKIM FORMASI 
     CHP Genel Başkanı Baykal, daha sonra Milli Takımlar Sorumlusu Selami Özdemir'i dünya kupası karşılaşmalarında elde edilen başarılardan dolayı tebrik etti. Türk halkının, Milli Takımın başarılarını unutmaması gerektiğini belirten Baykal, "Milli Takım anlayışını, siyasete taşımak istiyoruz" dedi. 
     Selami Özdemir ise Deniz Baykal'a gösterdiği ilgiden dolayı teşekkür ederken, Milli Takım Futbolcusu Ergün Pembe'nin 18 numaralı formasını Baykal'a hediye etti. 
     





</TEXT>
</DOC>
