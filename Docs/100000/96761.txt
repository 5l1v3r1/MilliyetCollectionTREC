<DOC>
<DOCNO> 96761 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/19/son/sondun22.html </URL>
<DATE> 2002/07/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa genelevlerin tekrar açılmasını istiyor. 
</HEADLINE>
<TEXT>

     Fransa'ya Afrika ve doğu Avrupa ülkelerinden gelen hayat kadınlarının sayısındaki patlama ve yaşı küçük hayat kadınlarının giderek artması, bu konuda denetimin daha fazla olacağı gerekçesiyle genelevlerin tekrar açılması tartışmalarını başlattı. 
     Fransa'da iktidarda bulunan sağ partinin Paris milletvekili Françoise de Panafieu'nun hayat kadınlarının denetimi ve küçük yaştaki çocukların fuhuşa sürüklenmesiyle mücadelede daha etkili olacağı için genelevlerin tekrar açılması önerisine, muhalefette yer alan Sosyalist Parti'nin yine Paris milletvekili Christophe Caresche ve Paris Belediye Başkan Yardımcısı Anne Huildalgo'dan da destek geldi. 
     Başta Paris, Lyon ve Strasbourg kentlerinde belediye başkanlarının, kent merkezlerinde sokaklarda müşteri arayan hayat kadınlarına savaş açması ve hükümetin Afrika ve doğu Avrupa'dan gelen hayat kadınlarının sınır dışı etmek konusunda yasa hazırlama girişimi de, genelev açılıp açılmaması konusundaki tartışmaların özellikle tekrar gündeme gelmesine neden oluyor. 
     
     MECLİS'TE GENELEV TARTIŞMASI 

     Sağ parti hükümetinin, polis ve jandarmaya bütçeden daha fazla ödenek ayrılması yolunda hazırladığı yasa tasarısının mecliste tartışılması sırasında da, genelevlerin açılıp açılmaması konusu bir kez daha gündeme geldi. 
     Mecliste yapılan tartışmada söz alan milletvekillerinin bir kısmı, genelevlerin tekrar açılmasının insan haklarına aykırı olacağı, bunun adeta köleliğe teşvik ve kadının meta olarak kullanımına teşvik anlamına geleceğini savunurken, diğer bir grup milletvekili genelevlere izin verilmesiyle hayat kadınlarını daha yakından izlenmesine ve kontrol altına alınmasına olanak sağlayacağını ileri sürdüler. 
     Fransa'da, yarısından fazlası Paris'te olmak üzere 20 bin hayat kadını olduğu tahmin ediliyor. Fransa'da genelev açılması yasak, ancak polis hayat kadınlarının cadde üzerinden müşteri almasına karşı çıkamıyor. 
     





</TEXT>
</DOC>
