<DOC>
<DOCNO> 83735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/soneko14.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'nın kurumlar vergisi rekortmenlerinde "kamu" ağırlığı.. 
</HEADLINE>
<TEXT>

     Başkent'in kurumlar vergisi rekortmenleri listesine, kamu kuruluşları damgasını vurdu. Merkez Bankası, 1.4 katrilyon liralık vergiyle, Ankara'nın en fazla vergi ödeyecek kuruluşu oldu. 
     Ankara Defterdarı Ali Karaarslan, başkentin kurumlar vergisi rekortmenlerini yazılı bir açıklama ile kamuoyuna duyurdu. 
     Açıklamaya göre, geçen yıl 218.8 trilyon lira tahakkuk eden kurumlar vergisi ile birinci sırada yer alan Merkez Bankası, bu yıl da 1 katrilyon 463 trilyon liralık vergi ile rekortmen oldu. Merkez Bankası'nın vergiye tabi 2001 yılı geliri de 4 katrilyon 879 trilyon 833 milyar lira olarak belirlendi. 
     Türk Telekom 1.5 katrilyon liralık matrah karşılığı ödeyeceği 450 trilyon 121 milyar liralık kurumlar vergisi ile ikinci sırada yer alırken, bunu 1 katrilyon 56.3 trilyon liralık matrah ve 316 trilyon 907 milyar liralık vergi ile Ziraat Bankası izledi. 
     Başkent'in en fazla vergi ödeyecek 10 kurumunun 8'ini kamu kuruluşları oluşturdu. Devlet Hava Meydanları, İller Bankası, Toprak Mahsulleri Ofisi, Eti Holding ve Posta ve Telgraf Teşkilatı listede kamu temsil eden diğer kuruluşlar olarak sıralandı. 
     Bir kuruluşun isminin açıklanmadığı listenin ilk 10'unda, özel sektör de N.V Turkse Perenco Ankara Şubesi ile temsil edildi. 
     Ankara Defterdarı Karaarslan, açıklamasında 2001 yılına ilişkin en fazla kurumlar vergisi ödeyecek ilk 100 mükellefin 48'ini, geçen yıl sıralamaya giremeyip de bu yıl listeye giren kuruluşların oluşturduğunu belirtti. 
     Geçen yıl 51 bin 450 kurumlar vergisi beyannamesinin verildiği başkentte, bu yıl sayının bin 182 olarak gerçekleştiğini kaydeden Karaarslan, ''Geçen yıl ilimizde ilk 100'e giren kurumlar vergisi mükelleflerine ilişkin tahakkuk eden toplam vergi 656 trilyon lira iken bu yıl 2.7 katrilyon lira olarak gerçekleşmiştir'' dedi. 
     





</TEXT>
</DOC>
