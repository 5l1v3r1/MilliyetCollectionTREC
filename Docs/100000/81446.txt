<DOC>
<DOCNO> 81446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/01/son/sondun21.html </URL>
<DATE> 2002/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin, Fransa ve Yunanistan'da 1 Mayıs kutlamaları 
</HEADLINE>
<TEXT>

     Çin'de halk, 1 Mayıs İşçi Bayramı'nı parklarda kutladı. 
     Başkent Pekin'deki parklarda çeşitli müzik ve dans gösterileri ile çiçek sergileri düzenlendi. İşçi Stadyumu'nda da bu akşam ''Futbolu Geliştirme'' konulu sanat gecesi düzenlenecek. 
     Çin'in sanayi kenti Şanghay'da Örf ve Adetler Festivali, Uluslararası Kültür ve Konfeksiyon Fuarı ve Wushu Fuarı düzenlendi. 
     Sichuan eyaletinde ise ''Ekoloji ve Çevre'' konulu uluslararası kano yarışları yapılıyor. 
     Öte yandan, Çin Uluslararası Radyosu'nun haberine göre, çok sayıda Çinli 1 Mayıs'ı yurtdışında geçiriyor. 
     1 Mayıs tatili dolayısıyla Pekin'e 2 milyon 200 bin yerli turistin 
     geldiği tahmin edilirken, 5 milyon Pekinlinin de kent dışına çıktığı tahmin ediliyor. 
     
     FRANSA'DA 1 MAYIS GÖSTERİLERİ LE PEN KARŞITI PROTESTOLARA DÖNÜŞTÜ- 
     Fransa genelinde 1 Mayıs İşçi Bayramı gösterileri, cumhurbaşkanlığı seçimlerinin ikinci turuna kalan aşırı sağcı Jean-Marie Le Pen karşıtı gösterilere dönüştü. 
     Başta başkent Paris olmak üzere 70 ilde, gösterilere katılan onbinlerce kişi, Le Pen'i ve aşırı sağı protesto etti. 
     Gösterilere işçi sendikaları dışında, yabancı düşmanlığı ve ırkçılıkla mücadele eden dernekler, sol partiler ve öğrenciler yoğun ilgi gösterdi. 
     Bu arada, Le Pen karşıtlarının bu sabah Paris'te düzenledikleri gösteriye katılanların sayısının 50 bine ulaştığı bildirildi. 
     Paris polisi, 1 Mayıs'ta Le Pen karşıtları ve yandaşlarının yapacağı gösteriler için farklı saat ve güzergahlar belirlemişti. 
     Başkentteki gösterilerde, iki grup arasında bir olay çıkmaması için 4 bin civarında polis görev yapıyor. 
     Cumhurbaşkanlığı seçimlerinin ikinci turu, 5 Mayıs Pazar günü yapılacak. 
     
     ATİNA'DAKİ GÖSTERİLER ABD VE İSRAİL KARŞITI GÖSTERİLERE DÖNÜŞTÜ 
     Yunanistan'da, 1 Mayıs İşçi Bayramı dolayısıyla çeşitli kentlerde gösteriler düzenlenirken, başkent Atina'da İşçi Federasyonu GSEE ve sol partilerin gösterileri ABD ve İsrail karşıtı gösterilere dönüştü. 
     Atina'da öğle saatlerinde Sintagma meydanında toplanan binlerce kişi, ABD ve İsrail büyükelçiliklerine doğru yürüyüşe geçti. Amerikan ve İsrail karşıtı sloganlar eşliğinde önce ABD ve daha sonra da İsrail büyükelçiliklerine gelen göstericiler, burada İsrail bayrağına sarılı ABD Başkanı George Bush ve İsrail Başbakanı Ariel Şaron'un kuklalarını yaktı. 
     Göstericiler, daha sonra olaysız dağılırken, polisin çevrede geniş güvenlik önlemleri aldığı dikkat çekti. 
     Yunanistan'ın diğer kentlerinde de işçi dernekleri gösteriler düzenledi. 
     





</TEXT>
</DOC>
