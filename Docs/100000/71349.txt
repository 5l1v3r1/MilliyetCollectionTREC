<DOC>
<DOCNO> 71349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/07/son/sonspo24.html </URL>
<DATE> 2002/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bilgili "Stada sponsor alacağız ama ismini değiştirmeyeceğiz" 
</HEADLINE>
<TEXT>

     Beşiktaş Kulübü Başkanı Serdar Bilgili, BJK İnönü Stadı'nın sponsorluk projesini yeniden seçilmesi durumunda mutlaka gerçekleştireceklerini söyledi. 
     İstanbul Üniversitesi İktisat Fakültesi İktisat Kulübü'nde ''Kulüplerde Şirketleşme'' konusunda bir söyleşi yapan Serdar Bilgili, BJK İnönü Stadı'ndaki sponsorluk projesinin yanlış aktarıldığını söyledi. 
     Avrupa ve ABD'de birçok stat sponsoru firmanın bulunduğunu anlatan Bilgili, şöyle konuştu 
     ''Bu sponsorluk, isim değiştirilmesi, ürünlerin satılması, stadın içinde bazı yerlere sponsorun isminin yazılması şeklinde olabiliyor. 
     ABD'de Pepsi Arena var, Hollanda'da da PSV Eindhoven Stadı'nın ismi Philips olarak değiştirildi. Bu tür sponsorluk anlaşmalarında genelde yıllık 1.5-2 milyon dolar sponsorluk bedeli ödeniyor. 
     Biz bu modeli oluştururken, hiçbir zaman BJK İnönü Stadı'nın ismini değiştirmeyi düşünmedik. Carsberg firmasının ismini yanına almak istedik. Stadın içinde Carsberg Arena yazacaktı. 15 milyon dolar bizim talebimizdir. Biz bu paketten hiçbir şekilde çekinmedik. Statla ilgili her türlü yaptırım bizim elimizde. İstediğimizi yapma hakkına sahibiz. İster ismini değiştiririz, istediğimiz tabelaya koyarız. Ne koyacağımıza kimse karışamaz. Ama hiçbir zaman tarihimize saygısızlık yapmadık.'' Stat sponsorluk projesinden kendilerinin vazgeçmediklerini, Carsberg firmasının geri adım attığını kaydeden Bilgili, yeniden seçilirlerse stada bir sponsor bulacaklarını anlattı. 
     
     "Daum ile transfer çalışmalarına başladık" 
     Bilgili, 3 ay önce futbol takımının istenilen düzeyde olmaması ve mali olarak istedikleri sonuçları alamamalarından dolayı görevi bırakmayı düşündüğünü belirterek, ''Fakat 3 ay içindeki mucizevi gelişmelerden sonra yeniden aday olmaya karar verdim. Halka arz sonucu 20 milyon dolar kasamıza koyduk ve futbol takımı da lider oldu'' dedi. 
     Kongre için hazırlık yapmamaya çalıştığını kaydeden Bilgili, ''Çünkü Beşiktaş, şu anda kupada ve ligde şampiyonluğa doğru gidiyor. 
     Daum ile birlikte önümüzdeki dönemin transfer ve kamp çalışmalarına başladık. Umarım seçim çalışmaları, yalanlar, iftiralar ve hakaretlerden uzak, Beşiktaş'ın kalitesini yükseltmeye yönelik olur'' diye konuştu. 
     Bilgili, hatalarını kabul etmekten hiçbir zaman çekinmediğini ifade ederek, şöyle devam etti 
     ''Başkan seçildiğimde, bu kulübü benden daha iyi yönetecek birinin olmadığını düşünüyordum. Çünkü kulüpte 6-8 yıllık yöneticilik ve iş hayatı tecrübem vardı. Bugün geriye dönüp baktığımda hiçbir şey bilmediğimi farkettim. Kulüp yönetmek, şirket yönetmeye benzemiyor. 
     Verdiğiniz bütün kararlarda toplumsal değerleri de gözönüne almak zorundasınız. Hatalarımızdan ders aldık. Şu anda çok olgun bir başkan olduğumu düşünüyorum.'' 
     
     "Hisselerin düşmesi spekülatif" 
     Bir öğrencinin ''Beşiktaş'ın hisseleri düşerken, sizin hisseleriniz yükseliyor. Bunu nasıl değerlendiriyorsunuz '' biçimindeki sorusu üzerine Bilgili, kendi şirketiyle Beşiktaş Kulübü hisseleri arasında hiçbir bağlantı olmadığını söyledi. 
     Tekstil sektörünün kriz dönemini en rahat atlatan sektör olduğunu anlatan Bilgili, şöyle devam etti 
     ''Doların artması bizim bilançolarımıza iyi yansıdı. Şirketim bu yıl 1.6 trilyon civarından kar açıkladı. Hissemizin artış nedeni bu. 
     Ancak bazı spekülatörler benim seçimden sonra da başkan olacağıma dair oyunlar oynuyor. Benim şirketiminin performansıyla benim başkan olmamın hiçbir bağlantısı yok. Çünkü devletle bir işimiz yok.'' Bilgili, bir öğrencinin ''17 bin üyeden yalnızca 400'ü hisse almış. Seçim öncesi bir komployla mı karşı karşıyasınız '' sorusuna ise ''Beşiktaş'ın hisselerinde yaşanan düşüş konusunda benim aldığım bir takım bilgiler var. Sermaye Piyası Kurulu mevzuatı açısından konuşmam mahsurlu. Fakat bu hareketler spekülatif hareketlerdir. 
     Hiçbir şekilde bir şirketin hisseleri 1 hafta içinde yüzde 50 düşmez. 
     Düşmesi için o şirkette bir yalan bilgi verilmesi, bizim birilerini kandırmış olmamız lazım. Düşüşün hiçbir mantıklı açıklaması yok. 
     Galatasaray ve Beşiktaş'ın halka arzı aynı anda yapılmıştır. Bu hisseleri kimler kontrol etmeye çalışmıştır. Benim kafamda soru işaretleri var. Ancak bunlar kısa dönemli hareketlerdir. Gerçek yatırımcının dikkatli olması gerekir'' diye yanıt verdi. 
     
     "Fenerbahçe'yi stattan dolayı kutluyorum" 
     Bilgili, Fenerbahçe Kulübü Başkanı Aziz Yıldırım'ın halka arzla ilgili açıklaması hakkındaki bir soru üzerine, Beşiktaş ve Galatasaray'ın halka arzında yaşanan düşünün bugün Türkiye Ligi'nde başka bir kulübün halka arzını belirli bir süre içinde olanaksızlaştırdığını söyledi. 
     Bilgili, bir şirketin değerlendirilmesinin tamamıyla gelir ve giderler içinde mali tablolarla ilgili olduğunu anlatarak, ''Yıldırım'ın Fenerbahçe'nin değeri 1 milyar dolardır açıklaması, maçtan sonra verilmiş bir demeç. Fenerbahçe'nin bizden ve Galatasaray'dan stat dışında ekstra bir gelirinin olmadığını biliyorum. Ancak stat da çok önemli bir gelir kaynağıdır. 
     Fenerbahçe'yi bu konuda tebrik ediyorum'' diye konuştu. 
     Şirketleşmeden sonra bilet gelirlerinin vergisiz bir biçimde şirkete girmesini sağlayacaklarını belirten Bilgili, BJK İnönü Stadı'nın kapasitesini artırmak için gelecek yıl çalışmalar yapmayı planladıklarını söyledi. 
     Bşaka bir soru üzerine de Bilgili, Beşiktaş'ın bir şampiyonluğunun sayılmamasının büyük haksızlık olduğunu ileri sürerek, ''Bununla ilgili federasyona müracaatımızı yaptık. Formamızda yıldızın bulunmaması bir protestodur. 2. yıldızı aldıktan sonra da bu protestoyu sürdürmeyi düşünüyoruz'' dedi. 
     
     Bilgili'ye büyük ilgi 
     Bilgili, söyleşi için panele girerken, amfiyi dolduran öğrenciler uzun süre Beşiktaş lehine tezahürat yaparak, başkana sevgi gösterisinde bulundu. 
     Bilgili'nin konuşması sırasında öğrenciler zaman zaman Beşiktaş lehine tezahüratlar yaparken, toplantı sonunda başkandan imza almak için birbirleriyle yarıştı. Toplantıyı düzenleyen öğrenciler, daha sonra Bilgili ile birlikte fotoğraf çektirdi. 
     Bu arada bir grup öğrenci, toplantı öncesinde ''Futbolda Şirketleşmeye Hayır'' yazılı bir bildiriyi amfinin kapısına astı. 
     Bildiride halka arz nedeniyle Bilgili eleştirilirken, ''Halka açılma, denize açıl, Beşiktaş'ı satma, arabanı sat'', ''Kulüpler taraftarlarındır'', ''Hissen kadar taraftarsın. Hisse almayan Fenerli olsun'' biçimindeki yazılar dikkati çekti. Bilgili'nin amfiye girdiği sırada da ''Yeşil saha, yeşil dolar'' yazılı küçük kağıtlar salona atıldı. 
     






</TEXT>
</DOC>
