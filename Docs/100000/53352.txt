<DOC>
<DOCNO> 53352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/yasam/yas03.html </URL>
<DATE> 2001/11/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Becker’in hesabı arşivden döndü 
</HEADLINE>
<TEXT>

Vergi ödememek için "Monte Carlo’da ikamet ediyorum" diyen ünlü tenisçi Boris Becker’in yalanı, fanatik bir hayranının arşivi sayesinde ortaya çıktı 
     DIŞ HABERLER SERVİSİ 

     Ünlü olmak bazen olmadık dertlere davetiye çıkarabiliyor. Almanların dünyaca ünlü tenisçisi Boris Becker de şöhretinin kurbanı oldu. 30 milyon frank vergi kaçırdığı gerekçesiyle Alman Vergi İdaresi’nce mercek altına alınan Boris Becker, hayranlarından birinin biriktirdiği kendisiyle ilgili haberler yüzünden köşeye sıkıştı. 
     
     Vergiden kaçıyordu 
     Olaylar dizisi, Alman Vergi İdaresi’nin Becker’i, Münih’teki villasının vergisini ödememekle suçlaması üzerine başladı. Becker ise bu villayı kullanmadığını ve kendisinin vergi cenneti Monte Carlo’da oturduğunu ileri sürerek cezadan kurtulmaya çalıştı. 
     
     Yalancının mumu... 
     Ancak Becker’in fanatik hayranı, ünlü tenisçinin bu iddiasını yalanlayıverdi. 75 yaşındaki HansGred Graffmann adlı fanatik hayran, yıllardır, hem de bir gün bile sektirmeden Boris Becker ile ilgili tüm gazete kupürlerini kesip defterine yapıştırmıştı. Bu gazete kupürlerindeki haberlerin önemli bir bölümü de Becker’in Münih’teki villasında yaptığı söyleşi veya verdiği demeçlerdi. 
     
     210 ciltlik doküman 
     İşte Vergi İdaresi, Graffmann’ın kendilerine verdiği arşivi, Becker’in Münih’teki villayı asıl ikametg h olarak kullandığının kanıtı olarak gösterip tenisçiyi köşeye sıkıştırmayı başardı. Mahkeme yeni deliller karşısında Becker’e 10 günlük cevap süresi tanıdı. 
     Becker şimdi ne yapacak bilinmez ama, ünlü tenisçi hakkında tam 210 ciltlik arşiv tutan fanatik hayran Graffmann, yol açtığı sonuçtan "üzgün olduğunu" söylemekle yetindi. 
     



 YAŞAM 



















</TEXT>
</DOC>
