<DOC>
<DOCNO> 86796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo02.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Takımlar tek tip giyinecek... 
</HEADLINE>
<TEXT>

     Uluslararası organizasyonlara katılan milli takım kafilelerinin, gerek yolculuklarda, gerek de müsabakalar sırasında farklı giysiler kullanmaları, Gençlik ve Spor Genel Müdürlüğü'nü GSGM harekete geçirdi. 
     Milli takımlarda görev alan yönetici, antrenör ve sporcuların giyim konusunda da bir birliktelik sağlaması gerektiğine inanan spor teşkilatı, yaklaşık 1 yıldır sürdürdüğü çalışmalarında son aşamaya geldi. 
     GSGM, özel bir firmaya, kırmızı ve beyaz renklerin hakim olduğu milli takım giysileri hazırlattı. Kafile giysilerinin yanı sıra, müsabakalarda kullanılacak eşorfman ve forma benzeri malzemeler de aynı renk ve modellerde olacak. 
     ''Türk modeli'' olarak isimlendirilen milli takım giysileri, gelecek ay içinde, aralarında birçok ünlü mankenin de yer alacağı bir defileyle Ankara'da tanıtılacak. 
     Gençlik ve Spor Genel Müdürü Kemal Mutlu, milli takımlarda birliktelik sağlamak amacıyla uzun süredir yürüttükleri çalışmanın sonuna geldiklerini belirterek, ''Artık takımlarımızın sırtındaki Türkiye yazısı veya ay-yıldızlı amblemimiz görünmeden de herhangi bir ekibin Türk Milli Takımı olduğu, giysileriyle anlaşılacak. Türk modeli tüm dünyada tanınacak'' diye konuştu. 
     





</TEXT>
</DOC>
