<DOC>
<DOCNO> 74472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sondun08.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Arap Zirvesi'nde liderlere suikast yapılacak iddiası 
</HEADLINE>
<TEXT>

     Lübnan'ın başkenti Beyrut'ta çarşamba günü başlayacak Arap zirvesi sırasında, Mısır Devlet Başkanı Hüsnü Mübarek ile Ürdün Kralı Abdullah'a suikast yapılacağı iddia edildi. 
     ''World Net Daily'' adlı internet sitesinde yer alan habere göre, bu yoldaki bilgiler sağlam kaynaklar tarafından, 1993 ve 1995 yıllarında 2 suikastten kurtulan Mısır Devlet Başkanı Hüsnü Mübarek'e iletildi. Bunun üzerine Mübarek'in, Arap zirvesine katılmama kararı aldığı belirtildi. 
     Mübarek, suikastların arkasında, Lübnan'da konuşlanan Hizbullah örgütü ile Ayn El Hilva mülteci kampındaki Filistinli milislerin olduğunda da bulundu. Haberde, FKÖ lideri Yaser Arafat'ın da zirveye katılmayabileceği öne sürüldü. 
     Ancak çeşitli çevrelerin, çarşamba gününe kadar Mübarek'e yoğun baskı yapacakları ve zirveye katılmaya iknaya çalışacakları kaydedildi. 
     
     Suikastı kim gerçekleştirecek 
     ''World Net Daily''nin haberine göre, suikasti gerçekleştirecek kişiler El Kaide ile yakından ilişkili. Bunlardan birinin İmad Mughniyeh, diğerinin ise Ebu Zubeyde olduğu saptandı. Mughniyeh kısa süre önce Bekaa vadisinde görülmüştü. Ebu Zubeyde'nin ise Afganistan'dan İran yoluyla kaçtıktan sonra güney Lübnan'da bulunan Filistinlilere sığındığı ifade ediliyor. 
     Haberde, zirveye katılanlara yönelik şarbon saldırısında bulunulabileceği iddiası da yer aldı ve bu yoldaki iddianın, Mübarek ile temas kuran kaynaklar tarafından verildiği belirtildi. 
     Öte yandan, devlet başkanlarının zirveye katılmak üzere ayrılmalarını fırsat bilen aşırı unsurların Mısır ve Ürdün'de karışıklık çıkarmaya hazırlandıkları da ortaya atılan iddialar arasında. 
     






</TEXT>
</DOC>
