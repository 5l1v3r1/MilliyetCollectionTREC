<DOC>
<DOCNO> 79654 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/21/son/sontur06.html </URL>
<DATE> 2002/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Sigarayı bırakan imama bir maaş ikramiye... 
</HEADLINE>
<TEXT>

     Sağlık Bakanlığı'nca başlatılan ''Sigarayı bırak, 4 milyar lira kazan'' kampanyasına, Edremit Müftülüğü'nden destek geldi. Müftülük, sigarayı bırakan din görevlisine, bir maaş tutarında ikramiye verecek. 
     Edremit Müftüsü Yusuf İzzettin Konuk, imam ve müezzinlerin, üstlendikleri misyon gereği topluma örnek olmaları gerektiğini belirterek, bu doğrultuda sigarayı bırakacak din görevlilerini ödüllendirmeyi uygun bulduklarını söyledi. 
     Kuruma bağlı çalışanlar arasında sigara içme alışkanlığının düşük olduğunu bildiren Konuk, ''Kurum çalışanlarımıza bir duyuru yaptık. Sigarayı bırakacak arkadaşlarımıza, bir maaş tutarında ikramiye vereceğiz'' dedi. 
     Edremit Müftülüğü'ne bağlı din görevlileri uygulamanın çok faydalı olacağını belirterek, ''Sigara tiryakisi arkadaşlarımız bu zararlı alışkanlığı bırakarak hem sağlık yönünden hem de maddi yönden kazançlı çıkacak'' dediler. 
     





</TEXT>
</DOC>
