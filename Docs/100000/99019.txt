<DOC>
<DOCNO> 99019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/31/siyaset/siy02.html </URL>
<DATE> 2002/07/31/ </DATE>
<TIME>  </TIME>
<AUTHOR>  </AUTHOR>
<HEADLINE>
SAVAŞ ALARMI 
</HEADLINE>
<TEXT>

ABD’nin İncirlik dışındaki askeri üsleri de kullanmak istemesi, Ankara’yı karıştırdı. Irak Operasyonu nedeniyle, 3 Kasım’da yapılması planlanan seçimin ertelenmesi gündemde 
     ÖNDER YILMAZ, UTKU ÇAKIRÖZER, ELÇİN ERGÜN Ankara 

     ABD, Irak’a yapacağı askeri operasyon için Türkiye’ye kara birlikleri konuşlandırma ve İncirlik dışındaki askeri üsleri kullanma talebinde bulundu. Hükümet taleplerin karşılanması için Meclis’ten yetki almaya hazırlanırken, Irak’a yapılacak askeri operasyon, "3 Kasım’daki erken seçimin" ertelenmesini gündeme getirdi. 
     Başkent dün, ABD Büyükelçisi Robert Pearson’un Dışişleri Bakanlığı’na ilettiği "askeri talepler içeren "Irak mesajıyla" heyecanlı trafiğe sahne oldu. Bush yönetiminin Pearson aracılığıyla ilettiği mesajda, Irak’a yapılacak askeri müdahale için "Türkiye’ye kara birlikleri konuşlandırma" ve "İncirlik dışındaki hava üslerinin ABD savaş uçaklarına açılması" için izin istediği ileri sürüldü. 
     
     Topluca Köşk’e çıktılar 
     ABD’nin talepleri Başbakan Bülent Ecevit, Genelkurmay Başkanı Orgeneral Hüseyin Kıvrıkoğlu ve Dışişleri Bakanı Şükrü Sina Gürel arasında yapılan bir saatlik toplantıda masaya yatırıldı. Öğleden sonra ikinci kez bir araya gelen Ecevit, Kıvrıkoğlu ve Gürel, yarım saatlik görüşmeden sonra Çankaya Köşkü’ne çıkarak Cumhurbaşkanı Ahmet Necdet Sezer’le bir araya geldi. 
     Köşk’te yapılan değerlendirmelerde Org. Kıvrıkoğlu, ABD’nin taleplerinin kabul edilmesi halinde hükümetin TBMM’den yabancı askerlerin Türkiye’ye konuşlandırılması ve yurtdışına asker gönderilmesi konularında yetki istemesi gerektiğini vurguladı. 
     Kıvrıkoğlu’nun uyarısını da dikkate alan Ecevit’in, seçim kararını vermiş Meclis’in tatilde olacağı ve bir daha toplanmasının mümkün olmayacağını dikkate alarak yetki istemesi bekleniyor. 
     
     Anayasa 1 yıl erteliyor 
     Öte yandan Irak’a yapılacak müdahalenin yaratacağı kaos ortamında 3 Kasım’da yapılacak erken seçimin de ertelenmesi gündeme gelebilecek. Kaynaklar, Anayasanın "savaş halinde seçimlerin bir yıl ertelenebileceğini" öngören 78. maddesinin işletilmesi halinde 3 Kasım seçimlerinin bir yıl ertelenebileceğini vurguladı. 
     Akşam saatlerinde Dışişleri’ne çağrılan Pearson’a askeri taleplerini Genelkurmay’a iletmesi bildirildi. Bunun üzerine askeri talepleri Genelkurmay 2. Başkanı’na aktaran Pearson’a Türkiye’nin rahatsızlıkları da "Kuzey Irak’taki faaliyetlerinizden dar çerçevede haberimiz oluyor. Kürt gruplarla masaya oturuyorsunuz, Türkmenleri niye çağırmıyorsunuz " şeklinde iletildi. 
     
Başkentte saat saat kritik trafik      Pearson’un dün Dışişleri Bakanlığı’na gelişiyle başlayan trafik şöyle gelişti 

</TEXT>
</DOC>
