<DOC>
<DOCNO> 90658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/spor/spo28.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Dunya Kupası Notları 
</HEADLINE>
<TEXT>

Ambargoya devam      EKİBİMİZDE Çin maçıyla başlayan basın ambargosu Japonya maçında da devam etti. Futbolcular Türk gazetecilere konuşmazken, soğuk bir şekilde tebrikleri kabul ettiler. Bu arada antrenör Ünal Karaman’ın Hoşçakalın’ diye konuşması çeşitli yorumlara neden oldu. Teknik Direktör Şenol Güneş, çıkışta "Futbolcular sizinle konuştu mu " diye sordu. Gazetecilerden "hayır" yanıtını alınca şaşırdı. 
     
Yine ev sahibi      AY - Yıldızlı ekip, 2000 Avrupa Şampiyonası’nda ev sahibi Belçika’yı ilk turda eleyip, çeyrek finale çıkmıştı. Kader dünkü maçta da değişmedi ve millilerimiz ev sahibi Japonya’yı devirerek yine çeyrek final vizesi alarak futbol otoritelerini yine şaşırttı. 
     
Biletsizler perişan      STADA biletsiz gelen yaklaşık 1000 Türk seyircisi, Miyagi’de yoğun yağmur altında adeta perişan oldu. Taraftarlar, karaborsada 1500 dolara kadar pazarlıklar yaptı. Taraftarlarımız "Federasyon yetkilileri bize sahip çıksın" diye isyan ettiler. 
     
Basın ızdırabı      TÜRKİYE - Japonya maçını izlemeye gelen yüzlerce basın mensubunu bir sürpriz bekliyordu. Zira giriş yapılan Basın merkezi ile basın tribünü arasındaki mesafe çok uzaktı. Gazeteciler 10 dakika yürüdükten sonra bir de 6’ncı kata merdivenle çıkmak zorunda kaldılar. 
     
Türk konvoyu      MAÇTAN önce ve sonra Türk seyirciler büyük coşku yaşadı. Sendai ve Miyagi sokaklarında konvoy oluşturan taraftarlarımız, Japon basınının dikkatini çekmeyi başardı. Galibiyeti kornolar ve şarkılarla kutlayan vatandaşlarımıza başka ülke taraftarları da katıldı. 
     
Waddle tutturdu      BBC Radyo’ya yorum yapan İngilizler’in unutulmaz yıldızı Waddle, canlı yayında kendisine sorulan "Bahis oynasan paranı kime yatırırsın" sorusuna "Japonya buraya kadar. Bütün paramı Türkiye’ye yatırırdım" yanıtını verdi. 
     
Dev ekran      KARŞILAŞMAYA ilgi fazla olunca, stadın yakınına ve Sendai kentine dev ekran kuruldu. Maç bileti olmayan seyirciler maçı dev ekrandan izlediler. 
     
Osaka’ya gidiyorlar      KAFİLEMİZ bugün çeyrek final maçının oynanacağı Osaka’ya gidecek. Japonya’ya olaylı bir yolculuktan sonra gelen oyuncuların trenle gitmek istemelerine karşın seyahatin özel uçakla yapılacağı duyuruldu. 
     



 SPOR 


































</TEXT>
</DOC>
