<DOC>
<DOCNO> 59506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur06.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul trafiğinin delikanlı kuralları.. 
</HEADLINE>
<TEXT>

     İstanbul'daki sürücülerin "delikanlı kuralları" biraraya getirildi. 
     İstanbul'da trafikte yapılan yanlışlıklar, sürücülerin olumsuz özellikleri esprili bir şekilde kaleme alındı. 
     İnternette oluşturulan "Trafik e-grup"ta yer alan yazıda İstanbul'daki trafik kuralları şöyle sıralandı 
     "Yol verilmez alınır. Eğer bir garajdan ya da otoparktan direkt yola çıkacaksanız, araçların size yol vermesini beklemek hayalcilik olur. Burada kural yola fırlamaktır. Merak etmeyin hızla gelen araçlar zınk diye duracaklardır. 
     Mecbur kalmadıkça kimseye yol verilmez. Amaç ulaşılacak yere bir an önce varmaktır. Asla yol verilmez, çok mecbur kalınırsa hafiften hız düşürülür. Yavaşlamanıza sebep olan araçlara küfretmek en tabii hakkınızdır. 
     Yeşil ışığın yanması asla beklenmez. Işıklarda beklerken vites alsa boşa alınmaz. Birinci vitese takılır ve bir ayak debriyajda tutularak araba bağırtılır. İyi bir İstanbullu yeşilin yanacağını hisseder ve yanmadan geçer. 
     Yeşil ışık birkaç saniye sonra nasıl olsa yanacaktır. Eğer ışıkta bekleyen diğer araçlar sizin önünüzde ise sarı yanmadan kornaya köküne kadar basılır ve 'hadi ulan yürüsene' diye bağırılır. 
     En sağ şerit emniyet şeridi değil, acelesi olanların şerididir. Eğer trafik tıkanmamışsa en sağ şeritten huzur ve güven içerisinde gidebilirsiniz. 
     Ön dikiz aynasına CD asmak, otomobilinizi kazadan ve beladan koruyacaktır. Zaten ayna oraya onun için monte edilmiştir. Başka bir işlevi yoktur. 
     Sinyal vermek delikanlılığa sığmaz. Durmak isteyen veya dönüş yapmak isteyen istediği zamanda ve yerde durabilir ya da dönebilir. Arkadan gelen araçlar bunu altıncı hisleri ile hissetmelidirler. Hissedemezlerse arkadan vururlar ve suçlu duruma düşerler. 
     Ağır vasıtaların yeri en sol şerittir. Sadece onlar değil, tüm ticari araçlar sol şeritten giderler. Küçük ve hafif binek otolar onlara her zaman yol vermeli ve saygıda kusur etmemelidirler. 
     Her taşıtın arkasında mutlaka sürücünün hayat felsefesini içeren bir yazı olmalıdır. Liselim', Yıkılmadım ayaktayım', Ben Sevdim Eller Aldı', örnek olarak gösterilebilir. 
     Ambulanslar acelesi olanlar için faaliyet göstermektedir. Sirenlerini açmış, son hızla giden bir ambulans görürseniz hemen arkasına takılın. En kısa zamanda varacağınız yere ulaşırsınız. Bu son derece doğal ve sık başvurulan bir uygulamadır. 
     Korna çalmak en tabii hakkınızdır. Onu devamlı kullanın. Dünyanın parasını verip fıstık gibi bir otomobil satın almışsınız. Kornası yeteri sıklıkta çalınmaz ise oksitlenme yapabilir. 
     İstanbulda otomobiller sadece yolda kaldığı zaman bakıma veya servise götürülürler. Onun dışında araçlarını periyodik olarak bakıma götürenler ya çok eski İstanbulludur ya da İstanbul'a yeni gelmiş acemi çaylaklardır. 
     Bir araç sollanacaksa, arkadan sellektör yapılmalı ve aracın tamponuna değecek kadar yanaşılmalıdır. Böylece sollanacak kişi arkadakinin niyetini anlar ve kenara çekilir. 
     Her vitesin topuzunda bir boncuk veya tesbih bulunmalıdır. 
     Kısık sesle müzik dinlemek ayıptır ve egoistliktir. 
     Nice otomobiller vardır ki bir teybi, bir anfisi yoktur. 
     Arabalarında kuvvetli ses tesisatı olanlar sesleri sonuna kadar açmalıdır ki, olanağı olmayanlarda müzik dinleyebilsin. 
     Farlar hava iyice kararmadan yakılmaz. Gündüz vakti farlarını yakanlar olursa, diğer sürücüler tarafından anında uyarılırlar. 
     Sellektör şöförün eli ayağıdır, her zaman kullanılmalıdır. Bazen bir teşekkür, bir uyarı, küfür. 
     sellektör yapmadan araç kullanan iyi şöför olamaz. 
     Bayan şöförlerin İstanbul'da trafiğe çıkmaya hakları yoktur. Erkek sürücüler her fırsatta bu kuralı hatırlatmalı, bayan sürücüleri sürekli sıkıştırarak zor durumda bırakmalıdır. 
     Kendini bilen ve derdini anlatabilen her erkek çocuğu yaşı ne olursa olsun otomobil kullanabilir. Ehliyet zamanı geldiğinde nasıl olsa alınacaktır. 
     İstanbul'da hız sınırlaması yoktur. Mahalle aralarında pati çekilebilir, spin atılabilir ve son sürat gidilebilir. 
     Sürücüler her zaman haklıdır. Yayalar yayalığını bilmeli ve ona göre davranmalıdır. Yaya geçidi ve yayaların geçiş üstünlüğü gibi kavramlar İstanbul'da geçerli değildir. 
     İki tekerlekli araçların İstanbul'da trafiğe çıkmaya hakları yoktur. Her fırsatta sıkıştırılmalı ve düşürülmeye çalışılmalıdır. 
     Köprü parası vermek tarihe karışmıştır. En güzel yol, OGS'den kaçak olarak geçmektir. Ayrı bir prestiji vardır." 
     






</TEXT>
</DOC>
