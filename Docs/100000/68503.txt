<DOC>
<DOCNO> 68503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/sonspo10.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Salt Lake Kış Oyunları'nda doping skandalı.. 
</HEADLINE>
<TEXT>

     ABD'nin Salt Lake City kentinde süren 19. Kış Olimpiyat Oyunları'nda, buz pateninde yaşanan madalya skandalından sonra, şimdi de doping skandalı yaşanıyor. 
     Yarışma öncesi yapılan ilk doping kontrolünde, idrar numunesinde normal değerlerin 380 katı fazla oranda steroid nandrolone belirlenen Belaruslu sporcunun, ikinci kontrole girmeden ortadan kaybolması, oyunları karıştırdı. 
     Konuyu incelemeye alan Uluslararası Olimpiyat Komitesi IOC , sporcusunun oyunlar köyünden ayrılmasına izin veren Belarus Kafile Başkanı Yaroslav Barichko'yu oyunlardan men etti. 
     IOC Genel Direktörü Francois Carrard, düzenlediği basın toplantısında, 31 Aralık 2002 tarihine dek Belarus Olimpiyat Komitesi'nin tüm yetki ve haklarının dondurulduğunu açıkladı. 
     Dondurulan haklar arasında, Belarus'un IOC Fonu'ndan alacağı yaklaşık 120 bin dolarlık ödenek de bulunuyor. 
     Carrard, Belaruslu sporcunun, belirlenen süre içinde ikinci test için numune vermediğini belirttiği açıklamasında, kafile başkanı Barichko'nun da IOC başkanı Jacgues Rogge'nin çağrısına karşın, komite yetkilileriyle görüşmeye gelmediğine dikkati çekti. 
     Barichko ile atlet arasında bir bağlantı olduğunu ve sporcunun oyunlardan ayrılmak üzere Barichko'dan izin aldığını bildiklerini ifade eden Carrard, sporcunun şu anda nerede olduğu hakkında bilgilerinin olmadığını, ikinci test için verilen sürenin geçtiğini ve kaybolan zaman nedeniyle bundan sonra yapılacak kontrolün bir anlam taşımayacağını söyledi. 
     Carrard, Belaruslu diğer sporcularının oyunlarda mücadele etmesine izin verileceğini açıklayarak, IOC İcra Komitesi olarak, kafile başkanlarının hatası nedeniyle, diğer sporcuların haklarını ellerinden almanın doğru karar olmayacağını benimsediklerini sözlerine ekledi. 
     






</TEXT>
</DOC>
