<DOC>
<DOCNO> 87243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sonspo19.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Arif Erdem "Kosta Rika ve Çin'i çok iyi tanımıyoruz" 
</HEADLINE>
<TEXT>

     A Milli Futbol Takımı'nın bu akşam yapacağı antrenman öncesi, futbolculardan Arif Erdem ve Abdullah Ercan basın toplantısı düzenledi. 
     Şampiyonaya çok iyi hazırlandıklarını ve Brezilya maçıyla iyi bir başlangıç yapmayı hedeflediklerini ifade eden Arif Erdem, Kosta Rika ve Çin'i yeterince tanımadıklarını belirterek, ''Bu durum tehlike yaratabilir'' dedi. 
     Arif Erdem, Türk Milli Takımı'nda kampın çok sıkı tutulmasının ve diğer ülke takımlarının gösterdiği esnekliğin gösterilmemesinin nedenlerinin sorulması üzerine, ''Dışarıya çıkıp çıkmamamız önemli değil. Dış dünyaya kapılarımızı kapatmamızın nedeni, maçlara daha iyi hazırlanabilmektir'' diye konuştu. 
     Abdullah Ercan ise Brezilya'nın 4 kez dünya şampiyonluğuna ulaşmış, önemli bir takım olduğunu belirterek, şunları söyledi 
     ''Brezilya çok tecrübeli bir futbol ülkesi. Bireysel ve teknik yönden avantajları var. Fakat kolektif açıdan bizden üstün değiller. Sonuçta iyi konsantre olursak, bu maçı kaybetmeyeceğimizi düşünüyorum.'' Bu arada Milli Takım Menajeri Can Çobanoğlu, Brezilya Milli Takımı'nın hazırlıklarını takip ettiklerini belirterek, bu konuda Türk gazetecilere bilgi verdi. 
     Brezilya'nın bu sabah antrenman yapmadığını bildiren Çobanoğlu, öğleden sonraki antrenmanda ise taktik çalışması yapılmadığını ve gol çalışması üzerinde durulduğunu söyledi. 
     Çobanoğlu, Brezilyalı futbol uzmanlarının, takımlarını 1982'den bu yana en ofansif kadroya sahip ekip olarak gördüklerini, hatta Pele'nin oynadığı dönemden bile daha güçlü ofansif yapıya sahip olduklarını düşündüklerini belirtti. 
     Teknik Direktör Scolari'nin forvette Ronaldo, Rivaldo, Juninho ve Ronaldinho'yu oynatacağını, Emmerson'u orta sahada defansif yönde kullanacağını, kanatlarda ise Roberto Carlos ve Cafu'nun forvete destek vereceğini düşündüklerini söyleyen Çobanoğlu, ayrıca Brezilyalı forvet oyuncularının ikinci görevinin, karşı takımın kontrataklarında rakibin oyununu bozmak olacağını vurguladı. 
     Öte yandan Milli Takımlar Teknik Direktörü Şenol Güneş'in doğum gününün yarınki antrenman öncesi kutlanacağını, fakat kutlamanın basına kapalı olacağını açıklayan menajer Can Çobanoğlu, antrenmanların da yine basına kapalı olarak gerçekleştirileceğini sözlerine ekledi. 
     Bu arada Brezilya'nın yarın TSİ 22.00'de antrenman yapacağı öğrenildi. 
     





</TEXT>
</DOC>
