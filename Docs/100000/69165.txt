<DOC>
<DOCNO> 69165 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/son/sonspo17.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray - Gençlerbirliği maçından notlar 
</HEADLINE>
<TEXT>

     Galatasaray ile Gençlerbirliği arasındaki lig maçına, sarı-kırmızılı taraftarlar büyük ilgi gösterdi. 
     Ali Sami Yen Stadı'nı saatler öncesinden tıklım tıklım dolduran taraftarlar, takımlarını coşkulu bir şekilde destekledi. 
     Yaklaşık 2 bin taraftar dışarıda kalırken, karşılaşma öncesinde taraftarlar futbolcuları adete bağırlarına bastı. Karşılaşmanın tüm biletleri satılırken, karaborsacılar adeta bayram yaptı. 
     Karaborsacıların, biletleri normal fiyatın 2-3 katına sattıkları öğrenildi. 
     Bu arada stadın hopörlerlerinden, ''Bu maçta küfür istemiyoruz. Destek istiyoruz'' anonsu yapıldı. 
     Taraftarların oluşturduğu ''Ultraslan''da, ''Türkiye'de 3 büyük değil tek büyük vardır. O da Galatasaray'dır'' ifadelerinin yer aldığı bir bildiri yayımladı. 
     16 kişilik kadro 
     Galatasaray, Gençlerbirliği maçına, sakat ve cezalı futbolcuların çokluğu nedeniyle 16 kişilik kadroyla çıktı. 
     Sarı-kırmızılılarda, Fenerbahçe maçında kırmızı kart gören futbolcular Batista, Bülent Korkmaz, Emre ve Hasan cezaları nedeniyle, Ayhan, Sergen ve Murat Sözkesen ise sakatlıkları olduğu için karşılaşmada forma giyemedi. 
     Galatasaray 16 kişilik kadroyla sahaya çıkarken, genç futbolcu Sabri de kadroda yer aldı. 
     Teknik Direktör Lucescu, uzun bir aradan sonra Vedat, Suat ve Serkan'a ilk 11'de yer verirken, Capone ve Ümit'i yedekler arasında bıraktı. 
     Galatasaray'ın Şampiyonlar Ligi'ndeki rakiplerinden Roma, Barcelona ve Liverpool'un temsilcileri karşılaşmaya gelmedi. Ancak hafta içinde yapılacak Liverpool maçını, Barcelona kulübünden bir temsilcinin izleyeceği bildirildi. 
     






</TEXT>
</DOC>
