<DOC>
<DOCNO> 92108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/26/siyaset/asiy.html </URL>
<DATE> 2002/06/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliler Dünya Kupası’na yaklaşırken, ödül önerileri birbirini izliyor 
</HEADLINE>
<TEXT>
Siyasiler, vatandaşın parasıyla gol peşinde 
Bakan Okuyan, Milli Takıma tam 50 milyon dolar ödül verilmesini isterken ANAP’lı Ayaydın, adam başı 500 bin dolar önerdi... SP’li Çelik ise kıyak emeklilikten yana... 
     ANKARA Milliyet 

     Çalışma Bakanı Okuyan, Dünya Kupası’nda Brezilya ile final için karşılaşacak Milli Takım’a toplam 50 milyon dolar yaklaşık 80 trilyon lira ödül verilmesini istedi. Okuyan, "Ayrıca futbolcularla teknik heyete Devlet Üstün Hizmet Madalyası verilmesini önereceğim. Bu ödül fazla değil. SSK’nın geçen yıl stentten yediği kazıktır" dedi. Türkiye Diyanet ve Vakıf Görevlileri Sendikası Din Gör - Sen Genel Başkanı Ahmet Yıldız’ı makamında kabul eden Okuyan’ın dünkü gündemi, bugünkü karşılaşma oldu. 
     
     Yenersek finale giderim’ 
     Yıldız, din görevlileri olarak Milli Takım’ın başarısı için dua ettiklerini söylerken, gazetecilerin, "Yeşil - sarı renkli kravat takmışsınız" uyarısına Okuyan, "Brezilya’yı yiyeceğiz de o yüzden hazırlık yaptım" şeklinde esprili bir karşılık verdi. Maçı, tüm personelle bakanlık bahçesindeki dev ekranda izlemek istediğini belirten Okuyan, futbolcularımıza "Sambacıları lamba gibi söndürelim" çağrısında bulundu. Okuyan, finale kalırsak programını iptal edip Japonya’ya gidecek. 
     
     Para, Türk Tanıtma Fonu’ndan 
Adam başı 500’er bin dolar verelim      Yaşar Okuyan’ın önerisinin yanı sıra milletvekilleri de, ödül konusunda öneri yarışına girişti. ANAP Milletvekili Aydın Ayaydın, dünya dördüncüsü olmaları durumunda 200, üçüncü olmaları durumunda 300, ikinci olmaları durumunda 400, şampiyon olmaları durumunda da 500’er bin dolar para ödülü önerdi. Kaynağın Türk Tanıtma Fonu’ndan sağlanmasını istedi. 
     
     İlerde sıkıntı çekmesinler diye 
Şampiyona kıyak emeklilik yakışır      SP Ankara Milletvekili Zeki Çelik, yasa önerisinde, dünya ve olimpiyat şampiyonlarının, emeklilik yönünden Başbakanlık Müsteşarı ile aynı haklara sahip olmalarını istedi. Çelik, önerisinin gerekçesinde, sporcuların bir sosyal güvencesi olmadığını, aktif sporu bıraktıklarında ve özellikle yaşlılık dönemlerinde çok büyük sıkıntılar çektiklerini kaydetti. 
     
     Bir öneri de Demirel’den geldi 
Hepsine üstün hizmet madalyası verilmeli      Dokuzuncu Cumhurbaşkanı Süleyman Demirel de Milli Takım oyuncu ve yöneticilerine "devlet üstün hizmet madalyası verilmesi" gerektiğini söyledi. Milli Takıma çok güvendiğini belirten Demirel, "Bugünkü maçı kazanacaklar, ancak skor tahmini yapmam. Önemli olan hadise skor değil, önemli olan hadise maçı kazanmış olmak. Milli Takım devlet üstün hizmet madalyasıyla ödüllendirilmeli" dedi. 
     



 SİYASET 


















</TEXT>
</DOC>
