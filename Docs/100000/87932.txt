<DOC>
<DOCNO> 87932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/04/son/sontur12.html </URL>
<DATE> 2002/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyazıt'ta esnaf kepenk kapatma eylemi yaptı 
</HEADLINE>
<TEXT>

     Beyazıt'ta Kapalıçarşı dışında işyeri bulunan bir grup esnaf, dükkanları üzerindeki tabela, tente ve saçakların kaldırılmasını kepenk kapatarak protesto etti. 
     Beyazıt Çadırcılar Caddesi'nde işyeri bulunan 200'ün üzerinde esnaf, tabela, tente ve saçaklarının kaldırılmasını protesto amacıyla bu sabah kepenklerini açmadı. 
     Tabela, tente ve saçakların gece saatlerinde belediye görevlilerince kesilerek kaldırıldığını belirten esnaflar, bunların, işyerlerinin önüne çıkardıkları satış ürünlerini kışın yağıştan, yazın ise güneşten koruduğunu ifade ettiler. 
     Esnaflar, bu tabela, tente ve saçakların tarihi yapılara zarar vermediğini ileri sürdüler. 
     
     TARİHİ ESERLERİN KİRLİ GÖRÜNÜMDEN ARINDIRILMASI 
     Eminönü Belediyesi yetkilileri ise Kültür Bakanlığı Anıtlar Yüksek Kurulu'nun, 1999 yılında, tarihi eserlerin kirliliğe yol açabilecek tabela, tente ve saçaklardan arındırılması yönünde kararlar aldığını vurguladılar. 
     Eminönü'nün tarihi eserler açısından pilot bölge olduğunu kaydeden yetkililer, Çadırcılar Caddesi başta olmak üzere, sur ve camiler ile diğer tarihi eserlerin görünümünü bozan, kirliliğine yol açan, önünü kapatan ilavelerin kaldırılması için işyeri sahiplerine tebligat yaptıklarını bildirdiler. 
     Yetkililer, yasal süre içinde işyeri sahiplerinin kaldırmadıkları tabela, tente ve saçakların gece saatlerinde kesildiğini kaydettiler. 
     





</TEXT>
</DOC>
