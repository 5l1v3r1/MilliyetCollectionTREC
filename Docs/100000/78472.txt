<DOC>
<DOCNO> 78472 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/soneko09.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Halka arzlarda umut yılın ikinci yarısında... 
</HEADLINE>
<TEXT>

     Atakule, Galatasaray ve Beşiktaş şirketlerinin hisselerinin halka açılmasıyla start alan halka arzları, yılın ikinci yarısında yenilerinin izlemesi bekleniyor. 
     1994 ekonomik krizi sırasında bile 27 yeni şirket halka arz 
     edilirken, bu rakam geçen yıl sadece 1 olarak gerçekleşti. Dalgalı kur sonrası yaşanan belirsizliğin olumsuz etkilediği geçen yıl halka açılan Sınai Yatırım Bankası Yatırım Ortaklığı A.Ş.'nin halk arz hasılatı da 242 bin 654 dolar düzeyinde kaldı. Bu yılın üç aylık döneminde ise 3 yeni şirket Borsa'da işlem görmeye başladı. Şubat ayında, Atakule Gayrimenkul Yatırım Ortaklığı A.Ş. ile yeşil sahaların yıldız takımlarının 2 şirketi Galatasaray Sportif Sınai ve Ticari A.Ş. ve Beşiktaş Futbol Yatırımları Sanayi ve Ticaret A.Ş. hisseleri halka açıldı. Atakule Gayrimenkul hisselerinin 49'unun halka arzından 18 milyon 783 bin 333 dolarlık, Galatasaray'ın yüzde 16'sının halka arzından 21 milyon 152 bin 156 dolarlık ve Beşiktaş'ın yüzde 15'inin halka arzından 14 milyon 18 bin 515 dolarlık hasılat yaratıldı. Gedik Yatırım Yönetim Kurulu Başkanı Erhan Topaç, tüm dünyada ve Türkiye'de kriz ortamı olması bakımından geçen yıl, yeni halka arzlar için uygun ortam oluşturulamadığına işaret etti. Piyasalarda olumlu beklentilerin etkisiyle, bu yılın başında 3 yeni halka arzın yanı sıra Petrol Ofisi'nin ikincil arzının olduğunu anımsatan Topaç, şöyle dedi ''Bu halka arzlar yapıldı ama Borsa'ya yeterli katkıyı sağladıklarını söylemek zor. Özellikle Beşiktaş ve Galatasaray'da çok daha yaygın halk kitlelerine satılıp, Borsa'nın yatırımcı tabanını genişletmesi bekleniyordu. Ama yatırımcı sayısının artmasında önemli katkısı olmadı.'' Beşiktaş ve Galatarasay'ın halka arzında yeterli tanıtım yapılamaması ve arz fiyatlarının yüksek olması yüzünden beklenen başarıyı yakalayamadığını savunan Topaç, şunları kaydetti ''Bunlar yaygın satılamadı. Toplamda, 7 bin civarında kişi Beşiktaş ve 3 bin civarında kişi Galatarasay hissesi aldı. Halbuki, bunun yüzbinlere mal olması lazım. O zaman getirisi daha fazla olur, sermaye piyasasına ciddi katkısı olurdu. Orada sorun vardı. Birim fiyatlar çoktu, özellikle taraftar kitlesinin alacağı rakamı da geçti. Belki sermaye daha fazla artırılıp birim fiyat düşürülebilirdi.'' Ters bir gelişme olmaması durumunda, piyasada iyi gelişmeler beklediğini ifade eden Topaç, Borsa'da normal yıllarda 20 civarında yeni halka arz olduğunu, bu yıl da aynı seviyede gerçekleşmesini beklediğini kaydetti. Global Menkul Değerler Kurumsal Finasman Direktörü Ercan Ergül de, halka arzlar için bu yılın ikinci yarısının, çok daha yoğun olacağını düşündüklerini söyledi. 2002'nin önümüzün biraz daha rahat görüleceği sene olduğunu vurgulayan Ergül, ''Ekonomideki iyileşme ve piyasaya yatırımcıların ilgi göstermesine paralel olarak halka arzlar için yılın ikinci yarısını daha faal görüyoruz'' dedi. Global Menkul Değerler olarak şu anda 7-8 şirketin halka arzı üzerinde çalıştıklarını bildiren Ergül, ''bunları, bu yılın ilk yarısında piyasaya getireceğimizi hiç zannetmiyorum'' diye konuştu. 
     





</TEXT>
</DOC>
