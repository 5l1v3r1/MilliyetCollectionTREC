<DOC>
<DOCNO> 97870 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/yasam/yas01.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Ufacık kaza bir aileyi yok etti 
</HEADLINE>
<TEXT>
Paniğin sonu facia oldu 
Selma Bostancıoğlu, bir araca çarptı. Duracağına yoluna devam edince, delik benzin deposu alev aldı. Ablası öldü, yeğeni ve kendisi ağır yaralı 
     TURAÇ TOP İzmir DHA 

     İzmir’de önceki gece bir facia yaşandı. İzmirli ünlü emlakçi Hikmet Bostancıoğlu’nun bir ilaç firmasında tıbbi mümessillik yapan kızı Selma Bostancıoğlu 24 , Bursa’dan tatile gelen ablası diş hekimi Berrin Basmacı 30 ve bir yaşındaki yeğeni Berkem’i, şirkete ait otomobille gezdirmeye çıktı. İzmir - Çeşme Otoyoluna çıkan Bostancıoğlu, Sefaköy Kavşağı’nda hatalı döndü. Karşıdan gelen mimar Oktay Duru’nun aracına çarpan Bostancıoğlu’nun otomobili, benzin deposunun bulunduğu bölgeden darbe aldı. 
     
     İşçiler ikisini kurtarabildi 
     Hatasını anlayan ve paniğe kapılan genç kız, hiç durmadan yoluna devam etti. Ve facia, ilk kaza yerinden sadece 400 metre uzakta geldi. Bostancıoğlu ilerideki toprak yola saparken, aracı bir anda alev topuna döndü. Civardaki işçiler, genç kız ve yeğeni Berkem’i alevlerin arasından güçlükle kurtardı. Berrin Basmacı ise korkunç şekilde can verdi. Vücutları ağır derecede yanan genç kız ve yeğeni, hastaneye kaldırılırken, Basmacı’nın cesedi ise Adli Tıp Kurumu’na gönderildi. 
     
     Altı kanala çarpınca... 
     Kaza yerini inceleyen trafik ekipleri ise, kaza yerinden facia yerine kadar olan yaklaşık 400 metre boyunca herhangi bir fren izine rastlamadı. 
     Bostancıoğlu’nun, benzin kaçıran otomobille toprak yola saptığını belirleyen ekipler, bu sırada aracın altının yağmur suyu kanalının kenarına çarptığını, çıkan kıvılcımla da alev aldığını ortaya çıkardı. Mimar Duru da, "Kazadan sonra hemen aracımı durdurdum ama diğer sürücü kısa bir duraksamadan sonra hızla uzaklaştı" dedi. 
     



 YAŞAM 


















</TEXT>
</DOC>
