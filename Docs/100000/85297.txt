<DOC>
<DOCNO> 85297 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/son/sonspo11.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor - Hagi flörtünde pürüz... 
</HEADLINE>
<TEXT>

     Samet Aybaba'nın sürpriz bir kararla Trabzonspor'la anlaşmasının ardından teknik direktörsüz kalan Gaziantepspor'da arayışlar sürüyor. Kulüp Başkanı Celal Doğan, ''Yurtdışından 27 teknik adamın ismi masamda duruyor, en kısa zamanda bunlardan birine karar vereceğiz'' dedi. 
     Doğan, yaptığı açıklamada, Gaziantepspor'un başına güçlü ve kariyer yapmış bir teknik adamı getirmek için yoğun çaba harcadıklarını, takımın başına getirmek istedikleri ilk isim olan ve Romanya Milli Takımı'nın başında da bir süre kalan Galatasaraylı eski oyuncu George Hagi konusunu şimdilik beklemeye aldıklarını söyledi. 
     Hagi ile yaptığı ilk görüşmede bu teknik adamın şartları kabul ettiğini, diğer konuları menajeri Becali ile görüşmelerini istediğini anlatan Doğan, şöyle konuştu 
     ''Becali ile yaptığım görüşmede Hagi'nin yıllık 1 milyon 600 bin dolar transfer ücretiyle Gaziantepspor'un başına gelebileceğini söyledi. Bu rakamın Türkiye şartlarında çok yüksek olduğunu bildirdim. 'Lucescu, Daum, Fatih Terim kulüplerinden ne kadar ücret alıyorlar ki biz Hagi'ye bu ücreti verelim' dedim. Ki bu saydığım teknik adamlar çeşitli başarılara imza atmış kişiler. Şimdilik görüşmeler tıkandı. Yönetim kurulum ile görüşüp kendisine verebileceğiz son miktarı bildireceğiz. 
     Masamda yurtdışında görev yapmış, geçmişi başarılarla dolu, vizyon sahibi 27 teknik adamın ismi duruyor. Bunlardan birine en kısa zamanda karar vereceğiz. Teknik adam konusunda o kadar aceleci davranmayacağız. Yanlış yapmak istemiyoruz. Gaziantepspor'u iyi yerlere taşıyacak bir teknik adamı takımın başına getirmeye kararlıyız.'' Doğan, yapılan transferlerle takımın daha da güçlendiğini, yeni sezona daha güçlü bir kadroyla gireceklerini belirterek, ''Bouazizi, Preko ve 8 genç oyuncunun transferiyle daha da güçlendik. Tunuslu oyuncu Baya ile birlikte 3 yabancı oyuncu ile daha ilgileniyoruz. Baya konusu Dünya Kupası finallerinden sonra netlik kazanacak'' diye konuştu. 
     Bu arada, Gaziantepspor Kulübü kurucularından, Gençlik ve Spor eski Bakanlarından Kamil Ocak, ölümünün 38. yıldönümünde mezarı başında anıldı. 
     Gaziantepspor Yönetim Kurulu üyesi Cahit Kuyucu ile Büyükşehir Belediyespor Kulüp Başkanı Sait Güven, yaptıkları kısa konuşmanın ardından mezara çiçek bırakarak saygı duruşunda bulundular. 
     





</TEXT>
</DOC>
