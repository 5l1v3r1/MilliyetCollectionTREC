<DOC>
<DOCNO> 89294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sontur19.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurosport'ta Türkiye'nin tanıtımını Tarkan yapıyor... 
</HEADLINE>
<TEXT>

     Dünyada milyonları televizyon başına toplayan ve Eurosport'ta da yayınlanan Dünya Futbol Şampiyonası'nın reklam kuşağında Türkiye'nin tanıtım filmi yer alıyor. 
     Turizm Bakanlığı'ndan yapılan yazılı açıklamada, Eurosport'da gün boyunca Dünya Futbol Şampiyonası ile çok sayıda program yayınlanmasının bakanlığı harekete geçirdiği bildirildi. 
     Bakanlığın yaptığı çalışmalar sonucu Türkiye'nin tanıtım filminin Eurosport'ta ay sonuna kadar yayınlanmaya devam edeceği bildirildi. 
     Türkiye'nin tanıtım filminin Eurosport ekranlarından bütün Avrupa ve Akdeniz ülkelerinin yanı sıra Rus izleyicilere de Tarkan'ın sesi ve müziğiyle sunulduğu belirtildi. 
     Açıklamada, Şubat ayının ortalarından bu yana global tanıtım çerçevesinde dünyanın 55 ülkesinde, çok sayıdaki televizyon kanalında yayınlanan Türkiye'nin tanıtım filminin, Turizm Bakanlığı'nın girişimiyle 6 Haziran 2002 tarihinden itibaren Eurosport'un 11 milyon spor meraklısı izleyicisine de ulaşmaya başladığı kaydedildi. 
     Turizm Bakanlığı'nın açıklamasında, Türkiye'nin dış tanıtımı için her fırsatın ve platformun değerlendirildiğini belirterek, daha önce de Avrupa Basketbol Şampiyonası ve Avrupa Halter Şampiyonası müsabakalarının yanı sıra Cannes Film Festivali sırasında Cannes sokaklarında kurulan dev panolarda ve Newyork'taki Türk yürüyüşünde de Türkiye'nin tanıtım filminin milyonlarca insana ulaştırıldığı hatırlatıldı. 
     





</TEXT>
</DOC>
