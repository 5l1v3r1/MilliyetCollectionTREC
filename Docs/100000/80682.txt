<DOC>
<DOCNO> 80682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/27/spor/spo03.html </URL>
<DATE> 2002/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldıray hayali 
</HEADLINE>
<TEXT>

Bayer Leverkusen’de oynayan milli futbolcu için nabız yoklamasında bulanan Cim-Bom beklemeye geçti 
     ERHAN TELLİ 

     GALATASARAY, Almanya’nın Bayer Leverkusen takımında forma giyen Yıldıray Baştürk için girişimde bulundu. Genç yıldıza milli takım kampında Sarı - Kırmızılı futbolcularla haber gönderen ve nabız yoklayan Galatasaraylı yöneticiler bu oyuncunun fiyatını öğrenince şaşkına döndü. Ancak Sarı - Kırmızılı yönetim bu transfer için şansını denemeyi düşünüyor. 
     FUTBOL Şubesi Sorumlularından Özer Saraçoğlu ise Yıldıray’ın listelerinde bulunduğunu doğruladı. Saracoğlu, "Ancak bu transferin şimdilik olabilmesi çok güç. Hayal gibi bir şey. Biz o paraları veremeyiz. Düşünsenize geçen yıl fiyatı 8 milyon dolardı. Şimdi bu rakamı ikiye katlamıştır. Türkiye şartlarında bu paralar nasıl ödenir Ama yine de bakacağız" diye konuştu. 
     
Nasıl olacak      2002 bütçesinde yabancı transferine 13 trilyon lira yaklaşık 10 milyon dolar ayıran Galatasaray’da, buna rağmen medyanın bugüne kadar yazdığı isimlerin toplam değerinin yüz milyon doları aşması şaşkınlıkla izleniyor. Her gün çıkan haberlere tepkilerini gizleyemeyen yöneticiler, şu ana kadar sadece Effenberg ve Jancker, İstanbulspor’dan Murat ve Gençlerbirliği’nden Okan Koç ile ilgilendiklerini söylediler. 
     YÖNETİCİLER, basında çıkan haberleri hayretle karşıladıklarını da belirttiler. İsimleri gündeme gelen oyuncuların bütçelerinin nasıl olup da hesaba katılmadığını kaydeden Sarı - Kırmızılılar, "Rui Costa, Nuno Gomez, Chiesa, Ortega, Ümit ve Nihat gibi oyuncuların fiyatları bizim bütçemizin 7 - 8 katı" diye konuştular. Bu arada yöneticiler şampiyonluk öncesinde bu tip haberlere daha dikkat edilmesini istediler. 
     



 SPOR 
























</TEXT>
</DOC>
