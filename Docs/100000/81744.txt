<DOC>
<DOCNO> 81744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/ekonomi/aeko.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Kur dengelenirse, Fiat’ın üretimi Türkiye’ye kayar 
</HEADLINE>
<TEXT>

İtalya’daki üretimini başka ülkelere kaydırmayı planlayan Fiat Auto, Türkiye ile birlikte Brezilya, Çin Polonya ve Hindistan’ı incelemeye aldı. Türkiye, işgücü ve teknoloji avantajıyla şanslı ülkeler arasında ancak, Fiat yönetimini TL’nin aşırı değerlenmesi ve kurdaki belirsizlik düşündürüyor 
     NEDİM ŞENER 

     Gelecek üç yılda toplam 4.5 milyar euro’luk tasarruf sağlamak için İtalya’daki üretiminin bir bölümünü dünyanın değişik ülkelerine kaydırmayı planlayan Fiat’ın üzerinde durduğu ülkeler arasında Türkiye de bulunuyor. 
     Fiat Auto Uluslararası İş Geliştirme Bölüm Başkanı Jan Nahum, Türkiye’nin bu konuda tek seçenek olmadığını söyledi. Fiat’ın İtalya’daki merkezinde görev yapan Jan Nahum, Milliyet’in sorularını yanıtlarken, Fiat yönetiminin birçok seçenek üzerinde durduğunu, ancak kesin kararın verilmediğini belirtti. Nahum şunları söyledi 
     "Maliyetleri düşürmek ve tasarruf sağlamak için dünyanın değişik ülkelerindeki üretim merkezlerine ürünleri kaydırmak Fiat’ın izlediği eski bir stratejidir. Her karar alma safhasında dünya üzerindeki üretim merkezleri gözden geçirilir. Türkiye yanında Polanya, Çin, Brezilya, Hindistan gibi ülkeler üzerinde konuşuluyor. Türkiye de yatırımların kaydırılabileceği ülkleler arasında." 
     
     Çin kurda daha avantajlı’ 
     Yatırımı çekmek için Türkiye’nin birçok avantajı olduğunu belirten Nahum, ancak altı aydır kur konusundaki belirsizliğin avantajın yitirilmesine neden olduğunu söyledi. Döviz kuru seviyesi ile istikrarsızlığın yatırımı engelleyebileceğini belirten Nahum şöyle konuştu 
     "Fiat’ın yatırım kararı almasında en önemli faktör, altyapı ve maliyetlerin düşüklüğü yanında rekabet gücüne sahip bir para değeri olması. Türkiye özellikle Doblo’nun üretimiyle altyapı ve teknoloji konusunda rüştünü ispatladı. İşçi ücretleri yatırımcı açısından avantajlı. Öte yandan belirsiz olan şey paranın değeri. TL’nin gerçekçi bir seviyeye çekilmesi ve istikrarsız yapısından çıkması yatırım için önemli bir gerektir. Sonuçta eğer Türkiye’ye yatırım yapılacaksa, önceki projelerde olduğu gibi amaç ihracat olacaktır. Doğal olarak ihracat için kurun rekabetçi yapısının olması gerekir. Özellikle son altı aydır, Türkiye’nin sahip olduğu kur avantajını kaybettiğini görüyoruz. Bu anlamda Çin, Türkiye’ye göre oldukça avantajlı. Buna karşın kurdaki dezavantajın kısa vadeli olduğunu düşünüyorum. Eğer Türkiye kur avantajını yeniden kazanırsa, Fiat’ın yatırımını çekme konusunda şans kazanır." 
     
     Yeni model kesin değil’ 
     Tofaş yetkilileri tarafından kısa süre önce, Türkiye’de 100 bin adetlik yeni bir modelin üretimine başlanacağı yönündeki açıklamaya karşı Jan Nahum, Yeni model konusunda kesin birşey söyleyemem. Çünkü öyle birşey ve model kesin değil’ dedi. 
     
Yeniden yapılandırma planı      Financial Times gazetesi, dünyanın en büyük altıncı otomotiv üreticisi Fiat’ın bazı modellerinin üretimini İtalya’dan Türkiye ve Polonya’ya kaydırarak maliyetlerden kısıntı yapmayı planladığını yazdı. 
     Fiat Yönetim Kurulu Başkanı Paolo Fresco, yeniden yapılandırmanın Yönetim Kurulu’nda onaylanmasının ardından gerçekleştirile-ceğini belirtirken, haberde Fiat Auto’nun 6.5 milyar euro’luk borcu bulunduğu kaydedildi. Fresco, gazeteye yaptığı açıklamada, "Açıklanan veriler, beklentilerin altında kaldı" dedi. 
     



 EKONOMİ 























</TEXT>
</DOC>
