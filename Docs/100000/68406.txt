<DOC>
<DOCNO> 68406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/spor/spo03.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Aslan savaş açtı 
</HEADLINE>
<TEXT>

Cim - Bom, MHK ve Futbol Federasyonu’nu ağır bir dille eleştirdi. Yönetim, "Puan farkı açılınca belli noktalardan belli insanlar, düğmeye bastılar" açıklamasını yaptı 
     ERHAN TELLİ 

     GALATASARAY Başkanı Mehmet Cansun ile yöneticiler dün ortak bir basın toplantısı düzenleyerek, hem Futbol Federasyonu’na hem de MHK’ye ağır eleştiriler getirdiler. Fenerbahçe maçında gösterilen kartlara isyan eden Cansun, "Yönetim olarak üçüncü yıldızı göğsümüze takmayı kendimize birinci amaç edindik. Zorla ve hileyle bizi engellemek isteyenleri camia olarak ezmeye hazırız. Bu benim 11 yıllık yöneticilik hayatımda söylediğim en ağır sözdür" ifadelerini kullandı. 
     GEÇEN yıl şampiyonluğun ellerinden alındığını iddia eden Başkan şöyle devam etti öGeçtiğimiz sezon yan hakem hatalarıyla altı nizami golümüz iptal edildi. Bunun faturası da kaybettiğimiz sekiz puan olarak bize yansıdı. Bu sezon puan farkını açıp, rakiplerimizi geçmeye başladığımız anlarda Türkiye’de belli noktalardan, belli insanların düğmeye basmasıyla, medya Galatasaray’ın kollandığını ve hakem oyunlarıyla puanlar kazandığını iddia etti." 
     ALİ Aydın’ın dürüst ve şerefli bir hakem olduğunu belirten Cansun şunları söyledi "Ancak adamcağız, aslanlara yem olarak atıldı ve parçalandı. Onu bu maça atayanları suçluyorum. Aydın, Hakan Şükür’ün formasını istediği için Galatasaraylı olarak damgalanmıştı. Bu psikoloji ile iki hafta önce iki oyuncusunu attığı Fenerbahçe’nin yeni stadına, en güzel gününe bu tür düşüncelerle çıktı, maçın ağırlığı altında kaldı. Baskıya dayanamadı." 
     FENERBAHÇE maçında sadece üç puan değil, şampiyonluk yolunda dört yetenekli oyuncu kaybettiklerini ifade eden Cansun, "Bizler bir şeye inandık. Bu sene şampiyon olabilmek için her türlü fedak rlığı göstereceğiz. Ali Sami Yen’de beş maç var. Yönetim olarak karar aldık. Açık tribün biletlerini çok düşük rakama indiriyoruz" diye konuştu. Cansun, artık derbilere seyirci getirmeme konusunda rakiplerle anlaşma yaptıklarını söyledi. 
     CANSUN, "Galatasaray’dan daha büyük başarılar kazanacağız" diyen Aziz Yıldırım’a da gönderme yaptı. Başkan, "Umarım, Avrupa’da başarılı olurlar, sırtımızdaki yükü hafifletirler. Aziz beyin, bana 10 - 15 milyon dolarla değil, 40 - 50 milyon dolarla halka açılmayı düşünüyoruz’ demişti. Herhalde, 20 milyon dolarlık hissemizin kasımda yurt dışına arzedildiğini unuttu. Galatasaray 40 milyon doları aşan şekilde halka arzolmuştur" dedi. 
     İKİNCİ Başkan Fatih Altaylı medyayı eleştirdi, "Sorumlu sizsiniz. Aklınızı başınıza alın" dedi. Altaylı, "Yanımda, Liverpool’un gözlemcisi oturuyordu. Bana Bu hakem, Türkiye’de en iyiyse size acıyorum. İngiltere’de bunu, bırakın hakem yapmayı, çiftlik kahyası bile yapmazlar’ dedi. Hakem Ali Aydın, üzerine düşeni fazlasıyla yaptı. Şimdi ligde denge sağlandı. Artık dürüst olsunlar. Bu yönetim, bir gün Galatasaray’ı sahadan çekmek zorunda bırakılmasın" diye konuştu. 
     
Lucescu imzalıyor      GALATASARAY Başkanı Mehmet Cansun, Teknik Direktör Mircea Lucescu ile iki yıl daha opsiyonlu olarak anlaşmaya vardıklarını açıkladı. Cansun, Fenerbahçe derbisinin ardından Rumen teknik adamla görüştüklerini ve eski sözleşme şartlarıyla ve tazminatsız olarak, iki yıl için daha mutabakata vardıklarını belirtti. 
     
Saracoğlu ve Polat’a teklif      SARI - Kırmızılı kulübün başkanı Mehmet Cansun, yeni yönetiminde yer almaları için Özer Saracoğlu ve eski yönetici Adnan Polat’a teklif iletti. Her iki ismin de düşünmek için süre istediği ve önümüzdeki günlerde yanıtlarını Cansun’a iletecekleri bildirildi. 
     
Cim - Bom Liverpool’da      SARI - Kırmızılı ekip, Liverpool ile deplasmanda oynayacağı Şampiyonlar Ligi maçı için dün İngiltere’ye gitti. Sabah Florya’da basına kapalı olarak çalışan Galatasaray’da Niculescu ve Gonzales de kadroya dahil edildi. Sakatlığı düzelen Ayhan da kafileye alındı. 
     
Carlsberg desteği      BAŞKAN Mehmet Cansun dün Carlsberg ile alt yapı için sponsorluk anlaşması imzaladı. Bundan böyle Galatasaray’ın altyapıdaki spor okullarına Carlsberg’in destek vereceği öğrenildi. 
     
Hakem Pereira      GALATASARAY’IN yarın Liverpool ile oynayacağı maçı Portekiz Federasyonu’ndan Vitor Manuel Melo Pereira yönetecek. Türk takımlarının altı maçında düdük çalan Portekizli hakem, Beşiktaş’ın Leeds United’a 6-0 ve Sarı - Kırmızılı takımın da Chelsea’ye 5-0 yenildiği maçları yönetmişti. Pereira’nın görev aldığı altı maçta bir beraberlik ve üç mağlubiyetle ayrılırken, iki karşılaşmada da sevinen taraf olduk. 
     
Heyecan başlıyor      ŞAMPİYONLAR Ligi’nde 2. tur heyecanı bu gece oynanacak dört karşılaşmaya yeniden start alacak. 
     C GRUBU 
     Real Madrid - Porto 
     S.Prag - Panathinaikos 
     D GRUBU 
     B.Leverkusen - Arsenal 
     Juventus - Deportivo 
     UEFA KUPASI 4. Tur 
     Roda Kerkrade - Milan 
     Valencia - Servette 
     
Hakan’da geri sayım      SÖZLEŞME yapmadığı için Galatasaray tarafından kadro dışı bırakılan Hakan Ünsal bugün İngiltere’nin Blackburn takımı ile masaya oturacak. Liverpool maçı için İngiltere’ye giden Sarı-Kırmızılı kafilede yer alan yıldız futbolcunun bir kaç pürüz dışında Blackburn ile anlaştığı belirtildi. 
     BAŞKAN Mehmet Cansun, İngiliz ekibiyle bonservis konusunda aralarında hiçbir problem bulunmadığını söyledi. Cansun, "Biz el sıkıştık. Gerisi Hakan Ünsal’a kalıyor. O da anlaşırsa sorun yok" diye konuştu. Hakan, Blackburn ile sözleşme imzaladığı taktirde eski takım arkadaşı Tugay ile yan yana oynayacak. 
     



 SPOR 

























</TEXT>
</DOC>
