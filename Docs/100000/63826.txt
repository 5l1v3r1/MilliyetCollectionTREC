<DOC>
<DOCNO> 63826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/23/son/sontur04.html </URL>
<DATE> 2002/01/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadın memurlardan sonra kız öğrenciler de pantolon istiyor 
</HEADLINE>
<TEXT>

     Kamu kesiminde çalışan kadın personele olduğu gibi kız öğrencilere de okullarda pantolon giyme hakkının verilmesi istendi. 
     Özel Okullar Derneği Başkanı Rüstem Eyüboğlu, kız öğrencilerin de pantolon giyebilmelerine olanak sağlanması gerektiğini ifade ederek, ''Kız öğrenciler, en azından soğuk havalarda sağlık açısından pantolon giyebilmeliler'' dedi. 
     Okullardaki Kılık-Kıyafet Yönetmeliği'nin kalkmasını ve okul kıyafetinin Avrupa'daki gibi serbest bırakılmasını arzu ettiğini belirten Eyüboğlu, tek tip kıyafet uygulamasının öğrencileri de rahatsız ettiğini söyledi. 
     Eyüboğlu, öğrencilerin bayrak törenlerinin yapıldığı pazartesi ve cuma günleri forma, diğer günler ise abartıya kaçmadan diledikleri kıyafetle okula gelmesinde bir sakıncası olmadığını savundu. 
     
     Rant engellenir 

     Eğitim-Sen Genel Başkanı Alaaddin Dinçer de, öğrencilerin tek tip, aynı model giyinerek okula gelmesinin özgürlüklerini ve yaklaşımlarını sınırlandırdığını öne sürerek, ''Kılık-Kıyafet Yönetmeliği tamamen değiştirilmeli ve tek tip uygulama kaldırılmalı. Kız öğrenciler pantolon giyebilmeli'' dedi. 
     Dinçer, lise ve ilköğretim okulu öğrencilerinin, üniversite öğrencileri gibi istedikleri kıyafetle okula gelme özgürlüğünden yararlandırılmaları gerektiğini kaydetti. 
     Okullarda tek tip kıyafet uygulamasının kaldırılmasının giyim konusundaki rantı da ortadan kaldıracağı görüşünü dile getiren Dinçer, ''Her okulun kendi kıyafetini sattırdığı anlaşmalı bir mağazası var. 
     Bu durum da engellenmiş olacaktır'' diye konuştu. 
     
     Veliler de pantolon diyor 

     Fenerbahçe Lisesi Okul Aile Birliği Yönetim Kurulu Üyesi Ece Aydın da kız öğrenciler için pantolonun çok daha kullanışlı olduğunu söyledi. 
     Aydın, ''Erkek öğrencilerin giydiği gri pantolonların benzerlerini kızlar da giyebilir. Hem rahatlık, hem de soğuktan korunmaları açısından kız öğrenciler de etek yerine pantolon giymeli'' dedi. 
     Suadiye Hacı Mustafa Tarman Lisesi Okul Koruma Derneği Başkanı Nadiye Ertuğrul da, pantolonun daha sağlıklı ve daha uygun bir giysi olduğunu ifade ederek, ''Kız öğrencilerin giyecekleri pantolon çok dar, streç veya kot kumaşından olmamalı'' diye konuştu. 
     İlhami Ahmet Örnekal İlköğretim Okulu öğrencilerinden bazı veliler de, kız öğrencilerin pantolon giymesini tercih ettiklerini söylediler. 
     






</TEXT>
</DOC>
