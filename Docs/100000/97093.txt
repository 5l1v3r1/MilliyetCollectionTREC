<DOC>
<DOCNO> 97093 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/21/spor/spo02.html </URL>
<DATE> 2002/07/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım’ın jesti 
</HEADLINE>
<TEXT>

Fenerbahçe Başkanı Samandıra Tesisleri’ne adının verilmesini istemedi, "Bu tesislerde sadece benim değil, diğer yönetici arkadaşlarımın da emeği var" dedi 
     FENERBAHÇE’DE Yüksek Divan Kurulu toplantısı, Avusturya Kampından dönen Başkan Aziz Yıldırım ve yedi yöneticinin de katılımıyla yapıldı. Dereağzı Tesisleri’ndeki toplantıda, yoğun kokuya rağmen Divan üyeleri yönetimin özellikle Basketbol ve Voleybol liglerinden çekilme kararını sorgularken, Biletix ve Digitürk anlaşmaları hakkında ayrıntılı açıklama istediler. 
     BAŞKAN Yıldırım, Önder Dai’nin Samandıra Tesisleri’ne adının verilmesi öneresine karşı çıktı. Yıldırım, başkan olduğu için kendi adının ön planda tutulduğunu belirterek, "Tesislerin yapım payı bana çıkarılıyor. Oysa emeği geçen önemli arkadaşlarımız var. İnşallah ileride Aziz Yıldırım devri, tesisleşmeyle anılır" dedi. 
     YILDIRIM, basına kapalı bölümde yaptığı açıklamada Biletix’den 500 bin dolar komisyon aldıklarını, anlaşmalarının sürdüğünü ve karşılıklı çıkarların söz konusu olduğunu söyledi. Genel Sekreter Vedat Olcay da basketbol ve voleybol şubelerinin kapatmalarının söz konusu olmadığını, sadece liglerden çekilmeyi düşündüklerini bildirdi. Kulübün borcu 60 milyon dolar olarak açıklandı. 
     
Artık moda Rüştü      TÜRKİYE’NİN Dünya Üçüncüsü olmasıyla, Fenerbahçe’deki ilgi de Rüştü’nün üzerinde yoğunlaştı. Yıldız oyunculara rağmen Fenerbahçe’nin maçlarını izleyen Avusturyalılar imza istemek için ilk olarak Rüştü’nün yanına koşuyor. Avusturya basını da başarılı kaleci ile özel röportaj yapmak için kampın kapısını aşındırdı. Dünya yıldızı olmasına rağmen Ortega’ya talebin az olması dikkat çekti. 
     
Kaptan’dan uyarı      SEZON başı hazırlıklarının son dönemine giren Fenerbahçe’de kaptan Ogün arkadaşlarını uyardı. Hazırlık maçlarındaki iyi veya kötü sonuçların hiç önemli olmadığını vurgulayan Ogün, "Önemli olan lige iyi bir giriş yapmak. Nasıl başlarsanız, öyle gidersiniz. Bu nedenle Trabzonspor ve Şampiyonlar Ligi ön elemesinde başarılı olmalıyız. Bu havayı yakalarsak arkası da rahat gelir" diye konuştu. 
     
Kampta yangın      FENERBAHÇE kafilesinin kaldığı Stanglwird Oteli’nde dün yangın çıktı. Otelin çatısının tutuşmasıyla birlikte etrafın dumanla sarılmasıyla futbolcular bir anda panik oldu. Üst katta kalan oyunculardan Washington kendini dama atarken, Fatih Akyel ve Simao da değişik yerlere kaçtılar. Ahşap ağırlıklı olan otelde alevler büyürken, kasaba itfaiyesi olaya hemen müdahale etti. 
     YARIM saat süren bir kargaşadan sonra alevler söndürüldü. Olay yerinde inceleme yapan Avusturyalı itfaiyeciler, alevlerin sigara izmaritinden kaynaklandığını belirttiler. Yangının Simao ile Washington kaldığı odanın hemen üstünde başlaması üzerine şüpheler iki futbolcu üzerinde yoğunlaştı. Kimsenin yaralanmadığı yangının görüntüleri bugün Kanal D’de ekrana gelecek. 
     
Gençlere fırsat      FENERBAHÇE, Avusturya kampındaki beşinci hazırlık maçını SV Hall ile yapacak. Teknik heyet oyuncularını sürekli oynatıp deneyerek yeni sezona hazırlamaya çalışırken, Lorant’ın bu karşılaşmada genç futbolculara şans vermesi bekleniyor. İnnsburg’un amatör takımlarından olan Hall ile oynanacak maç TSİ 18.30’da başlayacak ve TRT’den naklen yayınlanacak. 
     
Abartan yandı      FENERBAHÇE Yönetimi yeni sezonda futbolcuların gece hayatlarını kontrol altına almaya karar verdi. Oyuncuların gittikleri mekanlarda Fenerbahçe kimliğine ters düşecek davranışlarda bulunmaları halinde ağır cezalar verilecek. Ayrıca kart cezaları da arttırılıyor. Gereksiz yere sarı kart gören 10 bin, kırmızı gören ise 20 bin dolar ceza ödeyecek. 
     



 SPOR 




















</TEXT>
</DOC>
