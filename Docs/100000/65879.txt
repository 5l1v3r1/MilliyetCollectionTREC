<DOC>
<DOCNO> 65879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/04/son/sonspo13.html </URL>
<DATE> 2002/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
AEK taraftarları İbrahim Kutluay'ı unutmadı 
</HEADLINE>
<TEXT>

     Yunanistan'ın Panathinaikos takımında forma giyen eski AEK'lı milli basketbolcu İbrahim Kutluay'ı, AEK tarafttarları unutmadı. 
     Atina'da yayınlanan Ethnos Gazetesi, ''Kutluay göklere çıkartılıyor'' başlıklı haberinde, hafta sonu oynanan AEK-Aris karşılaşmasını izlemek üzere tribünde bulunan Türk basketbolcunun, binin üzerinde AEK taraftarının içten tezahüratıyla karşılaştığını kaydetti. 
     Türk basketbolcunun kişiliği, ağırbaşlı karakteri ve kazandırdıklarının kendisini ''star'' haline getirdiği yorumunu yapan gazete, bunun, Panathinaikos forması giyiyor olsa bile, Kutluay'ı her gördükleri yerde ''altlarında yay varmışcasına'' ''İbo'' haykırışlarıyla yerlerinden fırlayan AEK taraftarının varlığından anlaşıldığını belirtti. 
     Gazete, geçen sezon AEK formasını giyen ve her büyük başarısından sonra formasının AEK damgasını öpmesiyle taraftarının gönlüne birkez daha yerleşen ''İbo'nun'', Panathinaikos formasını giyiyor olsa bile AEK'lılar tarafından unutulamayacağı yorumunda bulundu. 
     






</TEXT>
</DOC>
