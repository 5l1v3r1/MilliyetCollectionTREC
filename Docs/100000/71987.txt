<DOC>
<DOCNO> 71987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/11/son/sonspo03.html </URL>
<DATE> 2002/03/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş, Roma'da görücüye çıkacak.. 
</HEADLINE>
<TEXT>

     La Gazzetta dello Sport gazetesi, ''Galatasaray geliyor, gözler Hasan Şaş'ta'' başlığı altında verdiği haberinde, İtalya'da Milan, Lazio gibi birçok kulüp tarafından beğenilen Hasan Şaş'ın Olimpiyat Stadı'nda adeta görücüye çıkacağını belirtti. 
     Gazete haberinde, özellikle Lazio Teknik Direktörü Alberto Zaccheroni'nin Hasan Şaş'ı çok beğendiğinin de altı çizildi. 
     
     Roma'nın derbi zaferi 

     Öte yandan AS Roma takımının Teknik Direktörü Fabio Capello, ''Galatasaray'a karşı daha rahat oynayacağız'' dedi. 
     Geçen pazar akşamı Roma kenti derbisinde Lazio'yu 5-1 yenen AS Roma, Şampiyonlar Ligi'nde çarşamba günü karşılaşacağı Galatasaray'ı yenerek, gruptan çıkmayı garantilemeyi planlıyor. 
     Teknik direktör Capello, basında yer alan demeçlerinde, ''Şimdi Avrupa'nın en iyi takımlarından biri olduğumuzu biliyoruz. Derbide aldığımız bu zafer, Galatasaray'a karşı daha rahat oynamamıza yardımcı olacak. Ama hedef her zaman aynı olacak. Kazanmak'' diye konuştu. 
     Capello, dizinde ağrıları olduğu için Lazio maçında kadroya almadığı Batistuta için, ''Batistuta kendisini iyi hissetmediğini söyledi. Riske etmek istemediğim için onu dinlendirdim. Galatasaray maçına yetişebilmek için antremanlarına devam ediyor'' dedi. 
     Sarı kırmızılıların 4 golünü atan Montella, İtalyan basınında göklere çıkartılırken, Corriere dello Sport gazetesinin manşeti ''Tanrım Ne Montella'' şeklinde atıldı. 
     Bu arada futbolculardan Candela ise, ''Bu zaferi ne olursa olsun yaşayalım. Ama yarın hemen Galatasaray maçını düşünmek zorundayız. 
     Türklere karşı büyük bir fırsatımız var. Çünkü yenmek turu garantilemek anlamına geliyor. Konsantre olmak zorundayız ve bu mantalitede oynamaya devam etmeliyiz. Çünkü Roma, Roma gibi oynarsa rakibi yok'' ifadelerini kullandı. 
     






</TEXT>
</DOC>
