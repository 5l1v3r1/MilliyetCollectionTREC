<DOC>
<DOCNO> 83689 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/son/sondun07.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
TIME "Restoran, apartman ve marketler terör tehdidi altında" 
</HEADLINE>
<TEXT>

     Time dergisi, Amerikan Federal Soruşturma Bürosu FBI'ın gizli olarak yayımladığı yeni terör alarmına göre, kalabalık restoranlar, yüksek apartmanlar ve süpermarketlerin tehdit altında olduğunu bildirdiğini ileri sürerken, FBI yetkilileri Time'ın iddiasını yalanladı. 
     Dergi, piyasaya bugün çıkan sayısında, terörist Usame Bin Ladin'in ele geçirilen adamlarından Ebu Zübeyde'nin, ''yumuşak hedefler'' olarak adlandırılan yeni saldırılar konusunda söylediklerinden sonra FBI'ın kendi içinde alarma geçtiğini iddia etti. 
     Time dergisi, FBI kaynaklarından aldığı habere göre, 56 federal terörizm görev gücünün, yerel otoriteleri uyarmak üzere dağıldığını ve geniş apartmanlar, büyük mağazalar ve restoranların çevresinde güvenliğin artırıldığını ileri sürdü. 
     Dergi, daha önceki örneklerin aksine FBI yetkililerinin, halkı uyarmak yerine, sadece yerel polis şefleri ve belediye başkanlarını gizlice uyarmayı seçtiğini yazdı. 
     Ancak dergi piyasaya çıkarken hemen tepki veren bir FBI sözcüsü, Amerikan basınına açıklama yaparak, gizli bir terör alarmı yayımladıkları iddiasını yalanladı. Yetkili, ayrıca Ebu Zübeyde gibi adamların yalan söyleme kapasitelerinin de göz önünde tutulduğuna dikkati çekti. 
     





</TEXT>
</DOC>
