<DOC>
<DOCNO> 72820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/15/son/sonspo29.html </URL>
<DATE> 2002/03/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş 2 - Denizlispor 2 
</HEADLINE>
<TEXT>

     Birinci Süper Futbol Ligi'nde yapılan karşılaşmada Beşiktaş, Denizlispor ile 2-2 berabere kaldı. 
     
     İlk Yarı 
     7. dakikada şık çalımlarla ceza alanına giren Ahmet Dursun'un şutunda, top kaleci Süleyman'da kaldı. 
     10. dakikada Tamer'in pasında topla ceza alanı içinde buluşan 
     Tayfur'un vuruşunda, meşin yuvarlak az farkla yandan auta gitti. 
     16. dakikada İlhan Mansız'ın pasında topla ceza alanı çaprazında 
     buluşan İbrahim'in şutunda, meşin yuvarlak kaleciden döndü. Dönen topa Alper, Ahmet Dursun'dan önce dokunarak, kornere gönderdi ve büyük bir tehlikeyi önledi. 23. dakikada Tayfur'un pasında topu ceza yayı içinde göğsüyle önüne alan Baya, yerden ve düzgün bir vuruşla topu kaleci Süleyman'ın sağından Denizlispor filelerine gönderdi 1-0. 25. dakikada Erman'ın pasında topu ceza alanı dışında göğsüyle kontrol eden Tümer'in sert şutunda, meşin yuvarlak az farkla dışarı gitti. 28. dakikada ceza alanı içinde Hietanen'den şık bir çalımla sıyrılan Tümer, topu müsait durumdaki Tayfur'un önüne bıraktı. Bu futbolcunun şutunda, kaleci Süleyman topu iki hamlede kontrol etti. 34. dakikada Ali Tandoğan'ın sağdan ortasında, topla altıpas içinde bomboş durumda buluşan Timuçin, meşin yuvarlağı ağlara göndererek, eşitliği sağladı 1-1. 35. dakikada Beşiktaş yeniden öne geçti. Bu dakikada Baya'nın uzun pasında topla sağ kanatta buluşan Tamer, meşin yuvarlağı altıpas içine gönderdi. Bu bölgede kimsenin dokunamadığı topla arka direkte buluşan İlhan Mansız, meşin yuvarlağı boş filelere göndererek, Beşiktaş'ı öne geçirdi 2-1. Kalan dakikalarda skor değişmedi ve Beşiktaş ilk yarıyı 2-1 önde kapadı. 
     
     İkinci Yarı 
     Denizlispor ikinci yarıya Tolunay'ın yerine Bülent'i alarak başladı. 
     50. dakikada Erman'ın geri pasında Asper'in topu tutmasıyla 
     Denizlispor, ceza alanı içinde çiftvuruş kazandı. Levent'in pasında Ali Tandoğan şutunu attı. Kaleci Asper yatarak, kaleye giden topu çıkardı. 
     57. dakikada Denizlispor'da Levent yerini, İlyas'a bıraktı. 
     60. dakikada sağ kanatta İbrahim ve Ronaldo'yu geçen Veysel, ceza 
     alanına kadar indikten sonra topu altıpas içine gönderdi. Timuçin, sert bir vuruşla topu ikinci kez Beşiktaş ağlarına gönderdi 2-2. 62. dakikada Denizlispor ceza alanı içinde oluşan karambolde, önce Ahmet Dursun, ardından da İbrahim pozisyonları değerlendiremedi. 66. dakikada Bayram, Ali Tandoğan tarafından ceza alanı içinde düşürülünce, hakem Metin Tokat penaltı noktasını gösterdi. Ronaldo'nun penaltı atışında direğe çarpan top auta gitti. 69. dakikada Tayfur'un kaptırdığı topta, İlyas'ın ceza alanına kadar indikten sonraki vuruşunda, meşin yuvarlak savunmadan döndü. 70. dakikada Beşiktaş yine mutlak bir golden oldu. İlhan Mansız'ın pasında, ceza alanı içinde topla buluşan Ahmet Dursun'un kaleciyi de geçtikten sonraki vuruşunda, Hakan meşin yuvarlağı gol çizgisi üzerinden çıkardı. 71. dakikada Denizlispor'da Mustafa'nın yerine, Marek oyuna girdi. 74. dakikada Beşiktaş'ta Ali Eren, Denizlispor'da da Alper sarı kart gördü. 76. dakikada Beşiktaş'ta Ali Eren'in yerine, Stavrum oyuna dahil oldu. 78. dakikada geri pas nedeniyle Beşiktaş'ın ceza alanı içinde kazandığı çiftvuruşta, Ahmet'in şutunda top savunmadan döndü. 80. dakikada Denizlispor'da Veysel sarı kart gördü. 81. dakikada Tamer'in sağdan ortasında, kaleciyi geçen topa Stavrum altıpas içinde dokunamayınca, takımını mutlak bir golden etti. 84. dakikada İlyas'ın pasında Timuçin, ceza alanı içinde bomboş pozisyonda topa kötü vurunca, meşin yuvaklak üstten auta çıktı. Aynı dakikada Beşiktaş'ta Ahmet Dursun, yerini Sertan'a bıraktı. 86. dakikada Veysel'in ceza alanı sağ çaprazından sert şutunda, top kaleci Asper'de kaldı. 88. dakikada Timuçin'in pasında sağ kanatta topla buluşan Ali Tandoğan sert vurdu. Top üstten auta gitti. 89. dakikada İlhan Mansız'ın ceza alanı içinden vuruşunda, kaleci Süleyman uzanarak, topu köşeden çıkardı. 90. dakikada Sertan'ın kafa pasında, boş pozisyonda ceza alanı sol çaprazında topla buluşan Bayram'ın sert vuruşunda, top üstten auta çıktı ve karşılaşma 2-2 berabere sonuçlandı. 
     






</TEXT>
</DOC>
