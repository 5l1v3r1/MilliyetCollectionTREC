<DOC>
<DOCNO> 85194 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/21/yasam/ayas.html </URL>
<DATE> 2002/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tiryaki de olsan KOŞ 
</HEADLINE>
<TEXT>

Sigara içenlere ilk iyi haber Düzenli yapılan egzersiz, tiryakilerde bile kanser riskini önemli ölçüde azaltıyor 
     Ağır ve orta derecede egzersiz yapan insanlarda, sigara tiryakisi olsalar bile kanserden ölüm riskinin önemli ölçüde azaldığı gözlendi. 
     Kanserle ilgili bu son araştırma, ABD’de yaşları 30 - 87 arasında 25 bin 892 erkek üzerinde yapıldı. Araştırma süresince denekler, egzersiz bisikleti üzerinde test edildi ve daha sonra 10 yıl süreyle gözlenerek, yaptıkları egzersiz oranları değerlendirildi. 
     
     Ne kadar spor, o kadar.. 
     Sonuçta, egzersizi gerektiği gibi yapan deneklerdeki kansere bağlı ölüm oranının, orta derecede ve hafif egzersiz yapan deneklere göre yüzde 55 daha az olduğu gözlendi. Haftada 3-4 kez, 20-40 dakika arasında koşma’ olarak gösterilen orta derecede egzersiz yapan deneklerde ise kanser kaynaklı ölümler, yüzde 38 daha az kaydedildi. 
     Sigara kaynaklı olmayan kanser vakalarından meydana gelen ölümler ise, sıkı egzersiz yapan deneklerde yüzde 46, orta derecede egzersiz yapan deneklerde ise yüzde 34 daha az gözlendi. 
     
     İçme isteği de azalıyor 
     Ağır egzersiz yapan deneklerde sigara kullanma oranı yüzde 10, orta derecede egzersiz yapanlarda yüzde 20, hafif egzersiz yapanlarda ise yüzde 33 olarak tespit edildi. Araştırmaya konu kanser türleri ise, kolon, prostat ve lösemi kan kanseri vakalarıydı. 
     Uzmanlar, egzersize başlayanların sigara içmeye daha az istekli olduklarını da saptadı. Egzersizin vücudun savunma sistemini güçlendirerek, tümörlere karşı daha iyi savaş vermesini sağladığı biliniyor. 
     Araştırmacılar, egzersizin kanseri önlediğini söyleyemeyeceklerini, sadece kanser vakasından meydana gelen ölüm riskini azaltabildiğini saptadıklarını vurguladı. 
     



 YAŞAM 






















</TEXT>
</DOC>
