<DOC>
<DOCNO> 98601 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/29/spor/aspo.html </URL>
<DATE> 2002/07/29/ </DATE>
<TIME>  </TIME>
<AUTHOR>  </AUTHOR>
<HEADLINE>
SERDAR BİLGİLİ, şampiyonluğa susadıklarını, 100. yılda başarı istediğini söyledi 
</HEADLINE>
<TEXT>
"Artık sabrım kalmadı" 
Beşiktaş Başkanı, Daum’u kafaca bittiği için gönderdiklerini, Lucescu’nun ise yapılarına uyan en iyi isim olduğunu kaydetti 
     Özel Haber BİLAL MEŞE 

     Samimi itiraflar 
     BEŞİKTAŞ Kulübü Başkanı Serdar Bilgili, Milliyet’e çarpıcı itiraflar yaptı, kamuoyunun merak ettiği tüm konulara açıklık getirdi. Biz sorduk, o içtenlikle yanıtladı. İlk olarak şampiyonluk konusuna değinen Bilgili, "Hiç kimsenin sabrı kalmadı, benim de. Başarıya susadık. Camiamız da, taraftar da ben de şampiyonluk istiyoruz. Eğer istediğimiz hedefe ulaşamazsak büyük hayal kırıklığı yaşarız. Çünkü başarısız olmak için yeniden göreve gelmedim" dedi. 
     
     Sıra oyuncularda’ 
     100. yıl öncesinde yönetim olarak şampiyonluğun altyapısını hazırladıklarını ifade eden Başkan Bilgili, "İlk dönemimizde tepki aldık, bu da çok doğal. Taraftarlarımız bize gerekli töleransı gösterdiler. Şu ana kadar yaptığımız çalışmalar tamamen 100. yılda şampiyonluğa endekslidir. Yeni bir hoca aldık, 10’a yakın transferi gerçekleştirdik. Ümraniye Tesisleri şampiyonlukta önemli bir etken olacaktır. Biz işimizi yaptık, sıra futbolcularda" diye konuştu. 
     
     Bir felsefemiz var’ 
     LUCESCU’NUN mükemmel bir insan olduğuna işaret eden Bilgili, "Lucescu çok özel bir insan. Bize de çok uyuyor. Mütevazi, saygılı, dengeli, diyaloğa müthiş açık. Dik kafalı değil, en önemlisi yapıcı bir insan. Ben bu kadar futbolla yaşayan birisini görmedim. Şu ana kadar çalıştığım hocalar içinde kimyası Beşiktaş’a en uygun isim. Çünkü Beşiktaş’ın bir felsefesi vardır. Barışcıdır, dengelidir, sağa sola saldırmaz" ifadelerini kullandı. 
     
     Daum’u çok ezdiler’ 
     HER alanda istikrardan yana olduğunu da kaydeden Bilgili, Daum’la zorunlu olarak yollarını ayırdıklarını belirtti. Bilgili, şöyle konuştu "Daum mükemmel bir hocaydı. Ancak mahkemeler yüzünden çok ezildi, hayattan bezdirildi. Altyapıya kendini veremedi, Ali Cansun, Evren gibi yetenekleri göremedi, gençlere kadroda şans veremedi. Yani kafaca tamamen bitmişti. İstikrarı Lucescu’da yakalamak istiyoruz." 
     
     Nouma bir fenomen’ 
     PASCAL Nouma konusunda taraftardan büyük baskı gördüklerini ifade eden Başkan Bilgili, "O fenomen bir oyuncu. Artı ciddi ticari bir katkısı var. Geldi, biletlerde patlama oldu. İnşallah bizi utandırmaz. Özellikle taraftarlarla Nouma’nın arasında müthiş bir sevgi ve aşk var. Nouma, İlhan Mansız, Ahmet Dursun, Sergen, yaşam biçimleriyle, giyimleriyle, saç şekilleriyle gençlere örnek oluyorlar" dedi. 
     
     İstekli ve çalışkan’ 
     BEŞİKTAŞ’IN yıldızlar topluluğu olduğunu da hatırlatan Bilgili, "Takım içindeki gerçek lider Sergen. Olgunluk dönemini yaşıyor. Artık daha dengeli, istekli ve çalışkan. Takıma ağabeylik yapıyor. Kafa yapısı değişti, liderlik vasfı var. Ona güveniyorum. Ancak liderlik yapabilmesi için de oynaması şart. Bu yıldızlar topluluğunu en iyi şekilde oynatmak, verim almak teknik direktörün sorunudur" diye konuştu. 
     
     Eskilere kucak açtık’ 
     KARTAL yuvasında yetişen eski yıldız oyunculara kapılarını açtıklarını da vurgulayan Serdar Bilgili, "Feyyaz bunun en tipik örneğidir. Futbolculuk döneminde bir hata yapmıştı, faturayı ağır ödemişti. İki yıl önce göreve getirseydim daha büyük tepki alırdı. Şimdi herkes onu bağrına bastı. Altyapımızda tamamen eski oyuncularımız var. Liglerde bizden yetişen hocalar var, sürekli diyalog halindeyiz" dedi. 
     



 SPOR 


















</TEXT>
</DOC>
