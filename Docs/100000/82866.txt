<DOC>
<DOCNO> 82866 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sontur08.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
AİDS'li hayat kadınlarıyla ilişki kuranlar gizleniyor... 
</HEADLINE>
<TEXT>

     Bursa'da fuhuş yaparken yakalanarak sınırdışı edilen ve AIDS virüsü taşıdıkları belirlenen Ukrayna uyruklu 2 hayat kadınıyla ilişkiye giren kişilerin, duyurulara rağmen 1.5 aydır sağlık kuruluşlarına başvurmamaları üzerine harekete geçen İl Sağlık Müdürlüğü, kimlikleri belirlenen 35 kişiyi gerekirse polis zoruyla eliza testine tabi tutacak. 
     Bursa Emniyet Müdürlüğü Asayiş Şubesi ekiplerince, 31 Mart'ta Santral Garaj mevkiinde yapılan kontrollerde, para karşılığı fuhuş yaptıkları belirlenen Ukrayna uyruklu Natalya Aleksonrova ve Maria Koval yakalandılar. 
     Emniyet Müdürlüğü'ndeki sorgulamalarının ardından çıkarıldıkları mahkemece tutuksuz yargılanmalarına karar verilen ve sınırdışı edilen iki kadından alınan kan örnekleri üzerinde Bursa'da yapılan tetkiklerde, AIDS hastası oldukları belirlendi. Ankara Refik Saydam Hıfzıssıhha Enstitüsü'nde yapılan ''doğrulama testi'' sonucunda da, bu kadınların HIV virüsü taşıdıkları kesinleşti. 
     
     1 KİŞİ DAHİ BAŞVURMADI 

     İl Sağlık Müdürlüğü, bu gelişme üzerine acil açıklama yaparak, fotoğrafları basın aracılığıyla kamuoyuna duyurulan AIDS'li hayat kadınlarıyla cinsel ilişkiye girenleri, eliza testi yaptırmaları için hastanelere davet etti. 
     AIDS gibi ölümcül bir hastalığa yakalanma riski ile karşı karşıya bulunanların, hastanelere akın etmesi beklenirken, aradan 1.5 ay geçmesine rağmen 1 kişi dahi test yaptırmak için sağlık kuruluşlarına başvurmadı. 
     Sağlık Müdürlüğü de, İl Emniyet Müdürlüğü ile temasa geçerek, hayat kadınları ile ilişkiye girenlerin kimliklerinin belirlenmesini istedi. Polisin yaptığı araştırmada, kadınları pazarlayan kişinin, kadınların kimlerle, hangi gün, nerede, kaç para karşılığında birlikte olduklarına dair not tuttuğu belirlendi. Bu notlara el koyan polis, hayat kadınları ile ilişkiye girenlerin ad ve adreslerini tespit ederek, İl Sağlık Müdürlüğü'ne bildirdi. 
     
     35 KİŞİLİK LİSTE 

     İl Sağlık Müdürü Dr. Hüseyin Hüsnü Serdar, hayat kadınları ile ilişkiye girdikleri belirlenen, aralarında işadamlarının da bulunduğu 35 kişilik listenin ellerinde olduğunu belirtti. 
     Bu kişileri en kısa sürede test yaptırmak üzere sağlık kuruluşlarına beklediklerini kaydeden Serdar, ''Şu ana kadar Fuhuşla Mücadele Komisyonu'na, hastanelerden, söz konusu kadınlarla ilişkiye girdiğini beyan eden ve yardım isteyen kişilerle ilgili bir ihbar gelmedi. Kadınlarla ilişkiye giren kişilerin isim ve adresleri bizde mevcut. Bir süre daha bekleyeceğiz. Kendileri bize gelmezse, biz onlara gideceğiz. Gerekirse polis zoruyla testlerini yaptıracağız'' dedi. 
     Bu kadınlarla ilişkiye girenlerin her birinin AIDS'e yakalanma riski bulunduğunu, mutlaka Eliza testi yaptırmaları gerektiğini vurgulayan Serdar, aksi takdirde bazılarının AİDS hastası olabileceğini savundu. 
     Dr. Serdar, ''Şu anda Bursa'da 22 olan AIDS'li hasta sayısı, bu kadınlar yüzünden, önümüzdeki yıl en az 5 kişi daha artabilir. Bu yüzden kadınlarla ilişkiye girenler mutlaka bize başvurmalı'' uyarısında bulundu. 
     





</TEXT>
</DOC>
