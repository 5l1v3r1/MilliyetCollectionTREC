<DOC>
<DOCNO> 69104 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/23/yasam/ayas.html </URL>
<DATE> 2002/02/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Her şeyden habersiz savaş mağduru 
</HEADLINE>
<TEXT>
Savaş bitti mi gerçekten ’ 
İki kardeşinin de öldürülmesi üzerine Bosna Savaşı’nın en kanlı günlerinde dağa kaçan Illija Panincic adlı çoban, tam 6 yıl boyunca, savaşın bittiğinden habersiz dağlarda yaşadı 
     DIŞ HABERLER SERVİSİ 

     Bosna Savaşı’nın en kanlı günlerinde, iki kardeşinin öldürülmesi üzerine dağa kaçan bir Bosnalı, savaşın bittiğinden habersiz tam 6 yıl boyunca dağlarda yaşadıktan sonra İngiliz barış gücü askerleri tarafından bulundu. Böylece Illija Panincic adlı çoban için savaş ancak üzerinden 6 yıl geçtikten sonra bitti. 
     Panincic, İngiliz barış gücü askerlerinin devriye görevi sırasında tesadüfen bulundu. Olan bitenden bihaber dağlarda dolaşan Panincic’in, bulunduğunda saç ve sakalları birbirine karışmış, dağlarda tek başına dolaştığı süre içinde hiçbir insanla teması olmadığı için konuşmayı kısmen unutmuştu. 
     
İnmek istemiyor      Bosnalı çobanın, yaklaşık 6 yıl önce iki erkek kardeşinin Hırvat milislerce öldürülmesi üzerine dağa çıktığını öğrenen yetkililer, Panincic’in, bütün ikna çabalarına karşın insanlara yaklaşmaktan çekindiğini ve savaşın bittiğini kabullenmesine rağmen dağdan inmek istemediğini belirtiyorlar. 
     
Meyveyle beslendi      Illija Panincic’in dağda olan bitenden habersiz yaşadığı süre içinde dağ çileği ve yaban kestanesi gibi bitkilerle beslendiği ifade ediliyor. 
     İlk bulunduğunda hiç yıkanamadığı için son derece kötü kokan Panincic’i dağdan indiremeyen barış gücü askerleri, çare olarak, Bosnalı çobana düzenli olarak yiyecek ve giyecek götürüyorlar. 
     Çoban için ayrıca dağda küçük bir de kulübe inşa eden askerler, dağların epeyce ücra bir yerinde bulunan bu eve elektrik götürmek için bir yardım kampanyası da başlattılar. 
     



 YAŞAM 




















</TEXT>
</DOC>
