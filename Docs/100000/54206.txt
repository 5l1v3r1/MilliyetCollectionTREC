<DOC>
<DOCNO> 54206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sonspo11.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ümit Davala "Sezon sonuna kadar Milan'dayım..." 
</HEADLINE>
<TEXT>

     İtalya'nın AC Milan takımında forma giyen Ümit Davala, şartlar ne olursa olsun sezon sonuna kadar AC Milan'da kalacağını söyledi. 
     Ümit, kendisine ait ''www.umitdavala.com'' adresli internet sitesine yaptığı açıklamada, İtalya'da var olma mücadelesi verdiğini belirterek, ''Kendi açımdan zor ve ilginç bir haftayı geride bıraktım. 
     Bir sürü zorluklarla uğraşıyorum ama bir türlü bazı çevreleri yanımda göremiyorum. Tabii bu arada şansızlıklar da bir türlü yakamı bırakmıyor'' dedi. 
     Galatasaray'a geri döneceği ve kendisine yapılan teklifleri kabul ettiği yönünde haberler okuduğunu kaydeden Ümit, şöyle dedi 
     ''Verdiğim mücadelenin yanında böyle haberler almak beni üzüyor. 
     Galatasaray'a bir gün dönmek istediğimi zaten daha önce söylemiştim. 
     Galatasaray benim yuvam. Ama bu sezon Milan'dayım. Burada bu formayı giymek için savaş vereceğim. Ben buraya gelirken belli hedefleri olan bir futbolcu olarak geldim. Hedeflerimi yerine getirmek için sonuna kadar mücadele edeceğim. Kendime yeni bir düzen kurdum, pes etmeyeceğim. İtalya'da kimseyle bir problemim yok. Herkesle aram çok iyi ve birçok dostum var. Döneceğim yolundaki haberler de doğru değil.'' 
     
     "Kırmızı kart haksız.." 
     Milan'ın Parma ile yaptığı maçta gördüğü kırmızı karta da değinen Ümit, ''Parma karşısında haksız yere kırmızı kart gördüm'' dedi. 
     Ümit, Parma maçında ilk onbirde sahaya çıktığını vurgulayarak, ''Kimseyle sorunum olmadığını, herkesin bana güvendiğini ve yeni teknik direktörümüzün de beni takımda düşündüğünü sanırım herkes görmüştür. Maçın 68. dakikasında bence haksız bir kırmızı kart gördüm. 
     Zaten takım arkadaşlarım ve teknik direktörümüz Ancellotti de bu kartın haksız olduğunu söylediler. Tam ilk 11'de yer almışken, gördüğüm bu kart beni biraz zorlayacak. Ama ben yine formamı kapacağım'' diyerek sözlerini tamamladı. 
     






</TEXT>
</DOC>
