<DOC>
<DOCNO> 61469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/son/sontur29.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay "Afganistan'a 261 TSK personeli gidecek" 
</HEADLINE>
<TEXT>

     Genelkurmay Başkanlığı, Birleşmiş Milletler'in aldığı kararla oluşturulan Uluslararası Güvenlik Yardım Kuvveti'ne İSAF Türkiye'nin başlangıçta idari destek unsurlarıyla birlikte toplam mevcudu 261 olan bir bölük kadar kuvvetle katılacağını bildirdi. 
     Genelkurmay Başkanlığı Genel Sekreterliği'nden yapılan yazılı açıklamada, Sürekli Özgürlük Harekatı kapsamında Birleşmiş Milletler'in aldığı kararla oluşturulan Uluslararası Güvenlik Yardım Kuvveti'ne İSAF Türkiye'nin yapacağı katkının, yapılan görüşmeler sonucu belirlendiği ve hükümet tarafından onaylandığı bildirildi. 
     Açıklamada, şunlar kaydedildi 
     ''Buna göre halen İngiltere'nin koordinasyonunda oluşturulan güce Türkiye başlangıçta bir bölük kadar kuvvetle katılacak olup, idari destek unsurlarıyla birlikte toplam mevcudu 261 olacaktır. Ayrıca, uluslararası gücün karargahında 6 Türk subayı görev yapacaktır. Bu safhada, Afganistan'da görev alacak en yüksek rütbeli Türk subayı albay olacaktır. Gelişmelere bağlı olarak birliğin büyüklüğü tabur seviyesine kadar çıkabilecektir. 
     Birliğin intikal ve yerleşmesiyle ilgili yerinde keşif ve koordinasyon yapmak üzere 12 kişilik bir ön heyet 15-22 Ocak 2002 tarihleri arasında Afganistan'a gidecektir.'' Açıklamada, gerekli hazırlıkların tamamlanmasının ardından intikal zamanının basın yayın organları aracılığıyla kamuoyuna duyurulacağı belirtilirken, Türk birliğinin intikalini tamamlaması ve yerleşmesinin ardından Türk basın mensuplarının da bölgeyi ziyareti için bir basın turunun düşünülmekte olduğu bildirildi. 
     






</TEXT>
</DOC>
