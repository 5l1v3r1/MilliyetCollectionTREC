<DOC>
<DOCNO> 51741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/11/son/soneko02.html </URL>
<DATE> 2001/11/11/ </DATE>
<TIME>  </TIME>
<AUTHOR>  </AUTHOR>
<HEADLINE>
OECD'ye göre sorun memur sayısında değil, dağılımında... 
</HEADLINE>
<TEXT>

     Ekonomik İşbirliği ve Kalkınma Teşkilatı OECD verileri, Türkiye'deki memur sayısının nüfusla kıyaslandığında diğer ülkelere göre fazla olmadığını ortaya koydu. 
     Maliye Bakanlığı, Türkiye'de asıl sorunun sayı değil, memur dağılımındaki dengesizlik olduğunu bildirdi. 
     Devletteki küçülme çalışmalarıyla birlikte tartışılmaya başlanan Türkiye'deki memur sayısı, farklı değerlendirmeleri de beraberinde getirdi. 
     Maliye Bakanlığı yetkilileri, devlet memurlarının çok büyük bölümünü öğretmenler, sağlık personeli ve polislerin oluşturduğunu, aynı şekilde yardımcı hizmetler sınıfındaki personelin önemli kısmının da sağlık alanında istihdam edildiğini belirtti. Türkiye'de halen 60 bin dolayında öğretmen, 50 bin dolayında da sağlık elemanı açığı olduğuna işaret eden Maliye yetkilileri, şu değerlendirmede bulundular 
     ''Türkiye'nin asıl sorunu memur sayısı değil, memurların dağılımı. 
     Memurların belli yörelerde yığılması, yani dağılımdaki adaletsizlik. 
     Öncelikle çözülmesi gereken konu bu. Bu nedenle de norm kadroya her yerde biran önce geçilmeli. Milli Eğitim Bakanlığı, norm kadro ile dağılım sorununu büyük ölçüde çözdü. Zaman içinde de tamamen halledecek. Diğer bütün kamu kuruluşlarında da sorun bu yolla giderilecek. Bazı kurumlarda ve yörelerdeki yığılma, ihtiyaç olan kurum ve yerlere yöneltilirse mesele hallolur.'' 
     
     Sayı fazla değil 
     Bu arada OECD'nin ülkelerin merkezi idare, eyaletler ve yerel yönetimlerde bulunan memur sayılarına ilişkin istatistikleri de, Türkiye'deki memur sayısının diğer ülkelerden fazla olmadığını gözler önüne seriyor. 
     OECD verilerine göre, Finlandiya'da her 10, Kanada'da her 12, ABD ve Macaristan'da 13, İrlanda'da 14, Almanya ve Hollanda'da 19, İspanya ve İtalya'da da 25 kişiden biri memur ünvanı taşıyor. Türkiye'de ise her 30 kişiden ancak 1'i memurluk yapıyor. 
     2000 yılı itibarıyle nüfusu 275 milyon 562 bin 673 olan ABD'de 
     merkezi idarede 2 milyon 777 bin, eyaletlerde 4 milyon 746 bin, belediyeler ve diğer yerel kuruluşlarda da 13 milyon 49 bin olmak üzere toplam 20 milyon 572 bin memur istihdam ediliyor. Memur sayısı Almanya'da da 4 milyon 364 bini aşıyor. Her iki ülkede de memurların nüfusa oranı, Türkiye'nin oldukça üzerinde seyrediyor. Devlet Planlama Teşkilatı'nın kamu istihdam oranları da, Türkiye'nin bu alanda orta sıralarda yeraldığını gösteriyor. Ülkemizde kamu istihdamının toplam istihdama oranı yüzde 14.2 olarak belirlenirken, bu oran ABD'de yüzde 14, İsviçre'de yüzde 11.4, İngiltere'de 14.4, İspanya'da 15.2, Almanya'da 15.6, İtalya'da 16.1, Kanada'da da 19.6 olarak gerçekleşiyor. 
     






</TEXT>
</DOC>
