<DOC>
<DOCNO> 84787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sontur02.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Avustralya BBG'sinde "Türkan" krizi... 
</HEADLINE>
<TEXT>

     Avustralya'da yaşayan Türk kızı Türkan'ın, ''Big Brother'' adlı yarışma programındaki davranışları, ülkeyi ikiye bölerken, gerek yarışma içinde, gerekse de özel yaşamında bir sevgilisi olması, ''etik'' tartışmasına yol açtı. 
     12 yarışmacının 3 ay süreyle birincilik için mücadele ettiği 
     ''Biri Bizi Gözetliyor''da 11 Avustralyalı rakibine karşı direnen 30 yaşındaki Türkan, yarattığı skandallar ile ülkenin gündemine oturdu. 
     Avustralyalıların tüm çabalarına karşın, ülkedeki yabancı kesimin oylarıyla bir türlü elenemeyen Türk kızına karşı her geçen gün tepki büyüyor. 
     Ev içindeki rakiplerini önemsemeyen ve Peter isimli yarışmacı dışında kimseyle yakınlık kurmayan Türkan'ın, özel hayatında da bir sevgilisinin olması, buna karşın ev içinde Peter ile aynı yatağı paylaşmaktan çekinmemesi, gerek televizyon canlı yayınlarında, gerekse de toplum içinde infial yarattı. Özel hayatındaki sevgilisinin ortaya çıkmasından sonra Peter'den tepki gören Türkan, geçtiğimiz günlerde yarışmadan çekilme kararı alıp, yeniden vazgeçince, tepki iyice büyüdü. 
     Türkan, her hafta canlı yayında yarışmacılar tarafından ''elenecekler'' listesine alınmasına ve hafta boyunca aleyhinde yapılan spekülasyonlar ile Avustralyalı toplumun yoğun telefon oylarına karşın, yabancı kesimin oylarıyla elenmekten kurtuluyor. 
     Programın resmi internet sitesinde aleyhinde yapılan alaycı ve aşağılayıcı yorumlara karşın tepkisizliğini sürdüren Türkan, yarın yapılacak elemede halk jürisinin vereceği kararı bekliyor. 4 kişinin elendiği ve 8 yarışmacının kaldığı ''Big Brother'' yarışmasında ''İntruder'' yani ''istenmeyen'' ilan edilen Türkan'a tam destek veren ailesi ise özellikle Avustralyalıların tepkisini anlamsız buluyor. 
     





</TEXT>
</DOC>
