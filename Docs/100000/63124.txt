<DOC>
<DOCNO> 63124 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/son/soneko01.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Piyasalar geçen hafta Ecevit'in ABD gezisini izledi 
</HEADLINE>
<TEXT>

     Piyasalar, geçen hafta boyunca ağırlıklı olarak Başbakan Bülent Ecevit'in ABD gezisine endeksli bir seyir izledi. 
     Haftaya yüzde 0.16 oranında artışla başlayan İstanbul Menkul Kıymetler Borsası'nda İMKB , Salı ve Çarşamba günü gelen satışlarla endeks 13,000 puanın altına indi. 
     Hisse senetleri Salı günü ortalama yüzde 2.13, Çarşamba günü de ortalama yüzde 4.42 oranında değer yitirdiler. Piyasanın 12,700 puan seviyelerini destek, 13,100 puan seviyelerini de direnç noktası olarak kabul ettiği gözlendi. Haftanın son iki gününde de bu aralıkta hacimsiz ve sıkışık seanslar hakim oldu. Hisse senetleri Perşembe günü ortalama yüzde 1.06'lık artışla 13,000 puan seviyelerini zorladı. Cuma günü gelen son dakika alımlarıyla 13,000 puanın üstünde 13,012.20 puandan kapanış gerçekleşti. Hisse senetlerinin haftalık ortalama değer kaybı yüzde 4.44 oldu. 
     Altın ve dövizde son haftalarda gözlenen düşüş eğilimi devam etti. 
     Külçe altının satış fiyatı yüzde 2.37 düşerek 12 milyon 350 bin liraya, Cumhuriyet altınının satış fiyatı da 2 milyon lira gerileyerek 84 milyon liraya indi. 
     Dövizde ise ABD Doları'nın Türk Lirası karşısındaki haftalık değer kaybı yüzde 1.96, Euro'nun yüzde 2.76, Alman Markı da yüzde 2.87 oldu. 
     Bugün kapanışta Amerikan Doları'nın satış fiyatı 1 milyon 351 bin lira, Euro'nun 1 milyon 196 bin lira ve Alman Markı'nın da 610 bin lira oldu. 
     Yatırım fonlarına katılma belgeleri haftalık ortalama yüzde 0.06 oranında değer yitirdi. 
     İMKB Tahvil ve Bono Piyasası'nda, ağırlıklı ortalamalara göre çeşitli vadelerdeki bono ve tahvillerin haftalık net getirileri ise yüzde 0.79 ile yüzde 1.00 arasında gerçekleşti. 
     Önde gelen ve değerlendirmeye alınan 10 kamu ve özel bankanın faiz oranlarına bakıldığında, mevduat faizinin haftalık net getirisi, bir yıllık mevduatta yüzde 0.94 ve 1 aylık mevduatta yüzde 0.93 oldu. 
     Önceki hafta sonunda ortalama faizleri yüzde 61'in biraz üzerinde olan haftalık reponun net getirisi yüzde 0.98'de kaldı. 
     






</TEXT>
</DOC>
