<DOC>
<DOCNO> 54579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/28/son/sonspo27.html </URL>
<DATE> 2001/11/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Beşiktaş'tan maçın hakemine veryansın.. 
</HEADLINE>
<TEXT>

     Beşiktaş Kulübü Menajer Sinan Engin ise maçın hakemi İbrahim Çınar'a tepki gösterdi. 
     Engin, yedikleri golde rakip oyuncunun en az 3 metre ofsayt olduğunu öne sürerek, ''Maalesef hakem bu maçta çok kötü bir yönetim gösterdi. Buna bizim kötü oyunumuz da eklenince, oldukça zorlandık. 
     Yine de turu geçtiğimiz için mutluyuz'' dedi. 
     Bu arada teknik direktör Christoph Daum ise herhangi bir açıklama yapmadan stattan ayrıldı. 
     
     'Ölçü değil' 
     Bu arada Asbaşkan Yıldırım Demirören, Türkiye Kupası 3. kademe maçında, Sakaryaspor karşısında kötü oynadıklarını, ancak bunun Fenerbahçe maçı için ölçü olamayacağını söyledi. 
     Demirören, karşılaşma sonrası yaptığı açıklamada, bugün önemli olanın turu geçmek olduğunu belirterek, ''Bu karşılaşmada iyi oynadığımızı söyleyemem, ama önemli olan kazanmaktı ve kazandık. Artık Fenerbahçe maçını düşünüyoruz. Tek amacımız kazanmak'' dedi. 
     
     'Kötü oynadık' 
     Beşiktaş'ta sakatlığı nedeniyle uzun süre forma giyemeyen ve Sakaryaspor maçında ikinci yarıda oyuna girerek bir de gol atan Ahmet Dursun ise karşılaşmaya iyi konsantre olamadıklarından yakındı. 
     Ahmet, artık bu maçı unutup, Fenerbahçe karşılaşması için çalışmalarını sürdüreceklerini belirterek, ''İnanıyorum ki Fenerbahçe maçında çok daha iyi oynayıp, kazanacağız'' dedi. 
     
     Galibiyet primi 10'ar milyar 
     Sinan Engin, Fenerbahçe maçı için futbolculara özel prim vereceklerini söyledi. 
     Engin, primin henüz belirlenmediğini, ancak büyük olasılıkla galibiyete 10'ar milyar lira prem vereceklerini ifade etti. 
     
     Nihat gelecek hafta yolcu... 
     İspanya'nın Real Sociedad takımıyla prensip anlaşmasına varan Nihat Uçar'ın gelecek hafta içinde İspanya'ya gideceği bildirildi. 
     Sinan Engin, Nihat'ın büyük ihtimalle Real Sociedad'ın teklifini kabul edeceğini ve önümüzdeki pazartesi veya salı günü İspanya'ya gideceğini kaydetti. 
     
     Futbolcular gole sevinemedi 
     Sakaryaspor maçında, siyah-beyazlı futbolcular İlhan Mansız'ın attığı altın golün ardından herhangi bir sevinç gösterisinde bulunmadan, hemen soyunma odasının yolunu tuttu. 
     Sadece Ali Eren sahada kalıp, galibiyeti taraftarlarıyla paylaşırken, diğer futbolcular ise herhangi bir sevinç gösteresi yapmadan soyunma odasına gitti. 
     Beşiktaş, Fenerbahçe maçının hazırlıklarına, yarın yapacağı antrenmanla başlayacak. 
     






</TEXT>
</DOC>
