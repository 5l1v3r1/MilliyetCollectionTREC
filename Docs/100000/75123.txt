<DOC>
<DOCNO> 75123 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/son/soneko30.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Prof. Satman "Türkiye'de arandığı zaman petrol bulunur" 
</HEADLINE>
<TEXT>

     İstanbul Teknik Üniversitesi İTÜ 
     Petrol ve Doğalgaz Mühendisliği Bölüm Başkanı Prof. Dr. Abdurrahman Satman, ''Türkiye'de petrol vardır ve arandığı zaman bulunmaktadır. 
     Ama yeteri kadar arama yapılamıyor'' dedi. 
     Petrol Mühendisleri Odası'nca düzenlenen ''Türkiye'nin Petrol Arama ve Üretim Potansiyeli'' konulu panel, Enerji ve Tabii Kaynaklar Bakanlığı Konferans Salonu'nda gerçekleştirildi. 
     Panelde konuşan Satman, son zamanlarda ''Türkiye'de petrol var mıdır '' sorusunun sıkça sorulduğunu belirtirken, Türkiye'nin petrol bakımından Ortadoğu kadar zengin olmadığını, fakat konuyla ilgili olarak yeteri kadar bir çalışmanın da yapılmadığını söyledi. 
     Türkiye'de çeşitli bölgelerde yaklaşık 1100 tane arama kuyusunun delindiğini ve ne kadar çok kuyu açılırsa o kadar fazla petrolün bulunduğunu ifade eden Satman, ''Türkiye'de ortama 9 arama kuyusunun birinden petrol çıkarılmaktadır'' diye konuştu. 
     Arama kuyularının ortalama derinliğinin 2 bin 300 metre ve her üretim sahasında ortalama 13 tane üretim kuyusunun bulunduğunu anlatan Satman, 1990'dan beri üretimin sürekli düşüşte olduğunu ve büyük bir saha keşfinin yapılmadığını söyledi. 
     
     Neler yapılmalı 
     Türkiye'de petrolün olduğunu ve arandığı zamanda bulunduğunu ifade eden Prof. Dr. Abdurrahman Satman, Türkiye'de yeteri kadar aramanın yapılmadığını iddia etti. 
     Konuyla ilgili olarak çözüm önerilerini dile getiren Satman, 28 milyon dolarla TPAO gibi bir kurumun arama yapmasının zor olduğunu belirterek, kuruma devletin desteğini arttırmasını istedi. 
     Yabancı şirketlerin Türkiye'ye teknoloji getirdiğini ve yol gösterdiğini ifade eden Satman, uluslararası şirketlerin ülkeye çekilmesi gerektiğini ve petrol konusunda vizyonu ve misyonu olan tutarlı bir politikanın olması gerektiğini bildirdi. Satman, konuyla ilgili diğer önerilerini şöyle sıraladı 
     ''Derine gidilecek çalışmalar yapılmalı, sahalarımızda modern, çağdaş üretim arttırma yöntemi uygulanmalı. Üretim oranımız oldukça düşük yüzde 15 , bunun arttırılması gerekiyor. Gelişmiş ülkelerde olduğu gibi petrol ve doğalgazda yeraltı gaz depolaması çalışmaları yapılmalı. Petrol ve doğalgazla ilgili tüm etkinliklerin planlandığı bir kurumun oluşturulmalı. Araştırma ve geliştirmeye önem verilmeli. 
     Çalışmalarla bilimsel kurumlar ile diğer ilgili kurumlar arasındaki kopukluk giderilmeli.'' 
     






</TEXT>
</DOC>
