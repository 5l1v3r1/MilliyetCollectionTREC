<DOC>
<DOCNO> 57396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/son/sontur11.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den halka tavsiye "Soğukkanlılığınızı koruyun" 
</HEADLINE>
<TEXT>

     MHP Lideri ve Başbakan Yardımcısı Devlet Bahçeli, Ramazan Bayramı mesajında halktan soğukkanlılıklarını korumasını istedi. Bahçeli, Türkiye'nin kendisine "ayak bağı olan" ekonomik ve siyasi sorunları "Toplumsal barış ve huzuru bozacak her türlü tutum ve davranışlardan kaçınıp, soğukkanlılığını korumasıyla" aşacağını savundu. 
     Bahçeli, Türkiye Cumhuriyeti Devletinin güçlü bir devlet olduğunu belirterek Ramazan Bayramı mesajına başladı. 
     Tarihi boyunca Türkiye'nin pek çok kriz gördüğünü ve onları atlattığını belirten Bahçeli, bugün içinde olunan kriz ortamının da toplumsal dayanışmanın korunmasıyla aşılabileceğini ifade etti. Bahçeli, "Hiçbir vatandaşımız karamsarlığa kapılmamalı, ümidini yitirmemelidir. Devletine, milletine ve kendisine olan güvenini asla kaybetmemelidir" dedi. 
     Türkiye'nin sonsuza kadar yaşatılarak, dünya ve bölge istikrarına insanlığın mutluluğuna katkı sağlamanın ana hedefleri olduğunu kaydeden Bahçeli, küreselleşme süreciyle birlikte her türlü değer ve birikimin dünya geneline yayıldığını belirtti. Küreselleşmenin insanlığa olanakların yanı sıra insanlık için yeni riskler de taşıdığını vurgulayan Bahçeli'nin mesajı şöyle 
     "Ancak Türkiye'mizin bu yeni dünya şartlarına hazır olabilmesi için, kronikleşen ve kendisine ayak bağı olan siyasi ve ekonomik sorunlarını aşmak zorunluluğu vardır. 
     Türk devletinin gücüne, Türk milletinin birikim ve potansiyeline inanır, el birliği ile çalışırsak, bu sorunların beklenenden kısa bir sürede giderilmesi zor değildir. Her şeyden önce, geleceğin büyük ve güçlü Türkiye'sine olan inancımızı asla kaybetmemeliyiz." 
     






</TEXT>
</DOC>
