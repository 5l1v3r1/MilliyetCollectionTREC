<DOC>
<DOCNO> 94292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/07/son/sontur10.html </URL>
<DATE> 2002/07/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bahçeli'den şok açıklama ''3 Kasım'da seçime gidelim'' 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, Türkiye'de yaşanan ekonomik sorunların anlaşılmaz bir şekilde ''Siyasi belirsizlik'' kavramına bağlandığını belirterek, ''Madem Türkiye'de bir siyasi belirsizlik var... Gelin TBMM'yi 1 Eylül'de olağanüstü toplantıya çağıralım. 3 Eylül'de erken seçim kararı alalım. Geçmiş dönemde olduğu gibi 60 günlük bir seçim takvimi içerisinde seçimleri yapalım'' dedi. 
     Bahçeli, partisinin Bursa İl Başkanlığı'nca düzenlenen ''11. Kocayayla Türkmen Kurultayı''nda basın mensuplarına erken seçim tartışmalarına ilişkin açıklamalarda bulundu Devlet Bahçeli, makro ekonomik göstergelerde son derece olumlu gelişmelere karşılık, faiz ve döviz cephesinde sürekli bir yükselişin hakim olduğunu ve bu durumun tam olarak içi doldurulmayan siyasi belirsizlik kavramına dayandırıldığını söyledi. 
     Meclisin yasa çıkarmaya devam ettiği, hükümetin ve Başbakan'ın görevde olduğu bir dönemde, bazı iç ve dış çevrelerin spekülasyonlarla yeni siyasi oluşumları hedeflediğini kaydeden Bahçeli, şöyle konuştu 
     ''Madem Türkiye'de siyasi bir belirsizlik var, her türlü ekonomik programın başarıyla uygulanmasını önleyen faktör bu olarak görülüyor, gelin siyasi belirsizlikten neyi kastediyorsanız ki kastettiğiniz 57. Cumhuriyet Hükümeti'nin bozulmasıdır. O zaman, bu amaçlarınızı millet iradesine dayalı yapmaya cesaret ediniz. Gelin, TBMM'yi 1 Eylül'de olağanüstü toplantıya çağıralım. 3 Eylül'de erken seçim kararı alalım. Geçmiş dönemde olduğu gibi 60 günlük bir seçim takvimi içerisinde seçimleri yapalım. Seçim tarihini 3 Kasım olarak belirleyelim. Böyle bir durum, 57. Cumhuriyet Hükümeti ile bir erken seçim yapılması demektir. Böyle bir durum, sayın Başbakan başkanlığında bir hükümetle Türkiye'nin sağlıklı bir seçime gitmesi demektir.'' 
     
     YENİ İKTİDAR VE AB İLİŞKİLERİ 

     Bahçeli,''Millet iradesiyle yeni şekillenecek TBMM, yeni bir siyasi iktidar ortaya koyabilir ve ortaya çıkacak yeni iktidar, Türkiye-Avrupa ilişkilerinde de önemli adımlar atabilir'' dedi. 
     Devlet Bahçeli, 4 Temmuz'da ekonomi yönetiminden sorumlu bürokratlarla birlikte Devlet bakanları Kemal Derviş ve Tunca Toskay ile Maliye Bakanı Sümer Oral'ın katılımlarıyla biraz daha geniş kapsamlı liderler toplantısı yaptıklarını, bu toplantıda, görüşmelerin herhangi bir şart altında basına sızdırılmaması, yalan yanlış kamuoyunun bilgilendirilmemesinin toplantının başında özellikle Derviş tarafından vurgulanmasına rağmen, ertesi gün medyada ve basında çok farklı değerlendirmeler ve görüşler ortaya çıktığını kaydetti. 
     Kamuoyunun bir zihin karmaşıklığına doğru sürüklenmek istendiğini vurgulayan Bahçeli, şöyle devam etti 
     ''Şimdi burada bir objektif değerlendirmede bulunmak istiyorum. 
     Yapılmış liderler zirvesi, 4 saate yakın bir süre devam etmiştir. Ve burada Türkiye'nin ekonomik meseleleri, gündeme getirilmiştir. Ve bu ekonomik gelişmeler üzerinde, hükümetin bundan sonra ne gibi tedbirler geliştirmesi gerektiği üzerinde durulmuştur. Burada, ekonomiden sorumlu bürokratlar çok kısa, özetin de özeti sayılabilecek değerlendirmeler yapmışlardır. Yani liderler zirvesine genel ekonomik durumla ilgili olarak aşırı derecede yoğunlaşmış bilgiler sunulmamıştır. 
     Ekonominin genelde, çok iyi gittiğine işaret edilmiş, makro büyüklüklerde iyileşmeler görüldüğü ifade edilmiş, fakat bunlara rağmen döviz ve faiz oranlarındaki yükselmenin, önlenemediği belirtilmiştir. Bunun sebebi ne olabilir diye sorulduğunda, başta sayın Derviş omak üzere, ekonominin teknik yönden herhangi bir eksikliğinin bulunmadığı, son günlerdeki faiz ve döviz kurlarındaki yükselmenin, siyasi belirsizlikten kaynaklandığı ve bu siyasi belirsizliğin ve olumsuz güven ortamının temel kaynağının ise sayın Başbakan'ın sağlık meselesi olduğunu ifade etmişlerdir. Türkiye-AB ilişkilerindeki, uyum yasalarının gecikmiş olmasını da eklemiştir.'' Bahçeli, hükümetin işbaşına geldikten sonra ekonomik sorunları aşmak üzere ekonomik istikrar programı ortaya koyduğunu, ancak yaşanan iki krizin ardından daha güçlü bir ekonomik programın kaçınılmaz olduğunu ve ekonomi yönetiminin başına da Kemal Derviş'in getirildiğini anımsattı. 
     
     HÜKÜMETE YAPILAN ELEŞTİRİLER 

     Bu programın, ilk uygulama aşamasından itibaren sürekli ''içi tam doldurulmayan'' ve ''ne olduğu anlaşılmayan'' şekilde, ''Hükümete duyulan güvensizlik ve siyasi belirsizlik'' kavramlarıyla eleştirildiğini, ekonomik programda başarılamayan bazı noktaların bu kavramlarla örtülmeye çalışıldığını belirten Bahçeli, şöyle konuştu 
     ''Meclis çalışıyor. Hükümet, bütün uyum ve kararlılığıyla sorunların üzerine gidiyor. Türkiye yaşanmakta olan bir ekonomik krizden kurtarmaya çalışıyor. Ve bunun için de, bütün varlığını ortaya komuş, siyasi iradesini beyan etmiş, samimiyet ve iyi niyetle üstün bir gayret gösteriyor. Şimdi, yeni bir kavram oluşturuldu Siyasi belirsizlik. Nedir bu kavram Bunu da doğru dürüst açıklayan yok. Size yabancı gelmesin ama, aynen zürafa gibi. Tanınması kolay, tanımlanması zor bir şekilde bu kavramlar ileri sürülüyor...'' Bahçeli, siyasi belirsizliğin üzerinde ısrarla durulduğunu ve Türkiye'de bu konunun ortaya atıldığı günden itibaren, uluslararası finans kuruluşları, bazı değerlendirme şirketleri ile yerli ve yabancı basın mensuplarının, bu konuya aşırı derecede destek verdiğini üzüntüyle gördüğünü ifade ederek, şunları söyledi 
     
     ''ECEVİT'SİZ, MHP'SİZ YENİ BİR OLUŞUM'' 

     ''Gerçekleri, kamuoyundan kimsenin saklamaya hakkı yoktur. Sayın Derviş Bey'e yönelttiğim soru şudur Ekonomideki verilerin çok iyi olduğunu, teknik yönden ekonomik program için fazla yapılabilecek birşey kalmadığını, bu görüş Merkez Bankası ve diğer bürokratlar tarafından da belirtiliyor. Döviz ve faiz oranlarındaki ani yükselişin, piyasanın algılamış olduğu siyasi belirsizlikten kaynaklandığını ve bu belirsizliğin de, sayın Başbakan'ın sağlık durumuyla ilişkendirerek açıklamaya çalışıyorsunuz. O zaman soruyorum, bu siyasi belirsizliği giderebilmek için bir öneriniz var mı Sayın Derviş'in buna verdiği cevap, Yeni bir siyasi senaryo dur. O zaman bu siyasi senaryo ne olacak Bu konuda bir açıklama yok. Ama gazetelerde, farklı farklı yeni siyasi senaryonun ne olacağına dair de bazı köşe yazarlarımız, bazı dış basın, bazı değerlendirme gruplarının raporları bunun işaretlerini veriyor. Özetlemek gerekirse, Ecevit'siz ve MHP'siz bir yeni siyasi oluşum. Yeni siyasi iktidar yolu. Bunu kim yapacak, nasıl yapacak Bunları açıklayan yok.'' MHP olarak seçimlerin zamanında yapılmasını savunduklarını, ekonomik istikrar kadar siyasi istikrar için de, seçimlerin zamanında yapılması alışkanlığının edinilmesi gerektiğine inandıklarını dile getirerek, şunları kaydetti 
     ''3 Kasım'da erken seçim sonuçlanır. Millet iradesini ortaya koyacaktır. Bu millet iradesiyle yeni şekillenecek TBMM, yeni bir siyasi iktidar ortaya koyabilir ve ortaya çıkacak yeni iktidar, Türkiye-Avrupa ilişkilerinde de önemli adımlar atabilir. Dolayısıyla, Türkiye'yi kaosa sürüklemeden, Türkiye'de siyasi bir gerginlik yaratmadan, Türkiye'yi bazı kavram kargaşalığına sokmadan, siyasi belirsizlik, bazı odakların ve çevrelerin dar iradeleriyle değil, 65 milyon millet iradesiyle şekillenmiş olur. Böylece, Türkiye önemli bir bunalımdan yine milletle beraber çıkma yolunu bulmuş olur. Bugün ise bu değerlendirmeyi kamuoyunda tartışılmak üzere sunuyorum. Kim varsa erken seçim isteyen, bu düşüncemi paylaşsın.'' 

     
</TEXT>
</DOC>
