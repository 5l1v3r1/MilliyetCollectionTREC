<DOC>
<DOCNO> 70655 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/04/spor/yozer.html </URL>
<DATE> 2002/03/04/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Olacağı buydu 
</HEADLINE>
<TEXT>

     Bu işin sadece Ali Sami Yen’de alınacak galibiyetlerle yürümeyeceği belliydi. Bir futbolcu maç seçerse, Avrupa’da farklı, Türkiye’de farklı davranırsa, liderliği de kaybedersin, ligi de. Allah için tek kul Galatasaray’ın dünkü maçı hak ettiğini söylesin. Göztepe, her şeyiyle üç puanın sahibi olmalıydı. 
     Oynayan ve oynatmayan onlardı. Galatasaray’ı öyle bir güzel çözmüşler ki, rakibin tüm kanallarını tıkamışlardı. Galatasaray bu tıkanıklığı çözemedi. Oyun içinde yapılan by pass’lar işe yaramadı. Zaten de hatalı çıkmıştı Galatasaray sahaya. Ümit Karan yorgun değildi, dinlenmişti. Kulübede ne işi vardı Son haftaların en formda oyuncusu Victoria, sahada yoktu. O ne arıyordu kulübede Ergün bir kaç haftadır zaten malum. Yürümüyor, duruyor. Bol hata yapıyor, pas bile veremiyor. Zinde Victoria yok, bitik Ergün sol kanatta. Hal böyle olunca da Göztepe’nin Göksel’i kara tren gibiydi o kanatta. Bir türlü durduramadılar. Her topta rakip defansı alt - üst etti. Galatasaray kademelerini bile devre dışı bıraktı. Bülent de onun yüzünden o tarafa kayınca, göbek bomboş kaldı. Göztepe bol pozisyon buldu. 
     Galatasaray’da maçı isteyen sadece Hasan Şaş vardı. O da amansız hastalığından bir türlü kurtulamıyordu. Toptan hiç vazgeçmedi. Boş adamları görmedi. Ve üstüne üstlük en kritik anda kaçırdığı inanılmaz gol, maçı bitirdi. 
     Haftalardır Galatasaray savunmasının verdiği gol pozisyonlarını bir düşünün. Mondragon, inanılmaz işler yapmış ve takımını sırtlamıştı. Ama bu kez olmadı. Kolombiyalı o gollere bir şey yapamadı. El insaf artık. Kalende bu kadar çok gol pozisyonu verirsen, kalecin de kurtaramaz bir gün seni. 
     Göztepe, oyunun başında ürkekti, ama sinsiydi. Gol pozisyonlarını çok iyi kokladı. Müthiş enerjisi vardı. Hem hücumda, hem savunmada çoğalmasını çok iyi bildi. Ümit Kayıhan, oyunu çok iyi okurken, yaptığı değişikliklerle maça damgasını vurdu. Hele Metin Diyadin’i oyuna alış anı, usta bir antrenör düşüncesiydi. Lucescu ise çıkardığı takımla sınıfta kaldı. 
     Bu maç için yorgunluk asla bahane olmamalı. Çünkü Galatasaraylı futbolcular artık bu tempoya alışık. Hatayı bu kez kendilerinde aramalılar. Göztepe’nin bu futbolla düşmeyeceği kesin. Ama umarız, aynı futbollarını her maçta sergilerler. Ve bir de Bora... Dediklerine göre 22 yaşındaymış. Tir tir titriyor dediler. Bize öyle gelmedi. Galiba cezalı Majdan kılık değiştirmişti. 
     



 SPOR 



























</TEXT>
</DOC>
