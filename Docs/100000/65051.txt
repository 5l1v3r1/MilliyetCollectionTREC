<DOC>
<DOCNO> 65051 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/30/son/sontur13.html </URL>
<DATE> 2002/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Adıyaman'daki gök cisimlerinin UFO olduğu iddia ediliyor 
</HEADLINE>
<TEXT>

     Sirius UFO Uzay Bilimleri Araştırma Merkezi Başkanı Haktan Akdoğan, Adıyaman'da, 26-27 Ocak tarihlerinde gökyüzünde 5 ayrı yerde izlenerek görüntülenen ve tanımlanamayan gök cisimlerinin, yaptıkları analiz ve tetkikler sonucu ''UFO'' diye tabir edilen cisimler olduğu sonucuna vardıklarını bildirdi. 
     Akdoğan, yaptığı yazılı açıklamada, önce ışıklı cisimlerin görüldüğü saatlerde gökyüzünün bulunduğu konumun incelendiğini ve belirtilen yer ve açılarda Venüs gibi herhangi bir parlak gezegen veya yıldızın bulunmadığının tespit edildiğini kaydetti. 
     Tanımlanamayan gök cisimlerinin, yıldızdan çok daha parlak olduğunun, çok değişik renklerde ışık saçtığının ve hareket ettiğinin belirlendiğini kaydeden Akdoğan, yine yerçekimine ters gelecek bir şekilde, zaman zaman sabit olarak havada asılı durduklarının görüldüğünü ifade etti. 
     Ses çıkarmayan bu ışıklı cisimlerin özellikleriyle dünyada olmayan bir teknoloji sergilediklerini de savunan Akdoğan, ''Bu cisimlerin gösterdiği karakteristik özellikler, cisimlerin atmosferik bir fenomen ya da doğa olayı, aynı zamanda optik bir hava olayı veya iridyum yansıması da olmadığını açıkça göstermektedir'' dedi. 
     Yine Adıyaman'a bağlı Tut ilçesinde 7 Haziran 2001 tarihinde de benzer bir olay yaşandığını hatırlatan Akdoğan, şunları kaydetti 
     ''Yaptığımız analiz ve tetkikler sonucu yerçekimine karşı durarak, dünya fizik kurallarını altüst ederek, gökyüzünde manevralar yapan bu cisimlerin, zeki varlıklar tarafından yönetilen ve UFO diye tabir edilen cisimler olduğu sonucuna varmış bulunmaktayız.'' 
     






</TEXT>
</DOC>
