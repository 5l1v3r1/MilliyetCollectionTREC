<DOC>
<DOCNO> 74065 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur05.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Kars'a "Kar" bereketi... 
</HEADLINE>
<TEXT>

     Yazar Orhan Pamuk'un son romanı ''Kar'' sonrası, Kars'ta turizmin gelişmesinin ilk filizlerinin görülmeye başlandığı belirtildi. 
     Güzel fakat fakir ve çok kederli bir Anadolu kenti Kars'ta, siyasal İslam eksenli kutuplaşma ve gerilimin anlatıldığı ''Kar'' romanı, Kars'ın turizm gelirini artıracak gibi görünüyor. Yıllarca Almanya'da yaşayan bir siyasi göçmen ve dört yıldır şiir yazmayan tanınmış şair Ka'nın, mutluluğu aradığı Kars, romanı okuyanların büyük ilgisini çekmeye başladı. 
     ''Orhan Pamuk'a teşekkür borçlu olduklarını'' dile getiren Kars Belediye Başkanı Naif Alibeyoğlu, cumhuriyetin ilk dönemlerinde aydınlanma sembolü olan Kars'ın tanıtımı açısından ''Kar'' romanının büyük etkisi olduğunu ve Kars ile ilgili bir kamuoyunun oluştuğunu belirterek, ''Romanın, Kars'ta turizmin gelişmesine etkisi olacak'' dedi. 
     Romanı okuyanların Kars'ı merak ettiklerini anlatan Alibeyoğlu, yaz mevsiminde turizm hareketliliğinin, beklenenin üzerinde artmasını beklediklerini söyledi. 
     Kars Ticaret ve Sanayi Odası Başkanı Ali Güvensoy da, Kars'ın turizm potansiyeline dikkati çekerek, şimdiye kadar turizmden istenilen düzeyde pay alamadıklarını kaydedip, ''Romandan memnun olan da var olmayan da... Ama reklam reklamdır. Turizmin gelişmesine etkisi olacağına inanıyorum'' diye konuştu. 
     
     REZERVASYONLARDA ARTIŞ 
     Kars'ı yanlış tanıttığı iddiasıyla çeşitli kesimlerden tepki de alan ''Kar'' romanı, Kars'a ilgi gösterilmesini ve bu ilginin turizme yansımasını sağladı. 
     Kars Turizm Müdürü Cennet Tazegül, yerli turizmde bir hareketliliğin gözlendiğini belirterek, ''Kars hakkında bilgi almak isteyenlerin sayısında artış var'' dedi. 
     Kars'taki oteller ve tarihi eserler hakkında bilgi almak isteyenlere yardımcı olduklarını anlatan Tazegül, bu yıl beklenenin üzerinde bir turizm hareketliliğinin yaşanabileceğini söyledi. 
     Kars'ta bulunan 3 yıldızlı 2 otelden Simer Otel'in yetkilisi Mustafa Ekinç de, Türkiye'nin çeşitli bölgelerinden insanların rezervasyon yaptırdıklarına dikkati çekerek, şunları söyledi 
     ''Şimdiden 500-600 kişilik rezervasyon aldık. 20 Nisan'dan sonra rezervasyon yaptıran kafileler Kars'a gelmeye başlayacak. Rezervasyon yaptıranların büyük bir bölümü Kar romanından etkilenmişler.'' Karabağ Otel yetkilisi Kemal Kaya ise romanda Kars'ın tanıtımının iyi yönlerden yapılmadığını fakat reklam açısından değerlendirilebileceğini kaydederek, ''Kentimize turist akını olabilir'' diye konuştu. 
     






</TEXT>
</DOC>
