<DOC>
<DOCNO> 84953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/20/ekonomi/eko02.html </URL>
<DATE> 2002/05/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Vergiyi işçi ve memur ödüyor 
</HEADLINE>
<TEXT>

Ücretli kesim son 10 yılda devlete 59 milyar 383 milyon dolar 8.3 katrilyon lira gelir vergisi ödedi 
     Bordro mahkumları olarak anılan işçi ve memurlar, bütçeyi sırtlamaya devam ediyor. Ücretliler son 10 yıllık dönemde her yıl ortalama 5.9 milyar dolar, bir başka ifadeyle 8.3 katrilyon lira gelir vergisi ödedi. Gelirler Genel Müdürlüğü’nden edinilen bilgiye göre, 1998’de gelir vergisi tarifesinde ücretliler lehine yapılan 5 puanlık indirim bile işçi ve memurlara yeterli ölçüde soluk aldıramadı. 
     Söz konusu düzenlemenin yapıldığı yıl ücretlilerin gelir vergisi içindeki payı yüzde 49’dan 39.6’ya gerilediyse de, hemen bir sonraki yıl bu oran yine yükseldi. Gelir vergisinde ilk dilime uygulanan oranın işçi ve memurlar için yüzde 20’den 15’e çekilmesine karşılık, dilimlerin enflasyonun ancak yarısı düzeylerinde arttırılması ile ücretliler bu defa dilim atlayarak yine yüksek oranlardan vergi ödemeye devam etti. Böylece 1998’de yüzde 39.6’ya gerileyen gelir vergisindeki ücretlilerin payı, 1999’da yüzde 42.7’ye, 2000 yılında da yüzde 45.4’e çıktı. 
     
     Ortalama ödeme yüzde 47 
     2001 yılında ise ücretlilerin gelir vergisi içindeki payı yüzde 37’ye düştü. Ancak bu düşüşte, yaşanan ekonomik krizle birlikte yoğun şekilde işçi çıkarılması, işini kaybetmeyenlerin de ücretlerinin hemen hemen sabit kalması ya da çok az zam görmeleri etkili oldu. Ekonomik kriz ve vergi indirimi yapılan yıllarda yüzde 40’ın altına düşen gelir vergisinde ücretlilerin payı, son 10 yıllık süreç ortalaması dikkate alındığında ise yüzde 47.85 olarak gerçekleşti. Böylece 1992-2001 yılları arasında ülke çapında toplanan her 100 liralık gelir vergisinin 48 lirası işçi ve memurun cebinden çıktı. 
     Gelirler Genel Müdürlüğü rakamlarına göre, 1992 - 2001 yılları arasında işçi ve memurlar döviz bazında 59 milyar 383 milyon 327.8 bin dolar tutarında gelir vergisi ödedi. 
     
Ücretlilerin ödediği gelir vergisi Yıl Milyon TL Dolar Pay 1992 45.666.660 6.648.525.4 55.3 1993 81.776.692 7.443.745.6 54.7 1994 128.207.848 4.316.133.3 50.9 1995 237.737.949 5.201.525.2 52.3 1996 466.647.950 5.751.347.5 51.4 1997 962.774.084 6.357.944.2 49.0 1998 1.712.521.060 6.585.617.4 39.6 1999 2.707.632.741 6.484.092.0 42.7 2000 3.742.338.229 6.002.926.7 45.4 2001 5.603.721.210 4.591.470.5 37.0      



 EKONOMİ 
















</TEXT>
</DOC>
