<DOC>
<DOCNO> 66272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sontur25.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Dinç Bilgin "Bankayı aldıktan sonra yatımı, uçağımı kaybettim" 
</HEADLINE>
<TEXT>

     İstanbul 5. Ağır Ceza Mahkemesi, Bankacılık Düzenleme ve Denetleme Kurulu'nun BDDK Bankalar Kanunu'nda düzenlenen ''zimmet'' suçu yönünden Etibank Davası'ndaki kanuni müdahilliğini kaldırdı. 
     DGM'nin ''görevsizlik kararı'' uyarınca İstanbul 5. Ağır Ceza Mahkemesi'nde görülmesine başlanan duruşmaya, tutuklu sanıklardan Dinç Bilgin ve Mehmet Nail Keçili ile tutuksuz sanıklar Şevket Önay Bilgin, Mustafa Çağlar, İsmail Hakkı Karakaya, Mustafa Dinçer, Ferhat Yengiloğlu, Ayşe Hande Güven, Yalçın Ayaydın, Türker İnanoğlu, Yasin Kadri Ekinci, Nevzat Ak, Aziz Başkurt Okaygün, Ali Cüneyt Ortan, Ziya Koşal, Mehmet Sert, Ufuk Akalın ve Ali Fuat Yener katıldı. 
     Mahkeme Heyeti Başkanı Ertuğrul Tokalakoğlu, görülen davanın İstanbul DGM'den geldiğini hatırlatarak, sanıkların burada yapılan sorguları sırasında CMUK'un 135 ve devamındaki maddelerden haklarının okunmadığını bildirdi. 
     Başkan Tokalakoğlu, bunun üzerine sanıklara CMUK 135 ve devamındaki hakları bildirilerek, bu konudaki diyeceklerinin sorulmasına karar verildiğini söyledi. 
     
     BBDK'nın müdahilliğine itiraz 
     Bu sırada söz alan Dinç Bilgin'in avukatı Önder Öztürel, savunmalara geçilmeden önce usule ilişkin talepleri olacağını bildirdi. 
     Davaya tanık olarak çağırılan Murat Ali Özgün'ün, aynı zamanda müdahale talebinin olduğunu belirten Öztürel, bu durumun dikkate alınmasını istedi. 
     BDDK'nın müdahillik talebinin de usulüne uygun olup olmadığının incelenmesi gerektiğini ifade eden Öztürel, davanın açılmasına neden olan BDDK raporunda sadece başkanın imzasının bulunduğunu, oysa bu raporun karar organı olan yönetim kurulu tarafından hazırlanması gerektiğini kaydetti. 
     Öztürel, bu nedenle dava şartının oluşmadığını belirterek, bu konuda karar verilmesini istedi. 
     
     Bir suçtan müdahillik kalktı 
     Talebi değerlendirmek üzere duruşmaya yarım saat ara veren mahkeme heyeti, aslında müdahilliğine dair herhangi bir karar alınmayan BDDK'nın, Bankalar Kanunu'nda düzenlenen ''zimmet'' suçu yönünden kanuni müdahilliğini kaldırdı. 
     Etibank ve 2 müştekinin müdahilliği konusunun da deliller toplandıktan sonra düşünüleceğini belirten mahkeme heyeti, dava şartının oluşmadığına ilişkin talebi ise reddetti. 
     Duruşmada daha sonra, DGM'de ifadesi alınan sanıklar da dahil olmak üzere tüm sanıklara CMUK 135. maddedeki hakları hatırlatılarak, diyecekleri soruldu. 
     
     DGM savnumasını tekrar 
     Bunun üzerine söz verilen Dinç Bilgin, DGM'deki savunmalarını tekrar ettiğini belirterek, ''Savunma yapmamı gerektirecek hukuk dışı herhangi bir işlemde bulunmadım'' dedi. 
     Murakıp raporlarını eleştiren Bilgin, şirketlerinin borç miktarının 700-800 milyon dolar olarak gösterildiğini, ancak bahsedilen dönemde şirketlerinin kredi borcunun 118 milyon dolar olduğunu anlattı. 
     Şirketlerinin bu dönemdeki aktiflerinin de 438 milyon doları bulduğunu söyleyen Dinç Bilgin, iddianamede şirketlerin borçlanma kabiliyetlerinin kalmadığından bahsedildiğini, ancak şirketlerinin sadece Türkiye değil, dünya çapında da kredi alma yetisine sahip olduğunu öne sürdü. 
     Zararda olduğu iddia edilen şirketlerinin uzun süreden beri tek kuruş kredi almadan hala varlıklarını koruduğunu belirten Bilgin, Etibank'ı almadan önceki mal varlığını da anlattı. 
     106 yıldır gazetecilik mesleğiyle uğraşan bir aileden geldiğini 
     hatırlatan Bilgin, ''Artık ne yatım, ne uçağım var. Bankayı aldıktan sonra kişisel servetimde söylenenin aksine azalma oldu'' dedi. Murakıpların rapor hazırlarken kasıtlı davrandıklarını bildiğini belirten Bilgin, eğer kişisel servetinde bir artma olsaydı, bunun da mahkemenin önüne sayfa sayfa rapor olarak geleceğini savundu. 
     
     3 tip bankacı var 
     Şirketlerine nasıl kredi sağladığını ayrıntılı olarak anlatan Bilgin, ''Kredi alınan şirketler, Sabah, Bilgin Holding, Medya Holding gibi şirketlerdir. Eğer zimmet yapmak istese bir insan, kendi adıyla anılan şirketlere mi kredi alır '' diye konuştu. 
     Bu alınan kredilerin gizli kapaklı olmadığını belirten Bilgin, kredilerin alındığının Hazine'ye de bildirildiğini ifade etti. 
     Buna ilişkin belgenin mahkeme dosyasına konulmadığını belirten Bilgin, eğer bu belge mahkeme dosyasında bulunursa haklarındaki iddiaların baştan çürüyeceğini ileri sürdü. 
     Etibank'ın diğer bankalar gibi off-shorezede bırakmadığını kaydeden Bilgin, Etibank'ı nasıl satın aldığını da ayrıntılı şekilde anlattı. 
     Bankanın devri için Koç Grubu ile görüşmeler yapıldığını belirten Bilgin, bu konuda yabancı bir denetim şirketinin 31 Ekim 2000 tarihine kadar bir rapor hazırlayacağını bildirdiğini, ancak bankaya 27 Ekim'de el konulduğunu ifade etti. 
     Bankanın, el konulmasından bu yana kat ve kat zarar ettiğini ileri süren Bilgin, bankaya el konulduğu tarihteki BDDK'nın cehaletle veya kötü niyetle yaptığı şeylerin sonuçlarının görüldüğünü, buna ilişkin de yeni bir yasa çıkartıldığını söyledi. 
     Etibank'tan daha kötü durumda olan bankaların şu an kurtarılmak üzere olduğunu belirten Bilgin, ''3 tip bankacı var. Birincisisi bankasına el konulup kendisi hapse atılan, ikincisi bankasına el konulup kendisine işlem yapılmayan, üçüncüsü de bankası batacak duruma gelen ve cebine para konularak kurtarılan... Ben şahsen, kimsenin ekonomik bir nedenle hapse girmesini istemem'' diye konuştu. 
     Bankaya el konulduğu sırada yurtdışında bulunduğunu, dönünce de borçların tasfiyesi konusunda çeşitli anlaşmalara varıldığını hatırlatan Bilgin, şöyle konuştu 
     ''Elimden haksız yere alınan Etibank'ın üstüne para ödüyorum. Bir de onuruma dokunan çete suçundan yargılanıyorum. Bu haksızlığın mahkemeniz tarafından düzeltileceğini düşünüyorum.'' Duruşmaya daha sonra, diğer sanıkların ifadelerinin alınmasıyla devam edildi. 
     






</TEXT>
</DOC>
