<DOC>
<DOCNO> 91732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/24/son/sondun14.html </URL>
<DATE> 2002/06/24/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail'in militan avlama operasyonu "Kararlı Yol" 
</HEADLINE>
<TEXT>

     Filistin lideri Yaser Arafat'ın karargahını kuşatarak, Filistin liderini bir kez daha sıkıştıran İsrail askerleri, Filistinli militan avını da sürdürüyor. 
     Kudüs'te geçen hafta düzenlenen intihar saldırılarından sonra İsrail güvenlik kabinesinin aldığı ''Filistin topraklarını yeniden işgal'' kararının ardından 20 Haziran'da başlatılan ''Kararlı Yol Operasyonu''nun amacı, İsrail'e karşı düzenlenen intihar saldırına karıştığından şüphelenilen Filistinli militanları yakalayarak, bu saldırıları önlemek. 
     Operasyon çerçevesinde orduda görev yapan binlerce askere destek olarak hafta sonunda 2 bin dolayında yedek asker çağıran İsrail, Filistin kentlerindeki işgalini de sürdürüyor. 
     Nablus, Tulkarim, Cenin, Kalkilya, Ramallah, Beytüllahim'le birlikte Ramallah çevresi ve Batı Şeria'nın kuzeyindeki Filistin köyleri halen İsrail işgali altında. 
     Batı Şeria ve Gazze Şeridi'nde yaşayan 3 milyon dolayında Filistinlinin 600 bini ise şu anda İsrail askerlerinin kontrolünde bulunuyor. 
     





</TEXT>
</DOC>
