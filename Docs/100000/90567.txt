<DOC>
<DOCNO> 90567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/son/sonspo14.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Güneş yine garip konuştu ''Senegal maçında her sonuca razıyız'' 
</HEADLINE>
<TEXT>

     17. Dünya Kupası finallerinin 2. tur karşılaşmasında, ev sahibi ülkelerden 
     Japonya'yı 1-0 yenerek çeyrek finale yükselen Türk Milli Takımı büyük bir sevinç yaşarken, teknik direktör Şenol Güneş yaptığı açıklamada, ''Bugüne kadar tarih yazan futbolcularım, artık geleceği yazıyor'' dedi. 
     Japonya galibiyetinin adını ''zafer'' koymak istemediğini ifade eden Şenol Güneş, ''Futbolcularım bugüne kadar tarih yazdı. Fakat artık tarih yazmaya gerek yok. Tarih bitti. Artık geleceği yazıyorlar'' diye konuştu. 
     Güneş, şöyle devam etti 
     ''Kendi sahasında müthiş bir heyecanla maça asılan Japonların, bize karşı son derece olgun tavırları sevindiriciydi. Bundan sonra Senegal maçını düşünüyoruz. Bu maçı da kazanarak yarı finale çıkmak istiyoruz. Ancak, sonuç ne olursa olsun razıyız.'' Bu arada Şenol Güneş, yabancı bir basın mensubunun, ''Türkiye daha önce Avrupa Şampiyonası'nda da çeyrek final oynadı. Buna rağmen Dünya Kupası'nda biraz küçümsendi mi '' biçimindeki bir sorusuna, ''Bizi küçük görenler de fazla abartanlar da olabilir. Fakat biz haddimizi biliyoruz. Merdivenleri birer birer çıkmak istiyoruz. Artık hedefimiz yarı final. Bu çok kolay değil ama Türkler zoru sever'' diye yanıt verdi. 
     Güneş ayrıca, Dünya Kupası'nın çok renkli ve centilmence geçtiğini belirterek, ''Favori takımlardan birçoğu elendi. Senegal ise büyük bir çıkış yaptı'' dedi. 
     
     ULUSOY ''YİNE BİR İLKE İMZA ATTIK'' 

     Futbol Federasyonu Başkanı Haluk Ulusoy, maç sonrası yaptığı açıklamada, A Milli Takım'ın Dünya Kupası'nda çeyrek finale yükselmesiyle, yine bir ilke imza attıklarını söyledi. 
     Japonya karşılaşmasında milli takım oyuncularının, Türk halkının dualarını hissettiğini ifade eden Ulusoy, ''Halkımızı mutlu edebildiysek, ne mutlu bize. Yarı finale de çıkacağımıza inanıyoruz'' diye konuştu. 
     





</TEXT>
</DOC>
