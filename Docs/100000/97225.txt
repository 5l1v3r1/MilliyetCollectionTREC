<DOC>
<DOCNO> 97225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/siyaset/siy04.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezgin’in adıyla çapkınlık 
</HEADLINE>
<TEXT>

İsmet Sezgin’e çok benzeyen eski bir parlamenter dostu uzun süre onun adını kullanarak çapkınlıklar yapmış, ta ki bir gün baltayı taşa vuruncaya kadar .. 
     Ankara'da bunlar konuşuluyor Ayhan Aydemir 

     AP kökeninden gelen siyasetçilerin Ankara’da ortak mekanları vardır. Son günlerde, bu mekanlardan birinde biraz da abartı katılarak, İsmet Sezgin’in başına gelen ilginç olaydan bahsediliyor. Eski bir arkadaşının Sezgin’e benzerliğinden yararlanarak nasıl çapkınlık yaptığı anlatılıyor. 
     Anlatılanlara göre, Sezgin’in bir gün telefonu çalar. Karşısındaki kadın sesi, söz verilen işinin yapılmadığından sitem eder. Sezgin, hafızasını zorlar ama karşısındakini bir türlü hatırlamaz. Bir başka gün bir başka kadın sesi yine benzer sitemlerde bulunur. Sezgin, kuşku duymaya başlar. Telefonların ardındaki esrar, eski bir parlamenter olan A.T.’nin kendisini ziyaretiyle çözülür. Arkadaşı olan A.T. her şeyi itiraf eder. 
     Görünüş olarak Sezgin’i çağrıştıran bu kişi, bir ortamda, kadınlarla İsmet Sezgin diye tanıştırılır. Bu hoşuna gidince başka ortamlarda, kendini Sezgin olarak tanıtır. Bazı işlerin yapılması için sözler verilir ve sohbetler otel odalarına kadar uzar. Bir gün bu yolla tanıştığı kadınlardan birisi, "Sen, İsmet bey değilsin. Kendisine bunu söyleyeceğim" diyene kadar... Eski parlamenter, bunun üzerine Sezgin’e gider ve herşeyi anlatır. 
     
Milletvekillerinin maaş sevdası      3 Kasım’da yapılması planlanan olası seçim için tartışmalar sürerken ilginç bir detay da Meclis’te konuşuluyor. Milletvekillerinin tıpkı geçen seçimde olduğu gibi seçim tarihini kendi maaşlarına göre belirlemesi dikkat çekiyor. Milletvekillerinin seçim gününü maaşlarını peşin alma tarihine göre saptadıkları iddia ediliyor. Buna göre seçimin 3 Kasım’da olması halinde vekiller 15 Eylül’de alacakları üç aylık 10 milyar maaşı cebe indirip 17 gün sonra seçime gidecekler. İddiayı dile getiren AKP’li Ertuğrul Yalçınbayır, 1999 seçiminde de vekillerin 15 Nisan’da üç gün için üç aylık maaşı ceplerine koyduklarını ileri sürdü. 
     
Çiller, Yavuz’u aratırken o baygın yatıyordu...      Seçim tartışmalarının başladığı günlerde partilerde en fazla şimşekleri üzerine çeken yönetici teşkilatlardan sorumlu yöneticidir. Tüm şikayetler genelde ona gelir, bu yüzden de stresli bir makamdır. DYP’de de bu koltukta Genel Başkan Yardımcısı Konya Milletvekili Mehmet Ali Yavuz oturuyor. Yavuz, aşırı sıcaktan ve örgütlerin yoğun isteklerinden yorgun düştü. Geçtiğimiz hafta Başkanlık Divanı toplantısında koltuğu boş kaldı. Çiller, Yavuz’u göremeyince sinirlendi. "Bulun getirin.. Böyle bir günde, hem de teşkilattan sorumlu arkadaş yok" diye çıkıştı. Yavuz, telefonla arandı ama cevap yoktu. Odasına giren görevliler onu masanın kenarında baygın halde buldu. Yavuz, hemen hastaneye kaldırıldı. 
     



 SİYASET 















</TEXT>
</DOC>
