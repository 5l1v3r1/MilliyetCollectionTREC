<DOC>
<DOCNO> 89389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/12/yazar/tamer.html </URL>
<DATE> 2002/06/12/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Gazeteci Steinbeck’le 24 saat 
</HEADLINE>
<TEXT>

     Kısa ayrılığımızın ardından merhaba... 
     Tatilimin bitmesine 24 saat kala ansızın John Steinbeck çıkıverdi karşıma ve beni fevkalade mesut etti. 
     Steinbeck’in gazeteci olarak değişik dergi ve gazetelere yazdığı kısa yazılarından yapılmış, yazıldıklarından bu yana ilk kez yayımlanan bir seçki bu. Ve Gazap Üzümleri ile Fareler ve İnsanlar’ın ünlü yazarı, Alman Lisesi’ndeki öğrencilik yıllarımdan sonra yeniden karşımda. 
     2. Dünya Savaşı sırasında savaş muhabiri olarak İngiltere’den yolladığı makalelerden, Amerikalılarla ilgili görüşlerine 9 değişik bölümden oluşan kitapta Steinbeck’in yazı yazmak, kitaplar ve o dönemin okurlarıyla ilgili olan yazıları tadına doyum olmayan cinsten ve neredeyse her satırında bir mizah unsuru var. 
     Örneğin Steinbeck’e göre okur, ikisi de aynı fiyat olan kitaplardan daha ağır ve daha fazla sayfalı olanını tercih etme eğiliminde. Böylelikle verdiği paranın karşılığını daha iyi almış olacağını düşünüyor. Ve daha kalın ve ağır kitapların daha çok sattığı varsayımından yola çıkan Steinbeck, okurun kitap okurken bir şeyler atıştırmayı sevdiğini de hesaba katarak yayıncılara ilginç bir öneri götürüyor Kitap sayfaları, zor bayatlayan ince ekmek dilimlerinden üretilse, hem okurun dilediğinden de daha ağır, dolayısıyla da satın alması için fevkalade cazip hale gelir, hem de okur okuduğu sayfayı yiyerek bir sonrakine geçeceği için yiyeceklerin kitap ayracı olarak kullanılması sorunu da ortadan kalkmış olur 
     Diyeceksiniz ki yiyecekler ne zamandan beri kitap ayracı yapılmaya başlanmış Açıkcası bunu ben de ilk kez duyuyorum. Anlaşılan bugünün kitap okurları, Steinbeck’in o yazıları yazdığı 50 - 60 yıl öncesinin kitap okurlarına göre çok daha medeni. Zira yine Steinbeck’in 2. Dünya Savaşı’nı izlemek üzere İngiltere’de bulunduğu dönemde yazdığı yazılardan öğreniyoruz ki, Birmingham’daki bir kütüphaneci, kütüphanenin abonelerinden domuz pastırması bacon ve ince kesilmiş balıkların kitap ayracı olarak kullanılmamasını özellikle rica eden bir yazı asmış kütüphanenin duvarlarına. Yazıda yağlı yiyeceklerin kitap ayracı olarak kullanılmasının, kitabı daha sonra okuyacak olanları gerek koku gerekse leke olarak rahatsız ettiği de özellikle belirtiliyormuş. Vallahi siz ister inanın, ister inanmayın, ama Steinbeck’in yazısının orijinalini okusanız, inanmamanız mümkün değil. 
     Steinbeck, okurun kitap okurken atıştırma arzusundan yola çıkarak ve kitapların satışını da teşvik eder umuduyla, yassı - şeffaf ambalajlara konulmuş marmelat ve ciğer pate gibi yiyeceklerin eşantiyon olarak kitabın iç kapağına yapıştırılarak, kitapla birlikte promosyon olarak verilmesini öneriyor. Anlayacağınız Steinbeck’in gazete yazılarını okurken, yüzünüzdeki gülümseme bir türlü eksilmek bilmiyor. 
     
Yazı yazmak, benim için de bir eğlence      John Steinbeck’in üstteki yazımda da değindiğim son kitabını okuduktan sonra gönül rahatlığıyla üstüne basa basa itiraf edebilirim ki, yazı yazmak benim için de bir eğlence. Hatta belki de -çok özel birkaç konser ve film hariç- en fazla yazı yazarken eğleniyorum. 
     Steinbeck’e sormuşlar "Yazı yazmanızın rasyoneli nedir " diye... 
     "Rasyoneli falan yok yazı yazmamın" demiş ünlü yazar ve eklemiş 
     "Bir olay karşısında kızgınlık duyduğum zaman yazıyorum. Beni eğlendiren bir şeyle karşılaştığımda okurla paylaşmak istiyorum. Tartışmaya açılmasını istediğim bir konu olduğunda kağıda - kaleme sarılıyorum. İnsanlarla ilişki kurmamın da bir yolu bu. Aldığım tepkiler beni yönlendirdikçe yeni yazılar yazma ihtiyacı duyuyorum. Kafamı kurcalayan ve içinden çıkamadığım bir sorun varsa, yazıya döktüğümde daha kolay üstesinden gelebiliyorum. Özetle yazı yazdığımda kendimi daha iyi hissediyorum. Yazı yazmak bana sevinç, iç huzuru ve tatmin duygusu veriyor. Tek kelimeyle ifade edecek olursam yazı yazmak beni eğlendiriyor." 
     Steinbeck’in gözüyle dünyayı görebilmek elbette büyük bir ayrıcalık. Ama ben de kendi ufkumla ve kendi çapımda yazı yazarken mükemmel eğleniyorum. 
     Bilgilerinize... 
     
     







Yetmedi mi 


Masanın altından "nah" işareti... 


Kimin düzeni... 


İdam konusunda bize destek verin 


Üçüncü köprüye karşı haklı tepki 


Cem’le Derviş ikilisi iş yapar mı 


Öğretmenin başımızın üzerinde yeri var ama... 


Ecevit’in talihi, ülkenin kaderi 


Gıcığa devam 


Saray’da bir Osmanlı gecesi... 


Sürdürmek mi, süründürmek mi 


Yapı Kredi ile Pamukbank birleşmesinin düşündürdükleri 


Milli Takım kampından yazılmayanlar 


Çanakçı Meydanı'nda Avrupa'ya evet .. 


Gazeteci Steinbeck’le 24 saat 


Giden ve geri gelenlere... 


Yeni bir yasa çıktı 


Banka sisteminde taşlar oynamaya başladı 


</TEXT>
</DOC>
