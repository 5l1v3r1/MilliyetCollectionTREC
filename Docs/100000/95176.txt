<DOC>
<DOCNO> 95176 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/11/son/sontur31.html </URL>
<DATE> 2002/07/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş de istifa etti... 
</HEADLINE>
<TEXT>

     İsmail Cem'den sonra Devlet Bakanı Kemal Derviş de istifasını Başbakanlığı sundu. Sezer son anda devreye girip Derviş'i durdurmak istedi ancak geç kaldı. 
     Başbakan Bülent Ecevit, Yeni Oluşuma duyduğu tepkiyi bugün İsmail Cem ve Kemal Derviş'e iletti. Her iki bakana istifa etmezlerse azil edilecekleri yani görevden alınacakları iletildi. 
     Ecevit, Kemal Derviş'i öğle saatlerinde Başbakanlık Konutuna çağırarak iletti. Ecevit Derviş'e, "Yeni Oluşumla birlikte hareket edeceksen bakanlığa devam edemezsin, istifanı bekliyorum" dedi. 
     Bu gelişmeler üzerine piyasalar Kemal Derviş'in alacağı kararı beklemeye başladı. Derviş de günlük rutin görüşmelerini kısa kesti. Daha sonra Merkez Bankası Başkanı ile görüşerek istifasını bildirdi ve kendisinden sonra panik olmaması için alınması gereken önlemleri konuştu. Konuşulan önlemler arasında döviz piyasalarına müdahale de yeraldı. 
     Piyasaların kapanmasından bir dakika sonra Derviş istifasını Başbakanlığa gönderdi. 
     Bu sırada Cumhurbaşkanı Ahmet Necdet Sezer Kemal Derviş'i arayarak istifa etmemesini istedi. Ancak Derviş, "Çok geç Cumhurbaşkanım, istifamı verdim" dedi. 
     Eğer Derviş kendisine sunulan seçeneklerden "azil"i seçim Ecevit'in harekete geçmesini bekleseydi karar Cumhurbaşkanı'ndan dönmüş olacaktı. 
     CNN Türk ise gelişmeyi "Cumhurbaşkanı Derviş'in istifasını reddetti" diye verdi. Ancak yanlışlık daha sonra anlaşıldı ve Sezer'in Derviş'i görevde kalması için çaba gösterdiği ortaya çıktı. 
     
     GELİŞMELERİ AKTARMAYA DEVAM EDECEĞİZ 

     

     
</TEXT>
</DOC>
