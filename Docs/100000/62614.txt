<DOC>
<DOCNO> 62614 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/16/son/sonspo19.html </URL>
<DATE> 2002/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Lorant "Fenerbahçe lige hazır" 
</HEADLINE>
<TEXT>

     Fenerbahçe Teknik Direktörü Werner Lorant, Antalya'daki hazırlık kampının çok iyi geçtiğini ve Fenerbahçe'nin lige hazır duruma geldiğini söyledi. 
     Antalya Belek'te kamp çalışmalarını sürdüren Fenerbahçe'nin teknik direktörü Werner Lorant, bugün otelde antrenörler Oğuz Çetin ve Nurettin Yıldız ile birlikte bir basın toplantısı düzenleyerek, soruları yanıtladı. 
     Lorant, Antalya'da çok iyi bir hazırlık dönemi geçirdiklerini, Antalya'nın ve otelin kamp için çok ideal olduğunu belirterek, ''Gelecek yıl da buraya geleceğiz. Burası çok güzel. Takımımın çalışmasından son derece memnunum. Lige hazır duruma geldik'' dedi. 
     Lorant, Fenerbahçe'de herşeyin açık olduğunu, gizleyecek hiçbir şeylerinin olmadığını da kaydederek, şunları söyledi 
     ''Futbolcuların antremanlarda çok iyi olmaları, yüzde yüz oynayacak anlamına gelmez. İyi olan kadroya girer. Futbolcuları sürekli izliyorum. Kafamda belirli isimler var. Ancak her zaman çok çalışan takımdaki diğer oyuncular da maç kadrosuna girebilir. 
     Kadromuzun geniş olması sevindirici. Mustafa Doğan'ın turnuvada hafif bir sakatlığı oluştu ve Yusuf da sarı kart cezalısı olması nedeniyle Samsunspor maçında oynayamayacak.'' Samsunspor maçına hazır olduklarını da dile getiren Lorant, Samsun'a kalecilerle birlikte 18 kişilik bir kadroyla gideceklerini, kadroya giremeyenlerin 18 Ocak Cuma gününden itibaren İstanbul'da çalışmalara başlayacağını, çünkü Salı günü lig maçlarının olduğunu bildirdi. 
     
     "Fatih'in oynamasını isterim" 
     Lorant, yönetimle Fatih konusunda konuştuğunu da ifade ederek, ''Yönetim kurulu Fatih'in lisansını en kısa sürede çıkarabileceklerini belirtti. Fatih oynarsa çok memnun olurum. Lisansının bir an önce hallolması çok iyi olur. Antremanlarda başarılı olan bir futbolcu. 
     Lisansı olmadığı için kadroya giremezse morali bozulabilir'' diye konuştu. 
     Futbolcuları hazırlık kampında gördüğünü ve tanıdığını da vurgulayan Lorant, Beşiktaş ve Galatasaray'ın takımlarını takviye etmesinin kendisini ilgilendirmediğini de vurgulayarak, takımın şu anda takviyeye ihtiyacı olmadığını, Samsunspor maçı ve diğer karşılaşmalarından sonra transferin ihtiyaç durumuna göre olabileceğini söyledi. 
     Lorant, Galatasaray'ın Kocaelispor ile yaptığı erteleme maçını izlediğini ve Galatasaray'ın haklı bir galibiyet aldığını da sözlerine ekledi. 
     






</TEXT>
</DOC>
