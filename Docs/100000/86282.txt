<DOC>
<DOCNO> 86282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/siyaset/siy02.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kapakçık skandalı 
</HEADLINE>
<TEXT>

İspanya ve İtalya sağlık bakanlıklarınca hastalara takılması yasaklanan TRI marka kalp kapakçıklarının, Türkiye’de 500’den fazla hastaya takıldığı ortaya çıktı... 
     Ankara'da bunlar konuşuluyor 
Ayhan Aydemir 

     Brezilya’dan ithal edilen TRI kalp kapakçıkları, İspanya’daki Madrid Clinico, Bilbao Cruces ve Valencia La Fe hastanelerinde kullanılmaya başlandı. Ancak bu hastanelerin kalp cerrahi birimleri, İtalya’da bir hastanın öldüğü haberi üzerine TRI kapakçıklarının kullanımından vazgeçti ve bu kapakçıktan takılan 13 hastayı geri çağırarak, inceleme başlattı. 
     
     ABD’ye girişi yasak 
     İtalya ve İspanya’nın kullanımını, ABD’nin de ülkeye sokmayı yasakladığı Brezilya yapımı TRI kalp kapakçığı takılan İtalya’daki 13 hasta için İtalyan sağlık birimleri adeta alarma geçirilirken, Türkiye’de "ucuz olduğu gerekçesiyle" 500’den fazla hastaya bu kapakçıkların takıldığı ortaya çıktı. 
     Avrupa Standartlık Belgesi CE ve ABD Standartlık Belgesi FDA olmayan TRI kapakçıklarının yasaklanması uyarılarına rağmen SSK ve Sağlık Bakanlığı’nın kayıtsız kalması ise bu konuda deneyimli üniversitelerin tepkisini topladı. 
     Konuyla ilgili bilgi veren Sağlık Bakanlığı ve SSK yetkilileri kalp kapakçığı ithalinin bakanlıkla ilgisinin bulunmadığını, kateter dışında stent, kalp pili ve kapak ithalinde inisiyatifin tamamen firmalarda olduğunu söyledi. 
     Tıbbi malzeme firmaları, internet aracılığıyla ya da uluslararası fuarlara giderek, seçtikleri malzemelerden Türkiye’ye getiriyor ve hastanelere pazarlıyor. Bu firmalar özellikle SSK, Bağkur ve Emekli Sandığı’na mensup hastaların bulunduğu hastanelere yönelip bu malzemeleri satıyor. 
     
     Ucuz fiyat politikası 
     Sosyal güvenlik kurumlarının ucuz fiyat politikası, bu tip standartdışı malzemelerin Türkiye pazarını ele geçirmesine sebep oluyor. Devlet, ucuz 400 - 600 dolar olduğu için standartdışı bu malzemelerin kallanılmasını adeta teşvik ediyor. Uluslararası kullanım belgesi olan ve Türkiye’de 1000 - 1500, Batı ülkelerinde de 3000 - 5000 dolar olan kaliteli kalp kapakçıklarının, ucuzlarının bulunması nedeniyle Türkiye’de rekabet şansı bulunmuyor ve hastalar ucuz fiyata riske atılıyor. 
     
Catherine Yenge’nin aracı trafiğe takıldı      Türkiye’ye geldiğinde medyanın peşinden koşturduğu Catherine Derviş, bugünlerde oldukça mutlu görünüyor. Çünkü artık gazeteciler peşinden koşturmuyor o da rahat rahat geziyor. Kemal Derviş’in eski arkadaşları ve akrabaları sayesinde Catherine Hanım eşinin olmadığı günlerde yalnızlıktan kurtuluyor. Catherine Hanım en çok Kemal Bey’in kuzeni olan Müge - Halil Kuyaş çiftini seviyor. Onların "Mahzen" adındaki restoranlarına sık sık uğruyor. Gündüzleri ise kuzen Müge Hanım ile Bilkent’teki Real markete gidiyor. Bu arada Catherine Hanım’ın astım hastalığı da gerilemiş durumda. Sigara dumanından rahatsız olduğu için artık çok sevdiği restoranlara akşamları eşi Kemal Derviş ile birlikte giden Catherine Derviş eşinin erken mesaisi nedeniyle gittiği mekanlarda fazla oturmuyor. Bu arada alışveriş merakı olan eşi için küçük bir araba almayı planlayan Kemal Derviş’in Türkiye’deki trafik şartlarından dolayı bundan vazgeçtiği ve eşine yakın marketlere gitmesi tavsiyesinde bulunduğu belirtildi. 
     
Memur sokağa dökülüyordu      Kademeli emekliliğe ilişkin yasanın geçtiğimiz hafta TBMM Genel Kurulu’ndan geçişi sırasında kamuoyuna yansımayan büyük bir tartışma yaşandığı ortaya çıktı. Tartışmanın tarafları Başbakan Yardımcıları Mesut Yılmaz ve Hüsamettin Özkan’la Çalışma Bakanı Yaşar Okuyan’dı. Kulislere yansıyan bilgilere göre Okuyan, müzakereler sırasında bir önerge hazırlayarak kendisine bağlı "Bağkur, İşkur ve SSK’daki" personel için ek bir tazminat düzenlemesi getirmek istedi. 
     
     Telefon trafiği 
     Bu hem ekonomik programa taban tabana zıttı hem de Türkiye’de geçim sınırındaki milyonlarca memuru ayağa kaldıracak bir öneriydi. Özkan hemen devreye girdi, Brüksel’deki Yılmaz’ı aradı. "2 milyon memur yürür" dedi. 
     Saatler süren telefon trafiği sonunda önerge yasaya dahil edilmedi. Bir kriz başlangıcını daha çözümleyen Hüsamettin Bey de derin bir nefes aldı. 
     
Özkan izni aldı, gitti      Başbakan Yardımcısı Hüsamettin Özkan, Başbakan Bülent Ecevit’in rahatsızlığı nedeniyle hafta sonları hasret giderdiği ailesiyle uzun süredir kucaklaşamıyordu. Özellikle torunu Hüsamettin Emir için her hafta sonu bazen günübirliğine İstanbul’a giden Özkan geçtiğimiz hafta sonu da hükümet işlerini takip etmek için yine Ankara’da kalacaktı. Ancak kulislere yansıyan bilgilere göre Başkent Hastanesi’ndeki liderler zirvesinin son dakikalarında Başbakan, Özkan’ın biraz dinlenmesini istedi ve İstanbul vizesi verdi. Özkan dirense de torun sevgisi ağır bastı, önceki gün İstanbul’a gitti. 
     



 SİYASET 











</TEXT>
</DOC>
