<DOC>
<DOCNO> 56215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sontur02.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Tarsus'ta yoğun yağış ve sel nedeniyle 3 köy tahliye edildi 
</HEADLINE>
<TEXT>

     İçel'in Tarsus ilçesinde su baskını nedeniyle 3 köy tahliye edildi. 
     Tahliye edilenler, Tarsus Spor Salonu'na yerleştirildi. 
     Önceki günden bu yana aralıksız devam eden sağanak yağış ve Toros dağlarındaki karların erimesi sonucu su kanalları taştı. Sular altında kalan 3 ova köyü tahliye edildi. 
     Aliefendi, Kulak ve Özelbahşiş köylerinden tahliye edilen yaklaşık 2 bin kişi, belediyeye ait otobüslerle Tarsus Spor Salonu'na 
     getirildi. 
     Afetzedelere, Kızılay Tarsus Şubesi'nce ilk etapta 2 bin adet battaniye dağıtıldı ve oluşturulan mobil mutfaklardan sahurda yemek verildi. 
     Tarsus Kaymakamı Necmi Kurt, yağışların devam etmesi halinde ovadaki köylerden su baskını tehdidi altında olanların tahliye işlemlerine devam edileceğini belirtti. İlçede tüm tedbirleri aldıklarını, Kızılay'ın da 550 adet çadır hazırladığını anlatan Kaymakam Kurt, kent merkezinde de su baskınına uğrayan bölgelerde boşaltma çalışmalarının sürdürüldüğünü söyledi. 
     






</TEXT>
</DOC>
