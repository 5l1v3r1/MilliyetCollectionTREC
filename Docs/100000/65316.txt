<DOC>
<DOCNO> 65316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/01/siyaset/siy07.html </URL>
<DATE> 2002/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Abdi İpekçi için meşaleli yürüyüş      Milliyet Gazetesi Genel Yayın Müdürü ve Başyazarı Abdi İpekçi’yi, 23. ölüm yıldönümünde anıyoruz. İpekçi’nin Zincirlikuyu Mezarlığı’ndaki kabri başında bugün 11.00’de düzenlenecek törende, Türkiye Gazeteciler Cemiyeti Başkanı Orhan Erinç ile Milliyet Gazetesi Yazarı Nail Güreli birer konuşma yapacak. CHP Beşiktaş İlçe Gençlik Kolu Başkanlığı da Maçka Oteli’nin arkasından İpekçi’nin silahlı saldırıda öldürüldüğü yere kadar meşaleli yürüyüş düzenleyecek. n İSTANBUL Milliyet 
     
Aksoy unutulmadı      Evinin önünde 31 Ocak 1990’da uğradığı silahlı saldırı sonucu yaşamını yitiren Prof. Dr. Muammer Aksoy, ölümünün 12. yılında Cebeci Asri Mezarlığı’ndaki kabri başında anıldı. 
     
Yakıt vurgunu      İZMİR DHA 

     İzmir’de kamu kuruluşlarına katkılı kalorifer yakıtı satan 13 kişi gözaltına alındı. Şirketin, kaymakamlık ve hastanelerin de bulunduğu çok sayıda resmi dairenin ihalesini aldığı ve vurgunun boyutunun trilyonlara ulaştığı belirtildi. 4 numara kalorifer yakıtını daha ucuz olan 6 numara fuel oil’le yarı yarıya karıştırarak üretilen "katkılı yakıt"ı veren Haktan Petrol Şirketi’nin sahibi Nuri Taş ile 12 çalışanının sorgusu sürüyor. Şirketin tankerlerine, depolarına ve evrakına el kondu. 
     
Kefeli’ye tahliye      M. AKİF ERDEM İstanbul 

     Türk Ticaret Bankası’nın resmi ihalesine fesat karıştırdıkları iddiasıyla Hayyam Garipoğlu, Erol Evcil ve Korkmaz Yiğit’in de aralarında bulunduğu 9 sanıkla birlikte yargılanan işadamı Mustafa Kefeli, tutuklu kaldığı süre göz önüne alınarak tahliye edildi. 
     DGM Yasası’ndaki değişiklik uyarınca dosyanın gönderildiği İstanbul 7. Ağır Ceza Mahkemesi’ndeki duruşmada Kefeli, tahliye kararını yakınlarına sarılarak ve alkışlayarak kutladı. 
     



 SİYASET 













</TEXT>
</DOC>
