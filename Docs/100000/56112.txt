<DOC>
<DOCNO> 56112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/guncel/gun05.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Karşılıksız çek’e hapis cezası yok 
</HEADLINE>
<TEXT>

Adalet Bakanlığı’nın hazırladığı taslağa göre, bu suçu işleyenlere çek miktarı kadar ağır para cezası verilecek 
     ERSAN ATAR Ankara 

     Adalet Bakanlığı, karşılıksız çek veren kişinin hapis cezasına çarptırılmasını düzenleyen hükmün "Çek Kanunu"ndan çıkarılmasını içeren bir taslak hazırladı. Savcılara tek yol olarak dolandırıcılıktan dava açmak kaldı. 
     Anayasa'nın 38. maddesine "Hiç kimse, yalnızca sözleşmeden doğan bir yükümlülüğü yerine getirememesinden dolayı özgürlüğünden alıkonulamaz" hükmü eklenince, Adalet Bakanlığı'nda Ord. Prof. Dr. Sulhi Dönmezer başkanlığında bir komisyon toplandı. Komisyon çalışmasını tamamlayarak taslağı Adalet Bakanlığı'na sundu. 
     Taslakta, "Çek Yasası"nın, "karşılıksız çek" suçunu tanımlayan ve bu suça 1 yıldan 5 yıla kadar ağır hapis cezası verilmesini öngören 16. maddesinin değiştirilmesi öngörüldü. Komisyon bu suçu işleyen kişilere hapis cezası yerine çek miktarı kadar ağır para cezası verilmesini benimsedi. 
     Cezaların İnfazı Hakkındaki Kanun hükümlerine göre, mahkeme tarafından verilmiş para cezasını ödemeyen kişiler en fazla 3 yıla kadar hapse mahk m edilebiliyor. Ancak Adalet Bakanlığı'nın oluşturduğu komisyonun hazırladığı taslakta, karşılıksız çek verdiği için, çek miktarı kadar ağır para cezasına çarptırılan kişinin bu parayı ödememesi halinde de hapse mahk m edilemeyeceği hükmü yer aldı. 
     
     Peki nasıl alınacak 
     Taslakta, ağır para cezasına çarptırılan "keşideci"nin çeki veren bu cezasından doğan paranın "Amme Alacaklarının Tahsili Hakkındaki Yasa" hükümlerine göre alınması kabul edildi. Ancak bu yasa hükümlerine göre sadece vergi takibi gibi işlemler yapılabiliyor. 
     Çek Kanunu'nun hapis cezasını öngören 16. maddesinin, Anayasa'nın yeni haline aykırılığı iddiasıyla Yüce Mahkeme’ye dava açılmıştı. Mahkeme bu başvuruyu gündeme aldı. Yasa'nın ilgili maddesi Anayasa'ya aykırı bulunmazsa yasanın mevcut halinin Anayasa'ya uygunluğu onaylanmış olacak. 
     



 GÜNCEL 

























</TEXT>
</DOC>
