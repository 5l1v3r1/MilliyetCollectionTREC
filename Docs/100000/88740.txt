<DOC>
<DOCNO> 88740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/08/son/sontur17.html </URL>
<DATE> 2002/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Devlet Bahçeli eleştirilere yanıt verdi... 
</HEADLINE>
<TEXT>

     MHP Genel Başkanı, Devlet Bakanı ve Başbakan Yardımcısı Devlet Bahçeli, ''Türkiye'de ne AB'ye karşı ne de 'AB'nin tek taraftarı biziz' gibi bir ikilemi sürekli tahrik edercesine topluma kabul ettirmeyi düşünmek yanlıştır'' dedi. 
     Bahçeli, bazı ziyaretler için geldiği Beypazarı'nda tarihi Taş Mektep Beypazarı Sofrası'nda gazetecilerin sorularını yanıtladı. 
     Bir gazetecinin, ''Dünkü açıklamalarınızdan iki farklı yorum çıkarıldı. Bunlardan birincisi kriterlerin yerine getirilmesinde sizin dışınızda bir oluşum olursa hükümetten çekileceğiniz, diğeri ise hükümetten çekilmeyip, bunları engellemeye çalışacağınız. Bu yorumlardan hangisi doğru'' sorusu üzerine, Bahçeli, ''Sayın basın mensupları ben bir şey söylerken, niye iki farklı yorum yapıyorlar acaba Hiç bunu düşünüyor musunuz '' diye sordu. 
     ''Türkiye'de hiçbir kişi, kurum ve kuruluş yoktur ki Avrupa Birliği'ne AB tam üye olmayı reddetsin'' diyen Bahçeli, sözlerini şöyle sürdürdü 
     ''Türkiye'de her kişi, kurum özellikle de siyasi kurumlar Türkiye'nin AB'ye tam üye olması için bir siyasi hedef olarak belirlemişler ve zaman içerisinde bu siyasi hedefi kabullenmiş olan siyasi partiler, iktidar ve muhalefet konumlarıyla bu süreç içerisinde çaba sarf etmişlerdir. Bu yönüyle ele aldığınızda Türkiye-AB süreci, artık bir devlet politikası haline dönüşmüştür. 
     Türkiye'de ne AB'ye karşı ne de 'AB'nin tek taraftarı biziz' gibi bir ikilemi sürekli tahrik edercesine topluma kabul ettirmeyi düşünmek yanlıştır. Kamplaşmalardan, cepheleşmelerden ülkemize hiçbir zaman bir yarar sağlanmamıştır. O bakımdan milletimizin hedefi haline dönüşmüş, devlet politikası olarak kabullenilmiş bir konuyu, siyasetin iç tüketim malzemesinde karşıt cepheler halinde takdim ederek, 'ben buna taraftarım, taraftar olmayanlar vardır' şeklinde bir takım davranışlar sergilemek doğru değildir, kanaatindeyiz.'' ''Siz ortağınız ANAP'tan bu tür davranışları net olarak algılıyor musunuz '' sorusuna, ''Evet'' karşılığını veren Bahçeli, ''ANAP da siyasi hedef olarak AB'yi benimsemiş ve bu konuda aşırı bir gayreti olduğu dikkat çekmektedir'' karşılığını verdi. 
     





</TEXT>
</DOC>
