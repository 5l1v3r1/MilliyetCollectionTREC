<DOC>
<DOCNO> 52066 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/13/son/soneko08.html </URL>
<DATE> 2001/11/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Açlık sınırı 307 milyon, yoksulluk sınırı ise 911 milyon oldu 
</HEADLINE>
<TEXT>

     Türkiye Kamu-Sen'in yaptığı araştırmada, 4 kişilik bir ailenin Ekim ayı sonu itibariyle açlık sınırı 307 milyon 305 bin, yoksulluk sınırı ise 911 milyon 935 bin lira olarak belirlendi. 
     Türkiye Kamu-Sen'in yazılı açıklamasına göre, Ekonomik ve Sosyal Araştırmalar Merkezi'nce gerçekleştirilen araştırma, 4 kişilik bir ailenin aylık gıda, konut, yakacak, giyecek, ulaşım, haberleşme, eğitim, sağlık ve diğer harcamaları baz alınarak yapıldı. 
     Araştırmaya göre, 2000 yılı Ekim ayı sonunda 586 milyon 573 bin lira olan yoksulluk sınırı tutarı, 2001 yılı Ekim ayı sonunda 911 milyon 935 bin liraya yükseldi. 2000 yılı Ekim ayı sonunda 186 milyon 729 bin lira olan açlık sınırı ise 2001 yılı Ekim ayı sonunda 307 
     milyon 305 bin liraya yükseldi. 
     Araştırmada, daha önce kapsamda bulunan ev eşyası, ''krizden ötürü alım gücünün düşmesi'' nedeniyle kapsam dışında tutuldu. 
     Araştırma, ekonomik kriz nedeniyle vatandaşın tüketim kalıplarında ''büyük bir kalite yitimi'' yaşandığını da ortaya koydu. Buna göre, tüketim kalıbında artık kalite değil, ucuzluk aranıyor ve bazı tüketim maddeleri tüketilmekten imtina ediliyor. 
     Türkiye Kamu-Sen açıklamasında, ''Bu gelişmeler, vatandaşın artık sağlık, beslenme, eğitim, haberleşme, barınma ve ulaşım gibi kalıplarda en ucuzu yeğlediği veya hiç tüketmeme yoluna bile gidebildiğini ortaya koyuyor. Yaşanan bu olumsuz tabloda, toplumun bu daraltılmış tüketim formatına ayak uydurup, uyduramayacağı merakla izlenirken, ayak uydurulamaması halinde bunun sosyal patlama anlamına geleceği de uzmanlar tarafından yapılan değerlendirmelerde yer aldı'' denildi. 
     






</TEXT>
</DOC>
