<DOC>
<DOCNO> 93174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/01/son/sontur06.html </URL>
<DATE> 2002/07/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Üniversite adaylarına meslek seçim önerileri... 
</HEADLINE>
<TEXT>

     MEF Dershaneleri Rehberlik ve Araştırma Birimi Müdürü Erdem Kaya, ÖSS'yi kazanan adaylarının tercih yaparken alternatif iş olanakları bulunan ve mutlu olabilecekleri kendilerine uygun meslekleri seçmeleri gerektiğini bildirdi. 
     Kaya, öğrencilerin meslek seçimi sırasında anne-babalarının da görüşünü almaları ve kılavuzda yer alan bölümleri sadece kodlamadan ibaret bir liste olarak görmemelerinin önemine işaret etti. 
     Öğrencilere, gerekirse üniversitelere giderek bölümler hakkında bilgi almaları ve okulları birbiriyle kıyaslamaları önerisinde bulunan Kaya, şunları söyledi 
     ''Öğrencinin kendi kendisine, gelecekte bu meslek bana ne kazandırır, ben bu mesleğe ne kadar uygunum, ben bu işi yaparsam mutlu olur muyum sorularını sorması gerekir. Çünkü ileride o işi yapacak o. 
     Öyle bir meslek seçersiniz ki, aslında herkesin imrendiği, olmak istediği bir meslektir, ancak siz o mesleğe uygun değilsinizdir ve başarılı olmazsınız. Ondan sonra da mutsuz olursunuz.'' Her mesleğin popülerliği ve sağladığı imkanların da değiştiğini vurgulayan Kaya, şöyle konuştu 
     ''Şu aşamada yaptıkları seçimde kendilerini tek alternatifle sınırlandırmasınlar. Çünkü krizler bize gösterdi ki, alternatif iş olanakları, beceri ve esnek çalışma olanakları sağlayan meslekler krizden daha az etkileniyor. Belirli kamuya ve insanlara yoğun şekilde hitap eden meslekler var. Bunlar asla değerlerinden yitirmiyorlar. 
     Eğitim, tıp, genel sosyalle ilgili meslekler, bilişim sektörü gibi alanlar statülerinden bir şey kaybetmiyor.'' Tıp, hukuk, bilgisayar ve elektronikle ilgili bölümlerin hala en fazla ilgi gören yerler olduğunu, özellikle bilgisayar ve elektronik konusunda Avrupa'da da yetişmiş insan gücüne ihtiyaç bulunduğuna dikkat çeken Kaya, öğrencilerin tercih yaparken uluslararası, uzak ve geniş ufuklu düşünmelerini istedi. 
     Erdem Kaya, ''Yine uluslararası alanda iş bulma olanağı göz önüne alınmalı. Uluslararası ilişkiler, hukuk, moleküler biyoloji ve genetik, AB uyum yasaları çerçevesinde gelişen alanlar'' dedi. 
     
     İŞ İMKANI OLAN VE İHTİYAÇ DUYULAN MESLEKLER 
     Bu arada MEF Rehberlik ve Araştırma Birimi Müdürlüğü tarafından hazırlanan ''Meslekler Rehberi''nde, mesleğin tanımı, gerektirdiği özellikler, çalışma alanı ve iş bulma olanakları hakkında ayrıntılı bilgilere yer verildi. 
     Buna göre, iş bulma sorunu olmayan ve geniş çalışma alanı bulunan mesleklerden bazıları şöyle 
     ''Ağaç işleri endüstri mühendisliği, bilgisayar mühendisliği, biyoloji öğretmenliği, elektrik mühendisliği, elektrik-elektronik mühendisliği, elektronik ve haberleşme mühendisliği, endüstri mühendisliği, enformasyon teknolojileri, istatistik ve bilgisayar bilimleri, matematik, matematik mühendisliği, malzeme bilimi ve mühendisliği, orman endüstrisi mühendisliği, sistem mühendisliği, turizmde bilgisayar teknolojisi, çalışma ekonomisi ve endüstri ilişkileri, ekonometri, enformatik.'' Rehberde, beslenme ve diyetetik, biyomedikal mühendisliği, güverte, moleküler biyoloji ve genetik, bilgisayar bilimi ve mühendisliği, tıbbi biyolojk bilimler, aktüarya, sağlık idaresi, anaokulu öğretmenliği, okul öncesi öğretmenliğinin de ihtiyaç duyulan meslekler arasında bulunduğu belirtildi. 
     Rehberde ayrıca, işletme mühendisliğinin gerek bugün, gerekse gelecekteki konumunun parlak olduğu, jeofizik mühendisliği ile jeodezi ve fotogrametre mühendisliği mezunlarının iş bulma olanaklarının giderek arttığı, sağlık memurluğunda yetişmiş insan gücüne ihtiyaç duyulduğu bildirildi. 
     





</TEXT>
</DOC>
