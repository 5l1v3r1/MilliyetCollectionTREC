<DOC>
<DOCNO> 58629 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/23/son/sontur04.html </URL>
<DATE> 2001/12/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Her bütçeye göre "Yılbaşı sepetleri" vitrinlere çıktı 
</HEADLINE>
<TEXT>

     Firmaların yeni yıl için hazırladıkları ve içinde değişik hediyeler bulunan yılbaşı sepetleri vitrinleri süslemeye başladı. 
     Her firmanın değişik adlarla satışa sunduğu, içeriğindeki gıda ağırlıklı ürün yelpazesine göre, fiyatı 18-190 milyon lira arasında değişen sepetlerde, yılbaşı mumundan, çikolotasına, kahveden kuruyemişe kadar pek çok seçenek birarada bulunuyor. 
     Vakko, Beymen gibi firmalar ise özel yılbaşı koleksiyonları ile müşterilerine cam mumluktan parfüme, kravattan gömleğe kadar birçok seçeneği sunuyor. 
     Real Mağazalar Zinciri, müşteri portföyünü gözönünde bulundurarak, ''mini'', ''alkolsüz'', ''bronz'', ''gümüş'' ve ''altın Sepet''ler hazırladı. 
     Bu sepetlerden 18 milyon liradan satışa sunulan ve en ucuz sepet olan ''mini''de, kırmızı şarap, çerez, iki sigara, 100 gram kahve, 100 gram neskafe ve 80 gram çikolata bulunuyor. 
     89 milyon liralık fiyatıyla en pahalı sepet olan ''altın''da ise 
     Black Label marka viskiden, iki çeşit şarap ve bir çeşit biraya, 4 paket sigaradan, ananasa kadar 12 ürün birarada sunuluyor. Diğer sepetler ise 26, 29 ve 49 milyon liradan satılıyor. 
     Carrefour da, 39 milyon 500 bin liradan ''ekonomik'', 48 milyon liradan ''hazır sepet'' hazırlarken, içinde 10 çeşit ürün bulunan bu sepetleri tercih etmeyip başka ürünlerden isteyenler için 2 gün içinde özel sepetler hazırlıyor. 
     Metro Mağazası ise ''alkolsüz'', ''özel'' ve ''lüks'' adıyla hazırlanan yılbaşı sepetlerini 29.5, 35.4 ve 49.5 milyon liradan satışa sunuyor. Metro'nun sepetlerinde sürpriz yılbaşı hediyesi de bulunuyor. 
     Özdilek Mağazaları da, 19 milyon 900 bin liradan satışa sunduğu ''açelya'' sepetiyle yılbaşını ucuza geçirmek isteyenler için bir alternatif getiriyor. 
     Özdilek vitrinlerini süsleyen ''yasemen'' 29.9, ''orkide'' 44.9 ve ''pırlanta'' 79 milyon liradan satılırken, içinde değişik ürünler bulunan sepetlerde ortak olarak bulunan tek şey Özdilek havlusu... 
     Beymen mağazalarında hazırlanan yeni yıl bölümleri, dünyaca ünlü markaların gece kıyafetlerinden son trendleri yansıtan aksesuvarlara kadar sayısız seçenek sunuyor. 
     Beymen'in hazırladığı Yılbaşı Koleksiyonu'nda bulunan mozaik cam mumluk 10.5, gümüş kaplama çerçeve 15, resim çerçeveleri, albümler 35, kadeh 8.5, porselen kupa 22.5 ve özel paketlerdeki ''Willowbrook Greenleaf''mum ve potpuriler ise 40 milyon liradan satılıyor. 
     Bu hediyeleri yılbaşı sepeti yerine özel kutularla süslemeyi tercih eden firma, parfümden çikolotaya, kravattan kol düğmesine kadar alınacak her hediye için müşterinin zevkine uygun ''yaratıcı'' paketler hazırlıyor. 
     Vakko firması ise ürünlerini yılbaşına özel kutu ya da sepetlerde müşterilerine ulaştırıyor. 
     Yılbaşında sevdiklerinize hediye edebileceğiniz Vakko çikolataların fiyatı 19 milyon, gömleklerin fiyatı 44 milyon liradan başlarken, parfüm fiyatları 12-78 milyon lira, kravat ve eşarp fiyatları 39.5-98 milyon lira arasında değişiyor. Satın aldığınız ürünü özel paket yaptırma imkanınız var, ancak paket yerine özel sepet tercih ederseniz 10 ila 16 milyon lira fazladan ödemeniz gerekiyor. 
     Çarşı Mağazaları da ''yılbaşı reyonları''nda yılın gözde renklerinden kırmızı ve morun ağırlıkta olduğu mum, çerçeve, şamdan gibi ürünleri müşterilerine sunuyor. 
     Sevdiklerine Çarşı'dan ''tasarruflu'' hediye almak isteyenler, fiyatı 6 milyon 950 bin lira olan mor takı kutusunu ya da 8 milyon 950 bin liradan tercih edebilirken, daha pahalı birşey almak isteyenler mor küçük şamdanları 13 milyon 900, büyük şamdanları 14 milyon 900 bin, kırmızı peluş yastığı 14 milyon 500 bin liradan satın alabilecek. 
     Çarşı'da kırmızı, beyaz ve sarı renkteki yuvarlak mumlar 2 milyon 250 bin, altın rengi geometrik desenli mumlar 15 milyon 950 bin 
     liradan, palyaço mumluk ise 26 milyon 950 bin liradan alıcısını bekliyor. 
     
     Sanal alışveriş imkanı 
     Yılbaşı alışverişi için mağaza mağaza dolaşmak yerine interneti tercih edenler için de seçenekler bulunuyor. 
     Süperonline Shopping, sanal alemde satışa sunduğu sepet, noel baba, mum, oyuncak, ağaç ve süs çeşitleriyle müşterilerine seçenekler sunuyor. 
     Sanal ortamda ''klasik'', ''special'',, ''radica dolce'', ''romantik'', ''özel'' ve ''puro'' adıyla satışa sunulan sepetlerde kırmızı şarap, iki adet kırmızı Burgonya kadehi, iki adet Partagas Küba purosu, gümüş metal sandık, iki adet Noel Baba figürlü mum, dekoratif ürünler bulunuyor. 
     Sanal ortamda alışveriş yapmak isteyenler, siparişlerini en az 4 gün önce bildirmek zorundalar. 
     






</TEXT>
</DOC>
