<DOC>
<DOCNO> 68489 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/19/son/soneko22.html </URL>
<DATE> 2002/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Jan Nahum,Tofaş'tan Fiat'ın zirvesine uçuyor... 
</HEADLINE>
<TEXT>

     Daha önce bünyesinde görev yapan çok sayıda teknisyen ve mühendisi Fiat'ın dünya üzerindeki çeşitli fabrikalarına üst düzey yönetici olarak gönderen Türk Otomobil Fabrikası AŞ, bu kez CEO'su Jan Nahum'u çok önemli bir göreve yolluyor. 
     İtalyan Fiat'ın yeniden yapılanma çalışmaları çerçevesinde, Tofaş'ın CEO'su Jan Nahum, Uluslararası İş Geliştirme Bölümü'nün başkanlığına getirildi. 
     Bir süre önce Roberto Testore'nin ayrılmasından sonra yeniden yapılanma sürecine giren Fiat Auto'nun bugün Torino'da yapılan yıllık genel müdürler toplantısında, firmanın yeni organizasyon yapısının detayları belli oldu. 
     Tofaş CEO'su Jan Nahum, Uluslararası İş Geliştirme Bölümü'nün başında olacak. 
     Fiat'ın İtalya ve Polonya fabrikaları dışındaki operasyonları için geliştirilecek projelerin sorumluluğunu üstlenecek olan Nahum, Fiat'ın Brezilya, Arjantin, Fas, Mısır, Rusya, Hindistan, Güney Afrika, Tayland, Vietnam, Çin ve Türkiye'deki tüm operasyonlarının başında olacak. Bunun anlamı, yeni geliştirilecek bir modelin hangi ülke veya ülkelerde üretilebileceği, hangi ülkelerde pazarlanabileceği gibi konular, tamamen Nahum'un başında bulunduğu bölümün sorumluluğu altında olacak. 
     Aralarında Jan Nahum'un da bulunduğu birim başkanları, doğrudan doğruya Fiat CEO'su Boschetti'ye bağlı olacak. Ancak birimler, gerek karar verme sürecinde, gerekse de finansal sonuçlar, insan kaynakları yönetimi, pazarlama gibi konular açısından özerk ve tam yetkili olacak. 
     






</TEXT>
</DOC>
