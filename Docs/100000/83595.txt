<DOC>
<DOCNO> 83595 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/12/son/sontur06.html </URL>
<DATE> 2002/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere sütün yanına fındık ve üzüm... 
</HEADLINE>
<TEXT>

     Süt içme alışkanlığı kazandırılmak istenen öğrencilere şimdi de zeka geliştirmek ve enerji vermek amacıyla fındık ve üzüm dağıtılacak. 
     Sosyal hizmetlerden sorumlu Devlet Bakanı Hasan Gemici'nin başlattığı ''Her Gün 1 Milyon Çocuğa Süt'' kampanyası çerçevesinde 4 ilde bir milyon çocuk, eğitim-öğretim döneminin 2. yarısında süt içmeye başladı. Gemici, şimdi de 2 milyon öğrenciye 2002-2003 öğretim yılında da 3 gün süt, 1 gün fındık, 1 gün kuru üzüm dağıtmayı amaçladıklarını bildirdi. 
     Öğrencilere fındık ve kuru üzüm dağıtılmasına yönelik çalışmaların hazırlıklarına başlandığını belirten Hasan Gemici, okulların kapanmasının ardından hangi okulların uygulamadan yararlanacağının belirleneceğini kaydetti. 
     Her gün bir milyon çocuğa süt uygulamasından Ankara, İstanbul, İzmir ve Diyarbakır illerinin yararlandığını hatırlatan Gemici, bundan faydalanacak il sayısını da artırmayı düşündüklerini ifade etti. 
     Çalışmaların tamamlanmasından sonra fındık ve kuru üzüm için de ihale açılacak. İhalede kazananlar, okullara dağıtımı üstlenecekler. 
     Yoksul 2 milyon öğrenci de sütün yanı sıra fındık ve kuru üzüm de yiyecek. 
     Gemici'nin verdiği bilgiye göre, Ankara, İstanbul, İzmir ve Diyarbakır'daki ilköğretim okullarında okuyan yoksul çocuklara süt içme alışkanlığını sağlamak amacıyla başlatılan kampanya sömestr tatilinin sona ermesi ve okulların açılmasıyla birlikte 26 Şubat Salı günü başlamıştı. 
     Kampanya çerçevesinde Ankara'da 225 bin, İstanbul'da 525 bin, İzmir'de 175 bin, Diyarbakır'da ise 75 bin öğrenci haftada 5 gün süt içiyor. 
     Öte yandan, uygulamadan yararlanmak isteyen bir çok il ise Sosyal Yardımlaşma ve Dayanışmayı Teşvik Fonu'na SYDTF müracaat etmeye başladılar. 
     SYDTF, illerin sosyo ekonomik, kültür ve göç alma durumlarını değerlendirecek, buna göre süt, fındık ve kuru üzüm dağıtımından yararlanacak illeri ve öğrenci sayısını Milli Eğitim Bakanlığı'nın işbirliğiyle belirleyecek. 
     





</TEXT>
</DOC>
