<DOC>
<DOCNO> 66457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sontur06.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak petrolü işlemek için kaçak rafineri kurmuşlar 
</HEADLINE>
<TEXT>

     Van'da bir süre önce başlatılan "Ekspres Operasyonu" çerçevesinde Kayseri'de devam eden araştırmalar sonucunda, ham petrol işleyen bir rafineri ortaya çıkartıldı. 
     Jandarma ekiplerince sürdürülen operasyonlarda, Kayseri'nin İncesu İlçesi yakınlarında bulunan "Batur Petrol" adlı akaryakıt istasyonunun arka bölümünde, ham petrolü ve bazı petrol atığı ürünleri işleyerek mazot ve fueloil haline getiren küçük bir rafineri ortaya çıkartıldı. 
     Yetkililer, işyeri sahibi oldukları belirlenen Kayseri Bakkallar ve Bayiler Odası Başkanı Orhan Batur ile iş ortağı Zekeriya Coşkun'un arandığını kaydettiler. 
     Ekspres Operasyonu kapsamında Kayseri'nin Kocasinan İlçesi'nde önceki gün bir akaryakıt istasyonunda yurda kaçak getirilmiş 120 ton motorin bulunmuş, Nevşehir'in Avanos İlçesi'nde de dün ham petrolü işleyen benzer bir rafineri ortaya çıkartılmış, 9 kişi gözaltına alınmıştı. 
     






</TEXT>
</DOC>
