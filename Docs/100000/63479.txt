<DOC>
<DOCNO> 63479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/ekonomi/eko05.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Dolar 1 milyon 324 bine düştü 
</HEADLINE>
<TEXT>

Dün de 22 bin liralık gerilemeyle 1 milyon 324 bin liraya inen doların son üç aydaki kaybı yüzde 20’ye yaklaştı 
     EKONOMİ SERVİSİ 

     Genelde birbirlerinden farklı yönde hareket eden dolar ve borsa son iki haftadır aynı yönde hareket ediyor. Dolar son üç ay, borsa da son iki haftadır satış baskısında bulunuyor. Dolarda uzun süredir güçlü alıcı bulunmaması, kotasyonları aşağı çekiyor. Dolar dün bankalararası piyasada 25 bin lira gerileyerek alışta 1 milyon 320 bine, satışta da 1 milyon 325 bin liraya kadar indi. 
     
     TL değerleniyor 
     Merkez Bankası, bugün için belirlediği dolar alış kurunu 1 milyon 319 bin, satış kurunu da 1 milyon 326 bin lira olarak açıkladı. Dolar serbest piyasada da 22 bin lira gerileyerek 1 milyon 324 bin liraya indi. Doların son üç aylık düşüşü yüzde 19.85’e ulaştı. Uzmanlar, TL enstrümanlarındaki getirinin dövize göre daha yüksek olmasının dolarda satış baskısı yarattığını belirttiler. 
     
Gösterge faizi yükseldi      Hazine uzun bir süreden sonra bugün üç ayda bir ödemeli iki yıllık değişken faizli tahvil ihalesi düzenliyor. Bu ihale öncesi Hazine dün 24 Nisan vadeli, 91 günlük gösterge niteliğinde bir bono ihalesi düzenledi. 939.1 trilyon lira teklif gelen ihalede 795 trilyonluk satış yapıldı. İhaleye beklenenin altında talep gelmesi, faizi yüzde 72.25 ile beklentinin 2 - 2.5 puan üzerine çekti. 
     
Borsa yüzde 2.9 düştü      Geçen hafta yüzde 4.4’lük düşüş gösteren borsa, bankacılık yasa tasarısıyla ilgili sürecin uzaması nedeniyle satış baskısında kaldı. Başta banka hisselerindeki satışlarla gün içinde 12.400’ü aşağı yönde kıran endeks, son dakikalarda gelen alımlarla 12.629 puandan günü kapattı. Hisse senetlerinin dünkü değer kaybı yüzde 2.94 olurken, son iki haftalık kayıp yüzde 15.80’e ulaştı. 
     
     



 EKONOMİ 




















</TEXT>
</DOC>
