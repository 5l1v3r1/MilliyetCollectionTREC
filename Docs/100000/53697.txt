<DOC>
<DOCNO> 53697 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/23/spor/ysenay.html </URL>
<DATE> 2001/11/23/ </DATE>
<TIME>  </TIME>
<AUTHOR> ERDOĞAN ŞENAY  </AUTHOR>
<HEADLINE>
Colombo ve Capello 
</HEADLINE>
<TEXT>

     NE derseniz deyin, Türk insanının Dünya veya Avrupa'daki başarıları ne denli görkemli olursa olsun, sonunda özellikle Avrupalı yabancılar çelme takmaya bayılıyorlar biz Türkler'e. 
     Aynı kıtada Avrupalı komşularla iyi diyaloglarımız da var aslında... Tek uyuşmayan tarafımız siyasetteki başarısızlığımız mı, Avrupa'dan işçi kılıklı bir devlet olarak görünmemiz mi, onların bize tepeden bakmalarına sebep olan yoksa Müslüman olmamızın sinsi ve maziye dayanan malum sebepleri mi Avrupa'nın bize şaşı bakmakta ısrarlı oluşu Halbuki gencecik insanlar Avrupa'nın her bir yerinde müthiş ekonomik katkılarda bulunuyorlar yaşadıkları devletlere veya yeni adıyla "Avrupa Birliği"ne... İşin spor faslında da artık Batı stadlarının en iyi müşterisi ve ekonomiyi canlandırıcı unsuru bizimkiler... Galatasaray'ın Güney Avrupa'daki bir maçına Kuzey'den binlerce kilometre kat ederek uçakla, trenle ve özellikle arabalarla konvoy halinde koşuşuyor insanlar... O yolculuğun her kilometre taşı aşılırken, otellere, restoran, cafe ve benzinciler gibi yerlere oluk gibi para akıtıyor vatandaşlarımız... Yahu böyle bir getiriye ihtiyacı bile olmasa AB ülkelerinin, konunun bir rehabilitasyon veya hoşluk tarafı da mı yok yani .. 
     Tabii konuyu Cim - Bom'un, Roma ile oynadığı müthiş mücadeleye bağlayacağız. Colombo isimli hakem güler yüz göstere göstere içine etti oyunun da, Galatasaray'ın galibiyet şansının da... Önce Capello'dan başlayalım... Ne kadar sinyor kıyafetli ve mazisi zengin bir teknik adam olursa olsun, kulübesinde patlamaya hazır bir dinamit bloku gibi şov yapmaya, çizgiyi defalarca aşarak, hakemi etkisi altına almaya hakkı var mı hazretin .. El kol hareketleri, sahadaki sertliği yatıştırıcı olması gerekirken, tam tersine "yangına benzin bidonu" ile koşan davranışlarına hangi körlük derecesi taşıyan gözlemleriyle seyirci kaldı Mösy" Colombo .. 
     Galatasaray'ın aslanlar gibi dövüştüğü ve galip götürdüğü oyunda hakemin sinsice çaldığı dört beş takdir düdüğü vardı ki, işte o düdükler bal gibi Roma'ya hücum kapıları yaratmak için yapılan gayretkeşliklerdi... Ama hakeme rağmen Sergen yakaladığı müthiş pozisyonda vurduğu toptan önce kaleye bir bakıp, altı pasın da önüne çıkmış kaleciyi görebilseydi eğer, sol raketiyle o topu Antonioli'nin arkasına atar, daha top filelerle buluşmadan da Sergen santraya doğru yönelirdi benim gözlemimce... 
     İşte ancak ikinci golü bulursanız yerine oturtursunuz Capello gibi kulübe şarlatanlarını... Ve ancak tıkayabilirsiniz maçı kendince yönlendiren melek yüzlü yağcı hakemin taraflı çalan düdüklerini... Bedavaya giden galibiyete rağmen Cim - Bom'un kavgası, çok daha görkemliydi ya, o bile yeter bize. 
     
     



 SPOR 






















</TEXT>
</DOC>
