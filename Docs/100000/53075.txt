<DOC>
<DOCNO> 53075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/19/son/sonspo06.html </URL>
<DATE> 2001/11/19/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan basını ''Yeni teknik adam, aynı Milan'' 
</HEADLINE>
<TEXT>

     Yeni teknik direktörleri Carlo Ancelotti ile oynadıkları ilk lig maçında AC Milan'ın, Piacenza ile 0-0 berabere kalması, İtalyan basını tarafından, "AC Milan, Terimsiz de kazanmayı bilmiyor" yorumlarıyla verildi. 
     La Gazzetta dello Sport, "Kötü Milan" başlıklı haberinde "Milan'ın ışığı artık yanmıyor. Ağır ritm, az fikir ve sıfır gol. Rui Costa, olay haline dönüşüyor" dedi. 
     Tutto Sport da "Ancelotti'nin Piacenza ile başlangıcı fiyaskoya dönüştü" başlığını attı. Gazete, formsuz olan Rui Costa'nın, Terim'in Torino'ya karşı yaptığı gibi oyundan alındığını ve Portekizli futbolcunun ıslıklandığını belirtti. 
     Haberlerde San Siro Stadı'nda kırmızı-siyahlı takımın taraftarlarının Fatih Terim'e teşekkür eden 2 pankart açtıkları da ifade edildi. 
     La Repubblica Gazetesi, "Kötü Milan, aynı problemler" başlığıyla verdiği haberinde "Sheva tanınmaz halde, Rui Costa değiştirildi. Takım sonunda Terim ile gelinen yere geri geldi" yorumunda bulundu. 
     La Stampa Gazetesi de "Yeni teknik adam, aynı Milan" diyerek, Ancelotti'nin Terim gibi Milan'ı değiştirmeyi başaramadığını yazdı. 
     Milan, 16 puan ile 6. sıraya düştü. 
     






</TEXT>
</DOC>
