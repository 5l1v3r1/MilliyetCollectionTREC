<DOC>
<DOCNO> 56862 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/sontur04.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kemal Derviş, Tayyip Erdoğan ile buluştu 
</HEADLINE>
<TEXT>

     Ekonomiden sorumlu Devlet Bakanı Kemal Derviş, son haftalarda iyiye gidişin ilk belirtilerinin ortaya çıktığını ve bunun güçlenmesinin büyük önem taşıdığını belirterek, "2002'ye umutla giriyoruz" dedi. 
     Derviş, muhalefet liderlerine yönelik bilgilendirme toplantıları kapsamında ilk olarak Ak Parti AKP Genel Başkanı Recep Tayyip Erdoğan'la biraraya geldi. Yaklaşık bir saat süren görüşmenin ardından bir açıklama yapan Derviş, 2001 yılının dar gelirliler için sıkıntılı bir yıl olduğunu 
     kaydederek, "Çok ağır bir yıl oldu. Ancak, son haftalarda iyiye gidişin ilk belirtilerini görüyoruz. Bunun daha da güçlenmesi önemli" diye konuştu. Türkiye'nin tek isteğinin bunalımı ortadan kaldırmak ve büyümeye geçmek olduğunu vurgulayan Derviş, "Görüşlerimiz farklı olsa bile temelde Türkiye'nin büyümeye geçmesi ve güçlenmesi için hepimizin el ele vermesi, çözüm üretmesi lazım. Vatandaş olarak birbirimize yardım etmemiz gerekiyor" dedi. Bakan Derviş, zorluklara rağmen halka bir bayram neşesi yaşattıklarını savunarak, 2002'ye yeni bir umut ve neşeyle girdiklerini söyledi. 
     
     Sofranın dili konuşulmalı 
     AKP Lideri Erdoğan ise, yaşanan sıkıntıların ortak olduğunu belirterek, bu sıkıntıların ortadan kaldırılması için herkesin birlikte çalışması gerektiğini söyledi. Üreten bir demokrasinin denetim mekanizmalarının da iyi çalışması gerektiğini vurgulayan Erdoğan, bu mekanizmalar içinde muhalefetin önemli bir yerinin bulunduğunu bildirdi. 
     Türkiye'de rakamların dilinin konuştuğunu kaydeden Erdoğan, "Sofranın dilini konuşturmak lazım. Vatandaş ne yiyor, ne içiyor. Buna bakmamız lazım. Halkın hükümete güveni ne durumda, bunu iyi yoklamak lazım. Türkiye güven bunalımından geçiyor, dürüstlük sıkıntısı yaşıyor" dedi. 
     Erdoğan, en önemli sorunun istihdam olduğunu belirterek, sıkıntıların 2002'de de devam etmemesi için muhalefet olarak ellerinden geleni yapacaklarını bildirdi. 
     Tayyip Erdoğan, "Biz hükümete yardımcı olacağı ama, gelişmeler sır olarak kalmasın, bilgi olarak bize dönsün. 
     Soru önergeleri cevabını bulamıyor. Şeffaflığı konuşuyoruz, bu konuda gerekli adımları atmıyoruz. Çözümleri ortak olarak daha rahat buluruz" diye konuştu. 
     






</TEXT>
</DOC>
