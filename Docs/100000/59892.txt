<DOC>
<DOCNO> 59892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/31/son/sontur09.html </URL>
<DATE> 2001/12/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuna Huş ölüm tehlikesini atlatamadı 
</HEADLINE>
<TEXT>

     Beynindeki damar tıkanıklığı nedeniyle Marmara Üniversitesi MÜ Hastanesi'nde ameliyat edilen ve halen yoğun bakımda bulunan TRT eski spikerlerinden Tuna Huş'un hayati tehlikeyi atlamadığı bildirildi. 
     Tuna Huş'un sağlık durumuyla ilgili basın açıklaması yapan MÜ Nöroşirürji Anabilim Dalı öğretim üyesi Yrd. Doç. Dr. İlhan Elmacı, Huş'un beyninin sol yarısını besleyen ve ''orta beyin arteri'' denilen ana beyin damarının tıkanması sonucunda sağ vücut yarısında felç ve ciddi konuşma bozukluğu ortaya çıkması sonucu hastaneye getirildiğini söyledi. 
     Tedavi sırasında hastanın beyin fonksiyonlarının yaşamını sürdüremeyecek derecede etkilenmeye başladığını kaydeden Yrd. Doç. Dr. 
     Elmacı, bunun üzerine kafa içi basıncının azaltılmasını amaçlayan ''dekompresif cerrahi'' ameliyatının gerçekleştirildiğini belirtti. 
     Ameliyatın yaklaşık 3 saat sürdüğünü kaydeden Yrd. Doç. Dr. 
     Elmacı, ''Ameliyatın hemen ardından yoğun bakıma alındı. Halen yoğun bakımda takip edilen Huş'un hayati tehlikesi de devam etmektedir. 
     Umarım her şey iyi gider ve inşallah iyi sonuçlar alırız'' dedi. 
     Yrd. Doç. Dr. Elmacı, Huş'un daha önce by-pass ameliyatı ve bir yıl önce de bir kalp enfarktüsü geçirdiğini hatırlatarak, ''Olayların nereye doğru gelişeceğini çok önceden kestiremiyoruz. Tedaviyi hastada gelişen sorunlara göre planlayacağız'' diye konuştu. 
     Yrd. Doç. Dr. İlhan Elmacı, damar tıkanmasının beyin fonksiyonlarını çok etkilediğini, yaşamla bağdaşmayacak bir durumun ortaya çıkabildiğini ifade ederek, ''Biz dün bu ameliyatı kısa saatler içerisinde gerçekleştirmeseydik Huş'u kaybedecek duruma gelmiştik. 
     Hala da hayati tehlikesi var. Olayın nereye gideceği belli değil. 
     Beynin bu tıkanmaya ve ameliyata nasıl cevap vereceği kişiden kişiye değişiyor'' dedi. 
     Söz konusu rahatsızlığın, kalpten kalkan bir pıhtının ''orta beyin arterini'' tıkamasıyla oluştuğunu anlatan Yrd. Doç. Dr. Elmacı, şöyle konuştu 
     ''Beynin sol yarısı bizim asıl fonksiyonlarımızı görüyor ve vücudumuzu yönetiyor. Konuşma merkezi bu arterin beslediği yerde. 
     Ayrıca sağ vücut yarımızda hareketi sağlayan merkezler beynin sol tarafında bulunuyor. Dolayısıyla bu damarın fonksiyonunu görmemesi sonucu da o bölgede bir beyin ölümü meydana geliyor.'' 
     






</TEXT>
</DOC>
