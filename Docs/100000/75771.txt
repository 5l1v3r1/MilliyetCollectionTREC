<DOC>
<DOCNO> 75771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/01/son/sondun07.html </URL>
<DATE> 2002/04/01/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, Arafat'ı "tamamen tecrit" edecek 
</HEADLINE>
<TEXT>

     İsrail'in Filistin lideri Yaser Arafat'ı ''tamamen tecrit'' etmeye karar verdiği bildirildi. 
     İsrail Savunma Bakanı Binyamin Ben Eliezer, İsrail radyosuna yaptığı açıklamada, ''İsrail ordusunun Arafat'ın tamamen tecrit edilmesi için gereken önlemleri almasını bekliyorum, ancak Arafat'a zarar verme gibi bir niyetimiz yok'' dedi. 
     Eliezer, İsrail'in ''terörizmden aranan'' Filistinlileri tutuklamaya devam edeceğini belirtti. 
     Ordu sözcüsü General Ron Kitrey, Arafat'ın, lideri olduğu El Fetih'in askeri kanadı yetkilileriyle telefon görüşmesinin engellenmesi amacıyla kuşatmanın güçlendirildiğini kaydetti. 
     Öte yandan İsrail hükümet kaynakları, İsrail Başbakanı Ariel Şaron başkanlığındaki Güvenlik Kabinesi'nin yaptığı toplantıda, askeri operasyonların yoğunlaştırılmasına yeşil ışık yaktığını bildirdiler. 
     Bu arada, ABD'nin Ortadoğu Özel Temsilcisi Anthony Zinni ile bu gece yarısı görüşen Şaron, Zinni'ye, İsrail'in askeri operasyonlarını sürdürmeye kararlı olduğunu belirtti. 
     






</TEXT>
</DOC>
