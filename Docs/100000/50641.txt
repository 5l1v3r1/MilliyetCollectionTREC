<DOC>
<DOCNO> 50641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/siyaset/siy03.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Pişkinsüt’ten sürpriz var .. 
</HEADLINE>
<TEXT>

Sema Pişkinsüt, 8 bin 500 kişiyle bire bir yapılan görüşmeler sonucu derlediği "Filistin Askısından Fezlekeye İşkencenin Kitabı"nı TÜYAP’ta imzaladı 
     GÜLAY FIRAT İstanbul 

     Aydın Bağımsız Milletvekili Sema Pişkinsüt, TÜYAP Kitap Fuarı’nda "Filistin Askısından Fezlekeye İşkencenin Kitabı"nı imzaladı. Okurlarından olumlu tepkiler aldığını belirten Pişkinsüt, kitabında, 1998 - 2000 yıllarında 8 bin 500 kişiyle bire bir yapılan görüşmelerle derlenen bilgilerin yer aldığını ifade etti. 
     Basın mensuplarının sorularını da yanıtlayan Pişkinsüt, şunları söyledi 
     "Bana, komisyonun işkenceye yönelik incelemeleri, raporları ve ek belgelerinin de yer aldığı kitabım için vatandaş, Nasıl bu kadar cesur olabiliyorsun ’ diyor. Oysa bu bir araştırma ve somut bilgilere dayalı bir çalışma. Bunun yanında önerilerle, nasıl hukuk reformu ve yargı reformu yapabiliriz, Türkiye hukuk devleti olabilme, demokrasiyi geliştirme, insan haklarına dayalı bir devlet olma yolunda neleri yapabilmeli, bunlara ait öneriler var kitapta." 
     
     Mücadele başlamadı 
     Pişkinsüt, İçişleri Bakanı Rüştü K zım Yücelen’in, sekiz ayda 32 kamu görevlisini işkence gerekçesiyle görevden almasını nasıl değerlendirdiğine ilişkin soruya da, "Yapılan her şey, atılan her adım önemli. Ama yeterli değil. Gerçekten işkenceyle mücadele henüz başlamamıştır. İşkenceyle mücadelede en önemlisi, siyasi kararlılıktır. O da şu an yok. Bir yargı ve hukuk reformunu hiç vakit kaybetmeden yapmak lazım" karşılığını verdi. 
     1992’den itibaren 13 kez gittiği Doğu Anadolu üzerine kapsamlı bir çalışma yaptığını anlatan Pişkinsüt, yeni kitabının yılbaşından sonra yayımlanmasını planladığını söyledi. Pişkinsüt, "Kitap çıkmadan önce çok özel sürprizlerim olacak, ama bekleyip görmeniz gerekecek" dedi. 
     



 SİYASET 













</TEXT>
</DOC>
