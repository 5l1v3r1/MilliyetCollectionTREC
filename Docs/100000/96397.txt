<DOC>
<DOCNO> 96397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/sontur22.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Derviş Baykal ile 2,5 saatten uzun görüştü 
</HEADLINE>
<TEXT>

     Bugün Ankara'da dikkat çeken bir randevu vardı. Devlet Bakanı Kemal Derviş, CHP Genel Başkanı Deniz Baykal ile iki saati aşkın süre ile görüştü. Derviş daha sonra İsmail Cem ve Hüsamettin Özkan ile biraraya geliyor. 
     CHP Genel Başkanı Deniz Baykal, Türkiye'nin çok kritik günlerden geçtiğini belirterek, ''Sorunları artırmamak, tam tersine sorunların kontrol altına alınmasına yardımcı olmak hepimizin önde gelen görevidir, sorumluluğudur'' dedi. 
     Devlet Bakanı Kemal Derviş, CHP Genel Başkanı Deniz Baykal'ı parti genel merkezinde ziyaret ederek, 2 saat 35 dakika süren bir görüşme yaptı. 
     CHP Genel Başkanı Baykal görüşmeden sonra yaptığı açıklamada, Derviş'in Türkiye'nin özellikle ekonomik açıdan içinde bulunduğu durum, alınan seçim kararının ekonomiye nasıl yansıdığı ve önümüzdeki dönemde ne gibi gelişmelerin ortaya çıkabileceği konusunda çok ayrıntılı, çok yararlı değerlendirmeler yaptığını söyledi. 
     ''Çok güzel bir gün, çok verimli bir konuşma yaptık'' diyen Baykal, Derviş'in çok değer verdiği yakın bir dostu olduğunu söyledi. 
     Baykal, sözlerini şöyle sürdürdü 
     ''Ağır sorumluluklar altında olduğu için uzun bir süreden beri biraraya gelemiyorduk. Bu buluşmayı bir hasret giderme fırsatı olarak da değerlendirdik. Ekonomiyi ve bundan sonraki gelişmeleri, seçimi, seçim sonrası Türkiye'nin karşı karşıya bulunacağı manzaraları, konunun içindeki bir değerli uzman, bir değerli siyaset adamı olarak sayın Derviş'ten dinleme fırsatını buldum. Çok yararlı oldu, çok güzel bir görüşme oldu. Kendisine teşekkür ediyorum.'' Bundan sonra herkese düşen görevlerin daha net bir şekilde ortaya çıktığını ifade eden Baykal, şunları söyledi 
     ''Gerçekten Türkiye, çok kritik günlerden geçiyor. Büyük bir çaba ile ekonomiyi kontrol altına alma gayretini arkadaşlarımız sürdürüyorlar. Sorunları artırmamak, tam tersine sorunların kontrol altına alınmasına yardımcı olmak hepimizin önde gelen görevidir, sorumluluğudur. Bunun ne kadar önemli olduğunu sayın Derviş'i dinledikten sonra bir kez daha gördüm. 
     Gerçekten herkese, hepimize çok özel bir duyarlılık içinde davranma gibi bir görev düşüyor. Bundan sonra ben bugüne kadar zaten bu dikkat içinde davrandım. Bundan sonra da aynı yapıcı anlayışı sürdürmeye devam etmek niyetindeyim.'' 
     
     DERVİŞ'İN AÇIKLAMASI 

     Ekonomiden sorumlu Devlet Bakanı Kemal Derviş, CHP Genel Başkanı Deniz Baykal ile son siyasal gelişmeleri gözden geçirdiklerini söyledi. 
     Bakan Derviş, CHP Genel Başkanı Baykal'ı parti genel merkezinde ziyaretten sonra yaptığı açıklamada, Baykal ile yaklaşık 35 yıllık bir dostluğu bulunduğunu hatırlatttı. 
     ''Son aylarda çoktandır buluşmak istiyorduk. Takvim müsait değildi'' diyen Derviş, ''özellikle ekonomideki gelişmeleri, ekonomideki son durumu, makro ekonomik dengeleri kendilerine anlatmak istedim. Tabii ki son siyasal gelişmeleri de birlikte değerlendirdik'' dedi. 
     Türkiye'nin önemli bir aşamada, zorluklara rağmen ilkbaharda büyük bir toparlanma yaşadığını ifade eden Bakan Derviş, şöyle devam etti 
     ''Önemli olanın bu toparlanmanın devam etmesidir diyorum. 
     Özellikle Deniz Baykal ve ben, buna önem veriyoruz. Ekonomide bir aksaklık, bir bozulma olursa, bunun maliyetini halkımız ödüyor. Bu konuda bize yardımcı olmasını istedik. Uzun zamandır görüşemiyorduk. 
     Görüşemediğimiz için, çok ayrıntılı ve kapsamlı bir sohbet oldu.'' Gazetecilerin, ''seçim kararından sonra ilk adresinizin CHP olmasını nasıl değerlendiriyor sunuz'' şeklindeki sorusunu ise Derviş, ''çoktandır biraraya gelmek istiyorduk. Birkaç haftadır planlanıyordu'' şeklinde yanıtladı. 
     





</TEXT>
</DOC>
