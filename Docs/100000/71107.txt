<DOC>
<DOCNO> 71107 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/06/son/sondun22.html </URL>
<DATE> 2002/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Alman Yeşillerinden göç yasasına internet üzerinden destek 
</HEADLINE>
<TEXT>

     Alman Birlik 90 Yeşiller Partisi, Göç Yasası'na destek sağlamak amacıyla bir ''e-card'' eylemi başlatacak. 
     Yeşiller Partisi eş başkanı Claudia Roth, bugün başkent Berlin'de yaptığı açıklamada, partinin İnternet sayfasına giren her vatandaşın, Göç Yasası'nın Federal Eyalet Temsilciler Meclisi'nde Bundesrat 
     onaylanması için Birlik partileri CDU CSU tarafından yönetilen eyaletlerin başbakanlarına e-mail yoluyla kart gönderebileceklerini söyledi. Bu kampanyanın ''Kadın Hakları İnsan Haklarıdır'' sloganıyla 8 Mart Kadınlar Günü dolayısıyla yapılacağına işaret eden Roth, ''Dünyanın birçok ülkesinde kadınlara, gelenek, din ve kültür kisvesi altında hakları verilmiyor. Bu nedenle Göç Yasası'nda, herhangi bir nedenle ülkelerinde takibata uğrayan kadınlara Almanya'ya gelebilme imkanı sağlamak istiyoruz'' dedi. Birlik partileri tarafından yönetilen eyaletlere, Göç Yasası'nı 22 Mart'ta Eyalet Temsilciler Meclisi'nin yapacağı oturumda onaylamaları çağrısında bulunan Roth, Göç Yasası'nın, Uzlaşma Komisyonu tarafından ele alınmasına da karşı çıktı. Roth, ''Elimizde bir uzlaşma var. Hiç kimse, bu konuda yeteri kadar görüşmediğimizi söyleyemez. Göç Yasası'nın Uzlaşma Komisyonu'nda ele alınması isteği, konunun geciktirilmesini ya da seçimlere alet edilmesini amaçlıyor. 22 Mart'ta kesin karar verilmeli'' diye konuştu. 
     






</TEXT>
</DOC>
