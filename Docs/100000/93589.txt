<DOC>
<DOCNO> 93589 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/04/magazin/mag01.html </URL>
<DATE> 2002/07/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte Hollywood’un konuştuğu Türkler 
</HEADLINE>
<TEXT>

Emrah Yücel ve Göktuğ Sarıöz... ABD’ye biri reklamcı, biri de manken olarak gitti. Bu iki genç Hollywood’da sinema ve reklam alanında büyük bir başarıya imza attı 
     GÜLAY FIRAT İstanbul 

     SİNEMA endüstrisinin beşiği Hollywood’da bugünlerde iki Türk’ün büyük başarısı konuşuluyor Emrah Yücel ve Göktuğ Sarıöz... Yücel, sinema reklamcılığının oskarı olarak nitelendirilen "Key Art" ödüllerinde "Sinema Afiş Tasarımı" dalında, Sarıöz ise "Scary Movie - 2" adlı film için hazırladığı fragmanla "film tanıtımı" dalında birincilik ödülünü aldı. 
     
     Ver elini New York 
     HACETTEPE Üniversitesi Grafik Tasarımı Bölümü mezunu Emrah Yücel, Ankara’da büyük cirolu bir reklam ajansını işletirken, dünya çapında bir şey yapmak istemiş ve elinde bavulu, turist vizesiyle New York’a gitmiş. Beyin avcıları, yaptığı işleri görüp onu Los Angeles’a ulaştırmış. Sonra ver elini Beverly Hills. Şimdi "Iconisus L Y" adlı şirketin iki ortağından biri. 
     
     Türkiye’de mankendi 
     İSTANBULLU Göktuğ Sarıöz ise 6 yıl mankenlik yapmış. Marmara Üniversitesi Güzel Sanatlar Fakültesi Tekstil Bölümü’nü bitirdiği 1994’te her şeyi bırakıp New York’a gitmiş. Şimdi, Mira Max film şirketinde kurgu editörü olarak çalışıyor. Bizde de oynayan "Bridget Jones’s Diary", "Chocolat", "Birthday Girl" gibi birçok filmin fragmanı onun elinden çıkma. 
     
ABD, hayalleri olana gerçek bir rüyalar ülkesi      Göktuğ Sarıöz, şu sıralar, henüz vizyona girmeyen, başrollerini Catherine Zeta Jones, Richard Gere’in paylaştığı "Chicago" Cameron Diaz, Leonardo DiCaprio’nun "Gangs of New York"u "Pokemon 4" gibi çok sayıda filmin fragmanları üzerinde çalışıyor. 
     "Hayalleri ve hedefleri olanlar için Amerika’nın gerçekten rüyalar ülkesi olduğunu gördüm" diyen Sarıöz, Christine adlı Koreli eşiyle 2.5 yıldır evli. Milli Takım’ın Kore ile yaptığı maçı, eşiyle birlikte, büyük heyecan içinde izlemişler. 
     
Bond afişlerini yaptı      Emrah Yücel’in afişleri arasında, "Charlotte Gray", "Time Machine", "No Good Deed", "Ejderin Öpücüğü", "Enigma" gibi filmler yer alıyor. En son, James Bond’un son filmi "Die Another Day"in afişlerini de yapan Yücel, Brad Pitt, Mel Gibson, gibi pek çok Hollywood ünlüsünün resmi web sitelerini de tasarlamış. 
     



 MAGAZİN 












</TEXT>
</DOC>
