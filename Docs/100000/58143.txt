<DOC>
<DOCNO> 58143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/20/son/sonspo04.html </URL>
<DATE> 2001/12/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor yönetimi bir yılda çok yol aldığını düşünüyor 
</HEADLINE>
<TEXT>

     Trabzonspor Kulübü Asbaşkanı Ömer Gürsoy, bordo-mavili kulüpte yönetim olarak 1 yıldır görev yaptıklarını belirterek, ''Bu süre içinde kulüpte Ağrı Dağı kadar gelişmeler oldu'' dedi. 
     Ömer Gürsoy, bordo-mavili kulübün sözkonusu süre içinde tarihiyle temizlendiğini ifade ederek, ''Kulübün pırıl pırıl bir kulüp olması yolunda büyük adımlar attık. 1 yıl içinde kulüp borçlarından tamamıyla arınmış olacak. Ancak aldığımız saha sonuçları, maalesef bunları konuşmamızı engelliyor'' diye konuştu. 
     Ligin ikinci yarısında büyük umutları olduğunu da ifade eden Gürsoy, sakatlıktan yeni kurtulan Hami'nin tam kapasiteyle futbol oynamaya başlaması ve yapacakları transferlerle, ligin ikinci yarısında ciddi ataklar yapmayı hedeflediklerini bildirdi. 
     Göztepe ile hafta sonunda kendi sahalarında yapacakları karşılaşmadan 3 puanla ayrılmak istediklerini de ifade eden Gürsoy, şöyle devam etti 
     ''Göztepe de bizim gibi lige iyi başlayan ve bunu sürdüremeyen bir ekip. İdari ve ekonomik anlamda ciddi sorunları var. Trabzonspor'un da bu tür sıkıntıları var. Ancak ciddi bir toparlanma içindeyiz. Kendi sahamızda yapacağımız bu karşılaşmayı 3 puanla bitirebilmek için elimizden gelen herşeyi yapacağız. Ancak bu futbol müsabakasıdır. Çok kolay olacağını söyleyemeyiz.'' Trabzonspor'un, gerek hakemlerden gerekse konuyla ilgili kurumlardan gördüğü zararın bilincinde olduklarını da kaydeden Gürsoy, sözlerini şöyle tamamladı 
     ''Trabzonspor'un bu anlamda hakkının gasp edilmemesi konusunda ciddi çalışmaları sürüyor. Ancak taraftarlarımızın Göztepe maçında gösterecekleri davranış bizim için çok önemli. Burada bir provokasyona kurban gidersek, ikinci yarının ilk randevusunda Beşiktaş ile yapacağımız karşılaşma tarafsız sahaya alınabilir. Taraftarlarımız çok dikkatli olmalı. Ligin ikinci yarısında ciddi bir atak yapmayı hedefliyoruz. Onun için ilk karşılaşmamızı tarafsız bir sahada oynamak istemiyoruz.'' 
     






</TEXT>
</DOC>
