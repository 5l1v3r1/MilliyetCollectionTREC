<DOC>
<DOCNO> 67106 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/11/son/sonspo21.html </URL>
<DATE> 2002/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Ataman'ın Siena'sı ligde beşinciliğe düştü 
</HEADLINE>
<TEXT>

     İtalyan Birinci Basketbol Ligi'nde, geçen pazar akşamı Scavolini Pesaro'ya 90-89 yenilen Montepaschi Siena MPS 5. sıraya düştü. 
     Antrenörlüğünü Ergin Ataman'ın yaptığı MPS, ligin 22. haftasında sahasında Scavolini'yi ağırladı. Normal süresi 77-77 berabere tamamlanan maçın uzatmalarında rakip takımın son 9 saniyede kazandığı 2 serbest atışı sayı yapmasıyla MPS maçı kaybetti. Ataman, sakatlıktan kurtulan Stefanov'a, yeni transfer Naumoski'yle birlikte ilk 5'te şans verdi. 
     Deplasmanda yendiği Scavolini'ye bu kez kendi sahasında yenilen MPS, en büyük hedefi olan ligi ilk dört içinde tamamlama yolunda önemli bir fırsatı tepmiş oldu. 
     İtalyan Basketbol Ligi'nde Skipper Bologna 38 puanla lider olurken, onu bir maç eksiğiyle Kinder Bologna 34 ve daha sonra sırasıyla Benetton Treviso 34 , Oregon Cantu 32 , MPS 30 , Scavolini Pesaro 30 izliyor. 
     MPS, bu hafta sonu deplasmanda, alt sıralarda bulunan De Vizia ile karşılaşacak. 
     






</TEXT>
</DOC>
