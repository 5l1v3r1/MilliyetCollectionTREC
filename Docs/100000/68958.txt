<DOC>
<DOCNO> 68958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/22/spor/spo15.html </URL>
<DATE> 2002/02/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber Turu 
</HEADLINE>
<TEXT>

Erol keyifli      YUNANİSTAN’IN 1. Lig takımlarından Panionios’da forma giyen Fenerbahçe’nin eski futbolcusu Erol Bulut’un yüzü gülüyor. Başarılı futbolcu, "Buradaki yaşantı İstanbul’daki hayatı hatırlatıyor. İnsanlar beni içtenlikle karşıladılar. Hiç yabancılık çekmedim. En ufak bir sorunla da karşılaşmadım" diye konuştu. 
     
Coşkun’un isyanı      PFDK, Malatyasporlu Mapeza’nın ayağına kasti olarak tekme atıp, kırılmasına yol açtığı gerekçesiyle Denizlisporlu Coşkun’a 4 maç ceza verdi. Golcü futbolcu, "Böyle ceza olmaz. Şok oldum" derken, Başkan Mustafa Baysal da, "İtiraz edeceğiz. Bu insafsızlık" diye konuştu. Fenerbahçe maçında sakat Alper de oynayamayacak. Yönetim oyunculara 250 milyar lira dağıttı. 
     
Balic’e 10 gün süre verildi      RAYO Vallecano kulübü, Fenerbahçe’nin eski futbolcusundan Tenerife maçından önceki davranışlarını açıklaması için savunma istedi. İspanyol kulübü, başının ağrıdığını öne sürüp, kampı terkeden yıldız futbolcuya on gün süre verdi. Balic ise, "İnanamıyorum. Başımın ağrıdığını nasıl ispatlayabilirim" diye konuştu. 
     
Pepsi’den destek      DÜNYA Kupası finallerine katılacak A Milli Futbol Takımı’nın ana sponsorlarından Pepsi, desteğini artırdı. Milli futbolcular Okan, Ümit Davala, Emre Belözoğlu, Arif, Sergen, Ogün, Abdullah, Ömer, İlhan Mansız’ın yanı sıra teknik heyet, sağlık ekibi, malzemeciler ve ahçıya da yeni anlaşmayla sponsorluk yapma kararı aldı. 
     
Lösemililere jest      SPOR Toto Teşkilat Müdürlüğü, LÖSEV ile ortaklaşa gerçekleştireceği projede 90 lösemi hastası çocuğu bayramın üçüncü günü ağırlayacak. Bugüne kadar elde ettiği gelirden birçok kuruma yardımda bulunan Spor - Toto, lösemi hastası çocuklara aileleri ile birlikte yemek verecek, çeşitli hediyeler dağıtacak. 
     
Atıcılıkta start      HAVALI Silahlar Atıcılık Şampiyonası bugün İstanbul’da başlayacak. İstinye Atış Poligonu’nun yetişmemesi nedeniyle Maslak Princess Otel Salonu’na alınan iki gün sürecek şampiyonanın açılış töreni dün akşam yapıldı. Sekiz ülkeden 129 sporcunun yarışacağı organizasyonda Türk Milli Takımı’nda 17 atıcı yer alacak. 
     
Lyon’a soğuk duş      FENERBAHÇE’NİN de yer aldığı grupta Şampiyonlar Ligi’nden elendikten sonra yoluna UEFA Kupası’nda devam eden Fransız Lyon, dördüncü tur ilk maçında Çek Cumhuriyeti’nden Liberec’le evinde 1 - 1 berabere kalarak çeyrek final şansını ateşe attı. 14. dakikada Stajner’in penaltısına Lyon, 90. dakikada Govou ile yanıt verdi. Hakan’ın sakatlığı nedeniyle kadroda yer almadığı karşılaşmada Parma, İsrail’de Hapoel Tel Aviv ile 0 - 0 beraberlikle tur için avantaj yakaladı. Hollanda’da ise PSV ile İngiliz Leeds United golsüz eşitliği bozamadı. 
     
Yılmaz’a tepki      SEZON başından bu yana maddi sorunları aşamayan Samsunspor’da taraftarlar yönetimi istifaya davet ettiler. Baidoo’nun aynı nedenle kenti terkettiğini, son olarak da Teknik Direktör Yücel Uyar’ın görevinden ayrıldığını ifade eden taraftarlar, "Başkan Yusuf Ziya Yılmaz gelir kaynakları üretemedi. Tek suçlu Yılmaz ve ekibidir" açıklamasını yaptılar. 
     
Tolga coştu      İSVEÇ’İN Stockholm 08 takımında görev yapan Tolga Tekinalp son maçında adeta coştu. Milli oyuncumuz, takımının 86 - 65 kazandığı karşılaşmada 20 sayı ile oynayıp, sahanın en skoreri oldu. 
     
Siena yürüyor      İTALYA Ligi’nde Montepaschi Siena’yı çalıştıran Türk coach Ergin Ataman, başarılarına bir yenisini daha ekledi. Ataman’ın takımı, İtalya Kupası çeyrek finalinde Oregon Cantu’yu 97 - 85 mağlup ederek yarı finale adını yazdırdı. 
     
3.lig’de bugün      13.30 B.Karşıyaka - Muş 
     



 SPOR 

























</TEXT>
</DOC>
