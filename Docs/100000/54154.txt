<DOC>
<DOCNO> 54154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sondun04.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Amerikan askerleri Kandahar'da kara savaşı başlıyor 
</HEADLINE>
<TEXT>

     Afganistan'ın güney kesimlerindeki Kandahar kenti yakınlarına, yüzlerce Amerikalı askerin helikopterle indiği belirtildi. 
     Amerikalı üst düzey bir yetkili, birkaç gün içinde daha çok askerin karada olabileceğini dikkati çekerek ''Karada birkaç yüz asker var. Bu hafta daha çok asker onlara katılacak'' dedi. 
     Askerlerin görevini açıklamayan yetkili, ABD'nin Afganistan'a yönelik başlattığı harekattan bu yana en büyük asker sevkiyatı olacağını belirtti. 
     Yetkili, Kandahar yakınlarına inen yüzlerce askere, Umman Denizi'ndeki ABD Deniz Kuvvetleri gemilerinden birkaç yüz askerin daha ekleneceğini belirtti. 
     
     Kara harekatı yakın 

     Afganistan'a Ekim ayının başından bu yana havadan operasyon yürüten ABD'nin, önemli sayıda askerini Afgan topraklarına indirerek mücadeleyi kara birliklerine taşıması, savaşta yeni bir aşamaya gelindiğine işaret ediyor. 
     Washington'daki gözlemciler, karaya asker indirilmesinin ardından, ABD'nin, Afganistan'da Taliban ve El Kaide'ye karşı sürdürdüğü mücadelenin tamamlanmaya yakın olduğu yorumunda bulundular. 
     ABD'nin havadan bombalamasıyla, karadan Kuzey İttifakı güçlerinin Taliban'a karşı kazandığı başarıların ardından Kandahar'a inen Amerikan askerlerinin, Taliban'ı ve El Kaide'yi iyice sıkıştıracağı belirtiliyor. 
     Ancak Amerikalı yetkililer, terörle mücadelenin Afganistan ile sınırlı kalmayacağı ve terörist unsurları barındıran başka ülkelerin de hedef alınabileceğini vurguluyorlar. Bir sonraki hedef konusunda Washington'da Irak, Filipinler, Somali ve Endonezya'nın da adı geçiyor. 
     






</TEXT>
</DOC>
