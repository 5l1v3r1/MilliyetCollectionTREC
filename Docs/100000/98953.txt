<DOC>
<DOCNO> 98953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/30/son/sontur12.html </URL>
<DATE> 2002/07/30/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem ''Derviş konusunda kuşkum yok'' diyor ama... 
</HEADLINE>
<TEXT>

     Devlet Bakanı Kemal Derviş'in bu hafta içinde ABD'den Türkiye'ye dönmesi bekleniyor. 
     Siyaset dünyası, Derviş'in yolunu gözlüyor. Kulislerde CHP Genel Başkanı Deniz Baykal'ın Derviş'e son olarak "İsmail Cem'i de al gel" dediği iddiaları dolaşıyor. 
     Yazarımız Fikret Bila'nın bugünkü yazısında ayrıntıları anlattığı gibi Kemal Derviş ise Türkiye'ye döner dönmez istifa etmeyi düşünmüyor. 
     İşte bu ortamda İsmail Cem bugün gazetecilere Derviş'in Yeni Türkiye Partisi'ne gireceğini ve bundan kuşku duymadığını söyledi. 
     
     ''İNSANLARLA KAİM DEĞİL'' 

     Bir gazetecinin, ''Sayın Kemal Derviş'in bugün yarın gelmesi bekleniyor. Peki katılım olacak mı '' şeklindeki sorusuna da Cem, şu karşılığı verdi 
     ''Sayın Derviş'in bize söyledikleri, kamuoyuna söyledikleri, benim herhangi bir kuşku duymama gerek bırakmıyor. Fakat şunu da söylüyorum, kendi açımdan bunu söylüyorum elbette, partimizin temsil ettiği yenilik ve yenileştirmeye Türkiye'nin ihtiyacı var. Dolayısıyla bu işler, ben varım yokum, Sayın Derviş, Sayın Özkan, bizleri çok aşan bir hadise. Yani, insanlarla kaim değil. Sizin yaş grubunuz sahip çıkıyor Yeni Türkiye'ye. Ben, bunun mutlaka erişeceğini görmekteyim. Ve bunda da öncülüğü bizden ziyade, biraraya gelen milletvekillerinden ziyade Türkiye'nin çağdaş birikimleri, Türkiye'nin gençleri özellikle bunun öncülüğünü yapacak. Doğrusu bir de o rahatlığımız var.'' Bu arada, İsmail Cem'in konuşması sırasında, AK Parti Genel Başkan Yardımcısı Abdullah Gül de geldi. Cem, Gül'e hitaben ''Yeni partinin halinden anlar'' dedi. 
     Gül ile aynı seçim bölgesinden milletvekili olduklarını hatırlatan Cem, ''Aynı zamanda çok da iyi iki arkadaşız. Bakalım, seçimde gene kısmetse görüşeceğiz'' diye konuştu. 
     Abdullah Gül de ''İnşallah. Hayırlısı olsun. Yeni Türkiye Partisi'ne başarılar diliyoruz'' dedi. 
     
     SEÇİME HAZIRIZ 

     Yeni Türkiye Partisi Genel Başkanı İsmail Cem, seçime hazır olacaklarını belirterek, ''Şu anda hazırız. Her şey tamam değil, ancak o da olacak'' dedi. 
     TİM Olağan Genel Kurulu'ndan önce Devlet Bakanı Tunca Toskay, TİM Başkanı Oğuz Satıcı, İTO Başkanı Mehmet Yıldırım ve YTP Genel Başkanı Cem biraraya geldi. 
     Cem, bu sırada İTO Başkanı Yıldırım'ın ''Seçime hazır mısınız '' sorusu üzerine, ''Hazır olacağımızı söylüyorum' yanıtını verdi. 
     Şimdi teşkilatlanmanın çok önemli olduğunu ve seçimin teşkilatla kazanıldığını vurgulayan Cem, şunları kaydetti 
     ''Fakat şunu da söyleyeyim, teknolojinin gelişmesi, teşkilatla birlikte yayın organlarının elektronik iletişimini de çok öne çıkardı. Herhangi bir televizyon kanalında bizim söylediklerimiz, çok büyük bir kitleye gidiyor. Ve bu da bizim konumumuzdaki yeni bir parti açısından büyük bir avantaj. Geçmişte ben mesajımı ulaştırmak için çok uğraşıp, tüm yurt köşelerine gitmem gerekirken... Şimdi elbette yine gideceğiz, çünkü bizim insanımız görmek ister. Demirel'in lafıdır, el sıkışmak ister. Onu mutlaka yapacağız. Fakat mesajı ulaştırmak açısından elbette yayın teknolojisinden yararlanacağız.'' 
     
</TEXT>
</DOC>
