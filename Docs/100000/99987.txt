<DOC>
<DOCNO> 99987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sontur11.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Öcalan'ın ailesi kurban kesti 
</HEADLINE>
<TEXT>

     TBMM'nde kabul edilen AB Uyum Yasası Teklifi'nin birinci maddesinde yer alan, savaş ve yakın savaş tehdidi halleri dışında idam cezasının kaldırılmasının ardından terör örgütünün elebaşı Abdullah Öcalan'ın yakınları kurban kesti. 
     Adana'nın Merkez İlçe Yüreğir'e bağlı Yakapınar Beldesi'nde oturan terör örgütü elebaşı Öcalan'ın ablası Havva Keser tarafından kurban kestirildi. Kurban kesimine terör örgütü elebaşı Öcalan'ın kardeşi Mehmet Öcalan'ın yanı sıra HADEP Adana İl Başkanı Osman Fatih Şanlı ile Keser'in komşuları katıldı. 
     HADEP Adana İl Başkanı Şanlı, burada yaptığı açıklamada, TBMM'de, Türkiye'de ihtiyaç olan ve toplumsal barışa katkı yapan tarihi bir karar alındığını söyledi. Şanlı, bu karara imza atan siyasi partilerin de, Türkiye'de demokratikleşmenin önünü açtıklarını kaydetti. 
     Terör örgütü elebaşı Abdullah Öcalan'ın kardeşi Mehmet Öcalan ise idamın kalkmasının Türkiye'nin geleceği ve demokratikleşme açısından gerekli olduğunu söyledi. 
     ''Bu karar Türkiye halkının da lehinedir'' diyen Öcalan, ''Bunu sadece biri için değerlendirmek yanlıştır. Ayrıca, siyasi partilerde bunun üzerinde durmamalıdır. İyi yönde atılmış bir adımdır. Bu karar sadece bir birey üzerinden değerlendirilmemeli'' dedi. 
     





</TEXT>
</DOC>
