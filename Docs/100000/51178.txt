<DOC>
<DOCNO> 51178 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/08/ekonomi/eko01.html </URL>
<DATE> 2001/11/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola işini çözün 
</HEADLINE>
<TEXT>

Ankara’da görüşmelerde bulunan ABD’li heyet, Motorola alacaklarını tahsil edemezse Türkiye’ye yatırım yapmayın’ çağrısında bulunacak 
     SEÇKİN ÜREY Ankara 

     Eski ABD Başkanı George Bush’un Ulusal Güvenlik Danışmanı Emekli General Brent Scowcroft başkanlığındaki Amerikan - Türk İş Konseyi Heyeti, yaptıkları üst düzey görüşmelerde Motorola’nın 2 milyar dolarlık alacağıyla ilgili sorunun çözümünü istedi. Yoksa şirketin Amerikan iş çevrelerinde Türkiye aleyhine, "Yatırım yapmayın. Bu ülkenin işadamlarına güvenilmez" mesajı taşıyan kampanya başlatacağı uyarısında bulunuldu. 
     Heyetin konuyu hem önceki gün Cumhurbaşkanı Ahmet Necdet Sezer’le yaptıkları görüşmede hemde dün Başbakan Bülent Ecevit ve Başbakan Yardımcısı Mesut Yılmaz’la yaptıkları gündeme getirdikleri öğrenildi. 
     
     ABD izin vermez 
     Heyet, Cumhurbaşkanı ve liderlere temasları sırasında Amerikan hükümetinin Motorola’nın zor duruma girmesine izin vermeyeceğini anlattı. 
     Motorola’nın ABD’nin en büyük 10 şirketi arasında olduğunu hatırlatan heyet, şu mesajı verdi 
     "Motorola, ABD’nin güvenliği ile ilgili ihalelere giriyor. Amerikan devletine güvenlikle ilgili malzeme satıyor. ABD hükümeti bu şirketin zor duruma girmesine izin vermez. Ayrıca şirketin binlerce hissedarı var. Bu hissedarlar arasında önemli insanlar var. Bu hissedarlar önce şirketten hesap soracak. Sonra da Türkiye’ye yönelecek. Şirket, her an Türkiye aleyhine kampanya başlatabilir." 
     
     Enerjide tahkime gidiyoruz’ 
     Heyetin hükümet yetkililerine, Motorola’nın alacak sorununun çözümü için masaya oturulacak bir ortam oluşturması önerisi götürdüğü öğrenildi. 
     Heyet, görüşmelerde enerji projelerine verilen Hazine garantilerinin kaldırılmasını da gündeme getirdi. ABD şirketlerinin üstlendikleri bazı enerji projelerinde ekonomik program nedeniyle garantilerin kaldırılması yüzünden zor duruma girdikleri anlatıldı. 
     Heyet, Amerikan şirketlerinin var olan anlaşmalardan yola çıkarak Uluslararası Tahkim’e gitmeye hazırlandıklarını görüşmelerinde anlattı. Devlet Bakanı Kemal Derviş’in Kanada’dan döndükten sonra konuyla ilgili bütün tarafların katılacağı toplantı yapılmasını bunun üzerine önerdiği öğrenildi. 
     



 EKONOMİ 



















</TEXT>
</DOC>
