<DOC>
<DOCNO> 91386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/22/son/sondun01.html </URL>
<DATE> 2002/06/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumsfeld "İran Afganistan'dan kaçan teröristlere kucak açtı" 
</HEADLINE>
<TEXT>

     ABD Savunma Bakanı Donald H. Rumsfeld, İran'ın, Afganistan'dan kaçan bazı El Kaide militanlarına kucak açtığını öne sürdü. 
     Donald, Washington'da gazetecilere verdiği brifingde, İran hükümetini, bazı El Kaide örgütü militanlarının Afganistan'daki savaştan kaçmasına yardımcı olmakla suçladı. Rumsfeld, ''İran, Afganistan'ı terk eden bazı teröristlere kucak açtı. Ayrıca bu ülkenin bazı teröristler ile bu teröristlerin destekçilerinin ülkeden transit geçmesine izin verdiği de gerçektir'' diye konuştu. 
     Öte yandan, bir ABD yetkili, İran'da kalmasına izin verilen militanlar arasında, Ürdün asıllı Ebu Musab Zargavi'nin de bulunduğunu belirtti. Zargavi'nin, ABD'nin, Afganistan'a düzenlediği operasyonun başlamasının hemen ardından bu ülkeden ayrılarak İran'a geçtiğini kaydeden yetkili, Zargavi'nin daha sonra İran'dan da ayrıldığını ve şu an nerede bulunduğunun bilinmediğini sözlerine ekledi. Ahmed Fadıl Al Halayleh takma adını kullanan Zargavi, 1999 yılında Ürdün'ün Başkenti Amman'daki Radisson SAS Oteli'ne bombalı saldırı düzenleyerek bin yıl kutlamalarına katılan Amerikalı ve İsrailli turistleri öldürme planına yardımcı olmakla suçlanmıştı. 
     Kimliği açıklanmamak koşuluyla konuşan bir başka ABD'li yetkiliyse El Kaide örgütüne bağlı bazı küçük grupların İran ve Irak'a geçtiklerini, ancak bu ülkelerde kalmadıklarını iddia etti. Yetkili, söz konusu kişilerin ya Arap yarımadasındaki kendi ülkelerine döndüklerini ya da başka yerlere gittiklerini söyledi. 
     El Kaide militanlarının Irak'ta üs kurduklarına dair bir delil olmadığını belirten ABD'li yetkili, ayrıca ABD'nin elinde Irak hükümetinin teröristlere, kendi ülkelerine dönmeleri için Irak'tan transit geçmelerine yardımcı olduğuna dair bir delilin de bulunmadığını dile getirdi. 
     Açıklamalarda bulunan bir başka ABD hükümet yetkilisi de ABD hükümetinin, El Kaide'nin Irak'ı bazı üyelerinin gizlenmesi için kullandığından şüphelendiğini, ancak bu konuda kesin delil bulunmadığını anlattı. 
     Gözlemciler, El Kaide militanlarının çoğunun Afganistan'dan Pakistan'a kaçtığına sanıldığını belirtiyorlar. Kaçan militanların bazılarının halen Pakistan'da bulunduğu, bazılarınınsa kendi ülkelerine geçtikleri kaydediliyor. 
     





</TEXT>
</DOC>
