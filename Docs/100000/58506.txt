<DOC>
<DOCNO> 58506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/22/son/sontur15.html </URL>
<DATE> 2001/12/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İzmir'i mahalle mahalle sel bastı 
</HEADLINE>
<TEXT>

     İzmir Meteoroloji Bölge Müdürlüğü yetkilileri, Kasım ve Aralık ayında yağan yağışların, İzmir'de uzun yıllar kış ortalaması rakamlarını geçtiğini bildirdiler. 
     İzmir Meteoroloji Bölge Müdürlüğü yetkilileri, son 24 saatte Güzelyalı'da metrekareye 78, Menderes'te 107.9, Bornova'da 66.3, Çiğli'de ise 30.3 kilogram yağış düştüğünü 
     belirterek, yağışların 26 Aralık'a kadar devam edeceğini söylediler. 
     Kasım ve Aralık aylarında yağan şiddetli yağışlarda, kış mevsimi uzun yıllar yağış ortalamasının geçildiğini kaydeden yetkililer, ''1938 ile 2000 yılını kapsayan uzun yıllar kış mevsimi yağış ortalaması İzmir'de 686.3 kilogram iken, bu yılın Kasım ve Aralık aylarında yağan yağmur miktarı 826.3 kilogram olarak gerçekleşti. Uzun yıllar yağış ortalamasında Aralık ayında düşen yağış miktarı 150.8 kilogram olarak görülüyor. Bu yıl Aralık ayı henüz sona ermemesine rağmen, 22 günde İzmir'e 167.8 kilogram yağış düştü'' dediler. 
     
     Yağışlar Tahtalı'yı doldurmadı 
     İzmir Büyükşehir Belediyesi Su ve Kanalizasyon İdaresi İZSU 
     Genel Müdür Yardımcısı Yılmaz Ayata, İzmir'in su ihtiyacının büyük bölümünü karşılayan Tahtalı Barajı'nın, kent merkezine yağan şiddetli yağışlardan fazla nasibini almadığını söyledi. Ayata, kent merkezine 90-100 kilogram arasında yağış düştüğünü, buna karşılık Tahtalı Barajı 
     havzasına 18 kilogram yağmur yağdığını ifade eden Ayata, ''Yağmurlarda Tahtalı Barajı'na 3 yıllık su dolduğu söyleniyor. 3 yıllık su, ancak 3 yılda birikir. Yağmur meskun mahale şiddetli yağıyor ama Tahtalı'ya aynı miktarda yağış düşmüyor. Baraj gölünde 55 milyon metreküp su birikti. Daha üçte birlik seviyeye bile ulaşmadık'' diye konuştu. Ayata, derelerde ve kanallarda biriken çamuru temizlediklerini, İZSU ekiplerinin 24 saat aralıksız çalıştığını ifade ederek, ''Gözümüze çarpan aksaklıkları gidermek için çalışıyoruz. Sel baskınlarını önlemek için köprüleri kaldırıyoruz, menfezleri patlatıyoruz. Ancak dere içindeki konutlara bir şey yapamıyoruz'' dedi. 
     
     İtfaiye Daire Başkanı 
     İzmir Büyükşehir Belediyesi İtfaiye Daire Başkanı Fuat Barandır ise itfaiye ekiplerinin aralıksız çalıştığını ve su basan yerlerde boşaltma çalışmalarının devam ettiğini kaydederek, su baskınlarının ev ev değil, mahalle bazında meydana geldiğini ifade etti. 
     Bazı derelerin taşması sonucu, Mersinli Yeni Mahalle, Buca Hat Boyu, Gaziemir, Narlıdere Sahil Evleri'ni su bastığını hatırlatan Barandır, yeniden yapmayı göze alarak sel baskınını önleyici bazı yıkımlar gerçekleştirdiklerini de kaydetti. 
     






</TEXT>
</DOC>
