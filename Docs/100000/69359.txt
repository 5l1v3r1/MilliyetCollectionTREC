<DOC>
<DOCNO> 69359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/25/guncel/gun09.html </URL>
<DATE> 2002/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye ve Suriye’den tarihi adım 
</HEADLINE>
<TEXT>

İmzalanacak anlaşmayla askeri öğrenci ve subay değişimi yapılacak 
     UTKU ÇAKIRÖZER Ankara 

     Türkiye ve Suriye, Nisan ayında tarihi bir adım atarak askeri işbirliği anlaşması imzalayacak. Şam’da bir hafta kalan üst düzey bir Genelkurmay heyeti, Suriyeli generallerle birlikte anlaşmanın metnini oluşturdu. Tarihi anlaşmayı Ankara’da iki ülke Genelkurmay Başkanı imzalayacak. 
     Geçen hafta Suriye’ye giden bir tümgeneral başkanlığındaki askeri heyet Türkiye’nin önerdiği anlaşma metnini Suriye’li generallere iletti. Yapılan müzakereler sonunda anlaşmanın son metni hazırlandı. Suriye Devlet Başkanı Beşar Esad’ın onayından geçecek olan anlaşma, Nisan ayında Ankara’da yapılacak törenle imzalanacak. İmza töreni için Suriye Genelkurmay Başkanı General Hasan Türkbani Ankara’ya davet edilecek. 
     İmzalanacak askeri - eğitim işbirliği çerçeve anlaşması ile öncelikle iki ordu arasında askeri öğrenci ve subay değişim programı başlatılacak. Suriyeli subaylar, Ankara ve İstanbul’daki askeri okullarda eğitim görecek. Türk subayları da Şam ve Halep’teki askeri okullara gidecek. İlişkilerin gelişmesine paralel olarak uzun vadede ortak tatbikatlar ve savunma sanayinde işbirliği de gündeme gelebilecek. 
     İki ülke arasındaki ilişkiler Abdullah Öcalan’ın Suriye’den sınırdışı edilmesinden sonra normalleşti. İmzalanan Adana Mutabakatı ile karşılıklı güven tesis edildi. 
     
     
     



 GÜNCEL 





















</TEXT>
</DOC>
