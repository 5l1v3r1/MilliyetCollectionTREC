<DOC>
<DOCNO> 62997 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/18/son/sontur04.html </URL>
<DATE> 2002/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon kız Kuni olayı ilk kez Japon basınında 
</HEADLINE>
<TEXT>

     Japonya'da Nippon TV'de yayınlanmak üzere İstanbul'da çekimleri yapılan ve bir Türk ile evlenmek isteyen Japon kızı Kuni Nakazono'yu konu alan televizyon programına Japon basınında ilk kez yer verildi. 
     Ülkenin önde gelen gazetelerinden Asahi Shimbun, proje nedeniyle, Türk halkı arasında "Bizimle dalga geçiyorlar" şeklinde protesto seslerinin yükseldiğini belirtti. 
     Gazetenin haberinde, "Yaşam şartlarının zorluğundan dolayı saatlerce yolculuktan sonra görüşme yerine gelenlerin sayısı az değilmiş ve hatta yol parasını borç alanlar dahi olmuş" denildi. 
     Nakazono'nun herhangi bir seçim yapmadan Japonya'ya dönmesinin ardından, basın ve yayın organlarında tepkiler dile getirildiği kaydedilen haberde, Nippon TV'ye Türkiye'den 20 civarında, çeşitli kanallardan şikayet ulaştığı belirtildi. 
     Nippon TV'den gazeteye yapılan açıklamada, "Japon bayan ciddi olarak evlenmeyi düşünüyordu. Başkalarını kandırmayı düşünmüyordu ve eğer yanlış anlama olduysa üzgünüz" denildi. 
     






</TEXT>
</DOC>
