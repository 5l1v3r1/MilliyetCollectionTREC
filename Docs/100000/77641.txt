<DOC>
<DOCNO> 77641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sontur19.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanatçı Mehmet Aslantuğ vergi davasından hakim önünde 
</HEADLINE>
<TEXT>

     Sanatçı Mehmet Aslantuğ'un, yöneticisi olduğu şirketin kayıtlarına geçirilen 2 faturanın sahte olduğu gerekçesiyle ''213 Sayılı Vergi Usul Kanunu'na muhalefet etmek'' suçundan yargılanmasına başlandı. 
     İstanbul 7. Ağır Ceza Mahkemesi'ndeki duruşmaya, tutuksuz sanık Mehmet Aslantuğ katıldı. 
     Kimlik tespitinin ardından sorgusu yapılan Mehmet Aslantuğ, dava konusu faturalarla ilgili olarak, birlikte çalıştığı arkadaşlarıyla görüştüğünü belirterek, bu faturaların ödeme karşılığında alındığını öğrendiğini söyledi. 
     Faturaların sahte olmadığını kaydeden Aslantuğ, hakkındaki suçlamayı kabul etmediğini bildirdi. 
     İfadesi alınan Mehmet Aslantuğ'un duruşmalardan vareste tutulmasına karar veren mahkeme heyeti, eksikliklerin giderilmesi için duruşmayı erteledi. 
     Duruşma sonrası basın mensuplarına açıklama yapan Aslantuğ, yöneticisi olduğu firmanın aldığı 2 faturanın, karşı firma tarafından gösterilmemesi nedeniyle bu davanın açıldığını dile getirdi. 
     
     İDDİANAMEDEN 
     İstanbul Cumhuriyet Başsavcılığı'nca hazırlanan iddianamede, Mehmet Aslantuğ'un, Detay Reklam Turizm Ticaret Limited Şirketi'nin yönetici ve yetkilisi olduğu belirtiliyor. 
     Firmanın, Metson Filmcilik adlı şirketten 24 Aralık 1997 tarihinde 5 milyar 491 milyon 250 bin lira, 26 Aralık 1997 tarihinde de 4 milyar 
     542 milyon 500 bin lira değerinde 2 fatura alarak kullandığı anlatılan 
     iddianamede, daha sonra Metson Filmcilik'in komisyon karşılığı belge düzenlediğinin ortaya çıktığı kaydediliyor. ''Sıcak Saatler'' adlı dizinin prodüksiyon hizmeti ve teknik ekipman kira bedeli olarak alınan 2 faturanın sahte olduğu ifade edilen iddianamede, Mehmet Aslantuğ'un ''sahte belge alarak kayıtlara intikal ettirdiği'' bildiriliyor. İddianamede, bu nedenle Aslantuğ'un, ''213 Sayılı Vergi Usul Kanunu'na muhalefet etmek'' suçundan 5 yıla kadar hapis cezasına çarptırılması öngörülüyor. 
     






</TEXT>
</DOC>
