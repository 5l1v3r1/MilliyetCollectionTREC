<DOC>
<DOCNO> 63523 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/spor/spo03.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sergen’de sürpriz kriz 
</HEADLINE>
<TEXT>

Yıldız oyuncunun bonservisi için Siirt Jetpa ile prensipte anlaşmaya varan Galatasaray, dün bir milyon dolarlık peşinat yüzünden geri adım attı 
     ERHAN TELLİ 

     Ters düştüler 
     GALATASARAY Futbol Şube Sorumlusu Abdürrahim Albayrak ile Siirt Jetpa Kulübü Başkanı Takiyiddin Yarayan arasında Sergen’in bonservisi için yapılan görüşmelerde dün pürüz çıktı. Daha önce her konuda prensipte anlaşmaya varan taraflar peşinat konusunda ters düştü. Albayrak ile 1.2 milyon dolarda el sıkışan Yarayan bu paranın bir milyon dolarını hemen istedi. 
     
     Sezon sonu ödeme 
     SERGEN’İN kendilerinde hala kiralık olarak oynadığını hatırlatan Albayrak, Yarayan’a "Size bu parayı ancak sezon sonunda ödeyebiliriz" yanıtını verince transfer tıkandı. Albayrak görüşme sonrası yaptığı açıklamada, "Herşey iyi giderken sorun çıktı. Neden oldu anlayamadım, canım sıkıldı" derken, konuyu yönetime götüreceğini söyledi. İki taraf bugün bir kez daha görüşecek. 
     
Al Aria’yı kap formayı      SARI - KIRMIZILI kulüp Aria ile yeni bir forma kampanyası başlatıyor. Taraftarlar bundan böyle Aria’dan 30 milyon liralık faturasız telefon kartı alırlarsa takımlarının formasını bedava kazanacaklar. Bu kampanya ile kulübe büyük bir gelir getirmeyi planlayan Galatasaray, elde edilen paranın yüzde ellisini alacak. Bu arada Aria’nın Fenerbahçe ve Beşiktaş ile de aynı kampanyayı yapmak istediği belirtildi. 
     
Hagi’ye davet      GALATASARAYLI futbolcular eski takım arkadaşları Hagi’yi bir türlü unutamıyorlar. Kaptan Bülent, Rumen yıldızı arayarak Şampiyonlar Ligi’nde Liverpool ile İstanbul’da oynayacakları maça davet etti. Bu teklif karşısında duygulanan Hagi’nin "Mutlaka geleceğim. Sizleri o maçta yalnız bırakmayacağım" dediği belirtildi. 
     
Emre müjdesi      GAZİANTEPSPOR maçında sakatlanan ve ayağında şişlik oluşan Emre Aşık’ın, Denizlispor’a karşı oynayabileceği açıklandı. Dün takımla birlikte çalışan tecrübeli futbolcunun iyi durumda olduğu bildirildi. Teknik Direktör Lucescu, ise Perez’in cezasının bitmesiyle takımda kimi keseceğine karar veremiyor. Rumen hoca gerekirse hafif sakatlığı bulunan Sergen’e görev vermeyecek. 
     
Abdürrahim Albayrak’dan özel prim      FUTBOL Şube Sorumlusu Abdürrahim Albayrak, Gaziantepspor maçı öncesi futbolculara yine cebinden prim verdi. Albayrak, soyunma odasında masanın üzerine 25 bin dolar koyarak, "Maçı kazanın, bu para size helal olsun" diyerek, Sarı - Kırmızılı oyuncuları ateşledi. 
     
Denizli’de zirve      HALİL ÖZER 

     GALATASARAY’DA kongre çalışmaları giderek hızlanırken, Başkan Mehmet Cansun da listesini hazırlamaya başladı. Cansun’un Alp Yalman döneminde görev yapan Engin Kaptanoğlu’nu listesine almak istediği belirtildi. İki başkan adayının da 2. başkanlık için temasları devam ederken, Özhan Canaydın’ın Faruk Süren döneminin önemli isimlerinden Ali Dürüst’ün peşinde olduğu öğrenildi. Fatih Altaylı’ya da iki cepheden teklif geliyor. 
     



 SPOR 

























</TEXT>
</DOC>
