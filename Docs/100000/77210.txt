<DOC>
<DOCNO> 77210 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/ekonomi/eko05.html </URL>
<DATE> 2002/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam korkuttu 
</HEADLINE>
<TEXT>

Irak’ın petrol ihracatını bir ay süre ile durdurması, 12.000 puanı aşan borsanın hızını kesti. Endeks yüzde 3.4 düşerken, dolar 17.000 lira yükseldi 
     ORHAN TEKEOĞLU 

     Irak lideri Saddam Hüseyin’in, İsrail’in Filistin topraklarından çekilene kadar petrol ihracatını bir ay süre ile durdurduğunu açıklaması, piyasalarda kısa süreli şok etkisi yarattı. Petrol fiyatları artarken, borsa düştü, dolar ve faizler yükseldi. 
     Borsa dün bir iyi bir kötü haberle haftaya başladı. Sabah saatlerinde Merkez Bankası’nın üç puanlık kotasyon indirimine gitmesi ile piyasalarda esen iyimser hava, öğleden sonra Irak’ın patrol satışlarını durdurma kararı almasıyla bozuldu. 
     
     12.000’den döndü 
     Irak haberi, sabah saatlerinde 12.000 puanı geçmekte zorlanan borsa için k r amaçlı satışlara bahane oldu. Endeks 11.500 puanlık destek noktasını da kırarak 11.321’e kadar indi. Ancak endeks günü yüzde 3.44’lük düşüşle 11.455 puandan kapattı. 
     Oldukça dalgalı bir seyir izleyen borsada işlem hacmi 626.1 trilyon lira oldu. 
     Enflasyonun düşük çıkması ve gecelik faizlerin düşüceği beklentisiyle geçen hafta sonu 1 milyon 300 bin liranın altına inen dolar, dün Irak’tan gelen petrol haberleriyle hızla yükseldi. Sabah saatlerinde 1 milyon 305 bin lira düzeyinde seyreden dolar, 1 milyon 322 bin liraya yükseldi. Bankalar Irak’tan gelen habere fazla tepki göstermezken, pozisyonlarını korumak için doların yükselişine daha fazla izin vermedikleri gözlendi. 
     Bu arada Merkez Bankası’nın açtığı 20 milyon dolarlık alım ihalesine ise teklif gelmediği dikkat çekti. 
     
     Faizler yükseldi 
     Bono piyasası Merkez Bankası’nın kotasyon indiriminden olumlu etkilendi, ancak Irak’ın petrol ihracatını durdurması haberinden sonra yükseldi. 
     5 Şubat 2003 vadeli bononun bileşik faizi sabah saatlerinde yüzde 57.00’ye gerilerken, öğleden sonra Irak haberlerinden sonra yüzde 58.26’ya yükseldi. 
     Hazine yarın gerçekleştireceği 718.5 trilyon liralık iç borç geri ödemesi için bugün 364 gün vadeli tahvil ihracı ihalesi düzenliyor. 
     



 EKONOMİ 

















</TEXT>
</DOC>
