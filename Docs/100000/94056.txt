<DOC>
<DOCNO> 94056 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/06/spor/ymese.html </URL>
<DATE> 2002/07/06/ </DATE>
<TIME>  </TIME>
<AUTHOR> BİLAL MEŞE  </AUTHOR>
<HEADLINE>
Herkese teşekkürler 
</HEADLINE>
<TEXT>

     Nereden nereye Tarihi Şeref Stadı, fareleriyle, zımpara gibi zeminiyle, akmayan duşlarıyla hala hafızalarımızda. 
     1986 yılında Beşiktaş, Şeref Stadı’ndan Fulya’ya yelken açtı... O yıllarda örnek bir tesis olarak liderliğini uzun süre korudu. 
     Ne var ki, Fulya, her geçen yıl bırakın liderliğini korumayı adeta küme düştü. 
     Galatasaray ve Fenerbahçe tesisleşmede atak üstüne atak gerçekleştirirken, Beşiktaş sürekli yerinde saydı, Fulya’da takıldı kaldı... 
     Efsane Başkan Süleyman Seba, yıllarca uğraştı, Ümraniye’deki 155 dönümlük arazinin tapusunu aldı. 
     Dünya Kupası’ndan döndük, dün sabah Başkan Serdar Bilgili’nin davetlisi olarak Ümraniye Tesisleri’ne gittik. Kongre üyelerinden Nevzat Demir’in yapımını üstlendiği tesisleri gezerken, Beşiktaş adına gurur duydum. 
     Evet... Beşiktaş tesisleşmede yeniden liderliği ele geçirdi. İlk kazmayı Seba vurdu, Bilgili bitirdi... 
     İki Başkan’ın yanı sıra, kısa sürede tüm masrafları üstlenerek, böyle bir tesisi Beşiktaş’a kazandıran Nevzat Demir’e teşekkür ediyoruz. 
     Bu tesislerden ancak ve ancak ŞAMPİYON çıkar. 
     



 SPOR 



























</TEXT>
</DOC>
