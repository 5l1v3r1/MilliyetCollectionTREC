<DOC>
<DOCNO> 83041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko06.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kredi kartıyla taksitli alışverişe alışıyoruz... 
</HEADLINE>
<TEXT>

     Alışverişlerde taksit özelliği taşıyan kredi kartlarının kullanım oranında 2001 yılının son çeyreğine göre yüzde 14.5'lik bir artış oldu. 
     Yapı Kredi Bankası Kredi Kartları Pazarlama Yönetmeni Nilgün Abak, Bankalararası Kart Merkezi'nin 2002 yılı ilk çeyreği için açıkladığı verilere göre Türkiye genelinde kredi kartlarıyla yapılan harcamaların 4.6 katrilyon liraya ulaştığını hatırlattı. 
     Türkiye'de kredi kartı ile yapılan işlem hacmine bakıldığında toplam hacmin sadece yüzde 15'ini taksitli alışverişin oluşturduğunu belirten Abak, sektörel bazda bakıldığında ise özellikle dayanıklı tüketim malları, elektronik, mobilya, otomotiv, sağlık, giyim ve tekstil gibi sektörlerde taksit seçeneğinin tercih edildiğini ifade etti. 
     Kredi kartıyla taksitli alışveriş pazarındaki trendin seyrinde, ekonomik dengeler ve diğer değişkenlerde büyük bir gelişme olmadığı takdirde bu yıl içinde fazla bir değişiklik beklemediklerini dile getiren Abak, bu yılın ilk 3 ayında 1.2 katrilyon liralık harcama oranına sahip Woldcard'ın yüzde 26.5'lik pazar payı ile kredi kartıyla alışverişte en fazla tercih edilen kart olduğunu bildirdi. 
     Alıverişlerde taksit özelliği taşıyan kredi kartlarının kullanım oranının 2001'in son çeyreğine göre yüzde 14.5 oranında arttığına işaret eden Abak, ''Worldcard, bu kulvarda da yüzde 38.5'lik pazar payı ile lider konumda'' dedi. 
     Yapı Kredi World lansmanının yapıldığı 11 Şubat 2002'den 31 Mart 2002'ye kadar geçen 48 günlük sürede Worldcard ile yapılan harcamaların tutarının 740 trilyon liraya ulaştığını hatırlatan Abak, kullanıcılarına 26 bini aşkın üye işyerinden taksit ve puan seçenekleri ile alışveriş imkanı veren Worldcard'ın taksitli cirosunun, indirim dönemi olan Şubat'tan Mart ayına geçişte yüzde 400'lük artış gösterdiğini ifade etti. 
     
     Advantage cirosunda büyük artış... 
     Benkar A.Ş Genel Müdürü Levent Ersalman da, indirim döneminin perakende sektörü açısından olumlu geçtiğini ve Advantage Card ile yapılan satış rakamlarının bu canlanmayı destekler nitelikte olduğunu söyledi. 
     Hemen hemen tüm sektörlerde kullanılan Advantage Card ile bu yılın ilk çeyreğinde yapılan alışverişlerde geçtiğimiz yıla göre ciroda yüzde 77 oranında bir artış olduğunu ifade eden Ersalman, bunun enflasyondan arındırılmış halde reel olarak yüzde 3 civarındaki bir orana karşılık geldiğini kaydetti. 
     Ersalman, krizin etkilerinin yavaş yavaş kaybolmasıyla satışlarda önemli artışlar gözlendiğini vurgulayarak, Mart ayında Advantage Card ile yapılan satışlarda geçen yılın aynı ayına göre TL bazında yüzde 98, reel bazda da yüzde 14 oranındaki artışın perakende sektörü açısından sevindirici bir gelişme olduğunu ifade etti. 
     Advantage Card ile yapılan satışlarda özellikle otomotiv, kozmetik ve hobi sektörlerindeki alışverişlerde reel anlamda artışlar gözlendiğine işaret eden Ersalman, otomotiv sektöründeki satışlarda Ocak-Mart döneminde geçen yılın aynı dönemine oranla reel anlamda yüzde 21'lik, kozmetik alışverişlerinde yüzde 47'lik bir artış yaşandığını bildirdi. 
     Hazır giyimde ise Mart ayında TL bazında yüzde 102, reel olarak da yüzde 17 oranında artış olduğuna işaret eden Ersalman, ayrıca bu yılın ilk çeyreğinde Advantage Card ile gerçekleşen turizm harcamalarında geçen yıla oranla ciroda yüzde 90, reel bazda ise yüzde 11'lik artış yaşandığını kaydetti. 
     Garanti Bankası Ödeme Sistemleri Pazar Ortaklıkları Genel Müdür Yardımcısı Elvan Bilge de, Bonus Card taksit olanağının en çok perakende mağazalar, sigorta, giyim, kitabevi, GSM ve iletişim hizmetleri ile beyaz eşya ve restorant gibi alanlarda kullanıldığını belirterek, ekonominin canlanmasında taksitli alışverişin önemli rol oynadığını vurguladı. 
     Sağlıklı bir büyüme için hem alıcı hem de satıcı tarafından alışveriş ilişkisinin sürdürülebilmesinin büyük önem taşıdığına işaret eden Bilge, süreklilik için alışverişi kolaylaştırmanın yanısıra en önemli faktörün sadakat olduğunu düşündüklerini, bu doğrultuda Bonus ve Shop Miles kartlarında sadakat programı uyguladıklarını kaydetti. 
     





</TEXT>
</DOC>
