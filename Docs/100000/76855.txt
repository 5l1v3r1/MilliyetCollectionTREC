<DOC>
<DOCNO> 76855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur06.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu yıl Çinli turist bekliyoruz... 
</HEADLINE>
<TEXT>

     Turizm Bakanlığı Müsteşarı Savaş Küce, Çin'den 2 milyon turist gelecek beklentilerinin gerçeği yansıtmadığını belirterek, ''Bu yıl 50-100 bin arasında Çinli turist getirmek bile bizim için büyük başarıdır'' dedi. 
     Küce, geçtiğimiz yıl 24 bin Çinli turistin Türkiye'yi ziyaret ettiğini hatırlatarak, bunu 100 bin yapabilmenin büyük başarı olacağına dikkati çekti. 
     Uzakdoğu ülkelerinden en fazla turist getiren a grubu 200 acentanın adının Çin hükümetine bildirildiğini ifade eden Küce, ''Bu acentalar arasından ÖGER gibi büyük isimler de var. Çin'in Türkiye'nin bildirdiği isimlerden 10-15 tanesi ile çalışacağını tahmin ediyoruz. 
     Bu acentalardan bazıları Çin'de görüşmelere başlayarak büro kurma hazırlıklarına başladı. Anlaşmalar yaptı. Çinli turist girişi artık başlayacak. Mayıs ayında ilk kafilenin geleceğini öğrendik.'' Çinli turistin ABD ve Japon turistler gibi kültür turizmine ağırlık verdiğini ifade eden Küce, Çin'den gelecek turist kafilelerinin ziyaretlerinin İstanbul ve kapadokya ağırlıklı olmasını beklediklerini söyledi. 
     Savaş Küce, Turizm Bakanı Mustafa Taşar'ın 2-7 Haziran arasında Çin'e bir ziyarette bulunacağını da belirterek, ziyarette turizm anlaşmasıyla ilgili görüşmelerin süreceğini bildirdi. 
     ''Çin'den 2 milyon turist gelmesi söz konusu değil'' diye konuşan Küce, bu yıl 50-100 bin arasında Çinli turist getirmenin bile Türkiye için büyük başarı olacağına dikkati çekti. 
     
     TARKAN'LI TANITIM FİLMİ ÇİN TV'LERİNDE 
     Küce, Çin'de Turizm Bakanlığı'nın büro kurma hazırlıklarının sürdüğünü, atama yazılarının Başbakanlık'ta olduğunu da hatırlatarak, ''Bütçemizde Çin'de yapılacak tanıtımlar için pay ayırdık. Medya planlarımızda Çin'e de yer verdik. Çince reklamlarımız, broşürlerimiz hazır. Çin televizyonlarında Tarkan'ın ''Hüp'' şarkısı eşliğindeki reklamlarımızı yayınlayacağız'' dedi. 
     Savaş Küce, Çin'den turist getirecek acentaların, Çinli turistin beklentisi konusunda araştırmalar yaptığını da belirterek, böylece Çinli turistin ibadet, yemek, alışveriş gibi konularda beklentilerinin karşılanabileceğini hem de daha çok harcama yapmasının sağlanacağını anlattı. 
     






</TEXT>
</DOC>
