<DOC>
<DOCNO> 98294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/spor/spo03.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Terim'den dersler 
</HEADLINE>
<TEXT>

Tecrübeli hoca hazırlık maçlarında belirlediği hataları antrenmandan önce oyuncularına anlatıp, bir saatlik saha çalışması boyunca tekrarlarla açıkladı 
     HALİL ÖZER 

     Sistemi bozmuyor 
     GALATASARAY kampının son günleri yaklaşırken, sistemini oyuncularına ezberletmeye çalışan Fatih Terim, dünkü antrenmanı derse ayırdı. Çalışma öncesinde elinde notlarla oyuncularının yanına giden tecrübeli teknik adam, hazırlık maçlarında belirlediği hataları açıkladı. Terim 45 dakika boyunca istediklerini ve yapılmayanları anlatarak, daha sonra saha içi uygulamasına geçti. 
     
     Pres istedi 
     FUTBOLCULARDAN özellikle topun rakipte olduğu zamanlarda dikkatli olmalarını isteyen Terim, "Hücuma kalkarken top kaybetmemeniz çok önemli. Tüm maçlarda bu toplar yüzünden zor anlar yaşadık. Ani kontrataklarda gedikler verdik. Bu yüzden özellikle forvet oyuncularının pres yapması, rakibi geciktirmesi gerekiyor" dedi. Sarı - Kırmızılı oyuncular bir saat boyunca bu hatalarını düzeltmek için özel taktik çalıştılar. 
     
Nouma’ya tepkiGalatasaray yöneticileri Fransız futbolcunun alacağı parayı artırmak için kendilerini kullandığını söylediler 
     PASCAL Nouma’yı transfer etmek için Beşiktaş ile girdiği rekabetten eli boş dönen Galatasaray’dan, Fransız futbolcuya ağır suçlamalar geldi. Nouma’nın Galatasaray’a gelmek için kendilerini aradığını, anlaşma sağlanırken Beşiktaş’ın devreye girdiğini belirten yöneticiler, "Kendisi yeni çizgi aradığını söylemişti. Biz de onu istedik. Ancak daha sonra Beşiktaş’la anlaştı" dediler. 
     BAŞKAN Canaydın, Marsilya Kulübü ile transfer pazarlığı yapmaya gittiğinde Nouma’nın Beşiktaş ile anlaştığını duyup, Milliyet’te yayınlanan fotoğrafları görünce küplere bindi. Sarı - Kırmızılılar siyahi oyuncunun fiyatını artırmak için kendilerini kullandığını düşünürken, teknik direktör Fatih Terim, "Bizi istemeyeni, biz de istemeyiz. Omuzlarımıza binip fiyat artırıyorlar" dedi. 
     
Son maç Auxerre ile      GALATASARAY İsviçre’deki hazırlık çalışmalarını bugün Auxerre ile oynayacağı maçla tamamlayacak. Türkiye saati ile 20.30’da başlayacak olan maç TRT’den naklen yayınlanacak. Bu karşılaşmada Fatih Terim’in kafasındaki onbiri denemesi bekleniyor. Sarı - Kırmızılılar bu maçtan sonra İsviçre’deki son gecelerini geçirecekler ve yarın İstanbul’a dönecekler. 
     
Sakatlar iyileşiyor      SARI - Kırmızılı takımda sakatlıkları süren Ergün, Bülent ve Ümit’in sakatlıklarının ciddi olmadığı belirtildi. Tedavileri devam eden üç futbolcunun önümüzdeki hafta normal çalışmalara katılacakları açıklandı. 
     
Balic’e övgü      ANTRENMAN sırasında sol kanattan çektiği müthiş şutla dikkat çeken Balic’e, teknik direktör Fatih Terim takılmadan edemedi. "O şutu, oradan ben bile atamazdım" diye espri yapan Terim, yıldız futbolcusuna moral verdi. 
     
Fenerbahçe turu geçer      TÜM kafile Şampiyonlar Ligi 3. ön eleme turu kuralarını seyretti. Fenerbahçe’ye Manchester United’ın çıkacağını tahmin eden oyuncular, rakibin Feyenoord olmasıyla, ezeli rakiplerinin turu geçip, Şampiyonlar Ligi’ne kalacağını söylediler. 
     
Bilgisayar turnuvaları      KAMPIN son günlerinde iyice bunalan futbolcuların tek eğlencesi bilgisayar oyunları oldu. Diz bilgisayarları ile kampta futbol turnuvaları düzenleyen Sarı - Kırmızılı oyuncular, sık sık internete de girerek vakit geçirmeye çalışıyorlar. 
     



 SPOR 






















</TEXT>
</DOC>
