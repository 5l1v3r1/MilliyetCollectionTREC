<DOC>
<DOCNO> 74555 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/25/son/sontur11.html </URL>
<DATE> 2002/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Okuma-yazma öğrenince çarşafı attılar... 
</HEADLINE>
<TEXT>

     Erzurum'da ''Ulusal Eğitime Destek Kampanyası'' çerçevesinde okuma yazma öğrenen 40 kadın, Vali Derya Kadıoğlu'nun eşi Tülay Kadıoğlu'na, ''Artık çarşaf giymek istemiyoruz, biz de sizin gibi pardösü ve kaban giymek istiyoruz'', deyince kursiyer kadınlara pardösü, kaban ve başörtüsü dağıtıldı. 
     Cumhurbaşkanı Ahmet Necdet Sezer'in eşi Semra Sezer'in girişimleriyle başlatılan, ''Ulusal Eğitime Destek Kampanyası'' Erzurum'da da okuma yazma bilmeyenler tarafından yoğun ilgi görüyor. 
     Dere Mahallesi'nde bulunan Kazım Karabekir İlköğretim Okulu'nda, bir süre önce açılan birinci kademe okuma-yazma kurslarına 104 kadın katıldı. Kurslarda okuma-yazma öğrenen kadınları ziyaret eden Tülay Kadıoğlu, çarşaflı kursiyerlerin ilginç istekleriyle karşılaştı. 
     ''Artık çarşaf giymek istemiyoruz, biz de sizin gibi pardösü ve kaban giymek istiyoruz'' diyen kadınların bu isteklerini değerlendiren Kadıoğlu, Sosyal Yardımlaşma ve Dayanışma Vakfı'ndan temin ettiği pardösü, kaban ve başörtüleri bugün okula getirerek çarşaflı kadınlara dağıttı. Yıllardır giydikleri siyah çarşafları çıkartan kadınlar, okulda giydikleri yeni kıyafetleriyle değişik görüntü oluşturdular. 
     Okuma yazma öğrenen ve çarşafını çıkartarak pardösü giyen kadınlardan 4 çocuk annesi Azize Akti 41 , maddi olanakları olmadığı için çarşaf giydiğini belirterek, giydiği pardösüyle daha rahat hareket edebileceğini belirtti. 
     60 yaşındaki Memnune Polat ise, yıllardır giydiği çarşafını, 
     okuma- yazma öğrendikten sonra çıkarmaya karar verdiğini anlatarak, ilerleyen yaşına rağmen verdiği bu kararın doğru olduğunu ve artık pardösüyü giyeceğini kaydetti. 
     
     ''İLERLEYEN GÜNLERDE, BU TALEPLER ARTACAK'' 
     Kursiyerlere daha önce gıda yardımında bulunduklarını ifade eden Tülay Kadıoğlu, ilk kez pardösü, kaban ve başörtüsü dağıttıklarını bildirdi. 
     Kadıoğlu, kimsenin giydiği kıyafete karışmadıklarını, söz konusu taleplerin kadınlardan geldiğini belirterek, okuma-yazma oranı arttığı müddetçe, ilerleyen günlerde bu tür taleplerin de artacağını ifade etti. 
     Okulda, ihtiyaç sahibi kursiyerlere gıda yardımı da dağıtıldı. 
     






</TEXT>
</DOC>
