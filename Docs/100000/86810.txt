<DOC>
<DOCNO> 86810 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/29/son/sonspo16.html </URL>
<DATE> 2002/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Gaziantepspor teknik direktörlük için Rexach'tan haber bekliyor 
</HEADLINE>
<TEXT>

     Teknik direktör arayışlarını sürdüren Gaziantepspor, İspanya'nın Barcelona kulübünün eski teknik direktörü Rexach'ı takımın başına getirmek için çalışmalarını hızlandırdı. 
     Profesyonel Futbol Şube Sorumlusu Asım Atmaz, altyapı özelliği olan kaliteli ve vizyonu olan kariyerli bir teknik adamı Gaziantepspor'un başına getirebilmek için çalışmaları aralıksız sürdürdüklerini söyledi. 
     Bu sezon yabancı bir teknik adamla çalışma kararı aldıklarını, bu nedenle rotayı Avrupa ve Güney Amerika'ya çevirdiklerini belirten Atmaz, şöyle dedi 
     ''Daha önce Brezilya 1. lig takımlarından Flemengo'nun da başında bulunan Brezilyalı çalıştırıcı Erron ile görüştük. Öncelikle, bu hoca ile çalışmak istiyorduk, ancak beklenmedik sorunlar çıkması nedeniyle bu transfer gerçekleşmedi. 
     Yine Barcelona'nın altyapısı olmak üzere A takımında da başarılı çalışmaları ile ünlenen Rexach ile temasa geçtik. Rexach bizden 1 milyon 500 bin dolar ücret istedi. Kendisine son olarak 500 bin dolar teklifte bulunduk. Düşünmek için süre istedi. Bu arada bu hocayı menajeri vasıtasıyla Gaziantep'e davet ettik. Rexach, Gaziantep'e gelerek tesislerimizi inceleyecek, yaşam şartlarına bakacak. Rexach'ı altyapıya vereceği destek ve genç futbolculara verdiği önem nedeniyle tercih ettik. Umarım bu anlaşma Haziran ayının ilk haftasında gerçekleşir.'' Atmaz, transfer borsasının açılmasının ardından, kulübün yapısına uygun kaliteli transferlere devam edeceklerini belirterek, ''Hasan Özer ve Mert'e Malatyaspor ve Diyarbakırspor talip. Bu oyuncuları para karşılığı vermeye hazırız. Takas fikrine ise sıcak bakmıyoruz'' diye konuştu. 
     Asım Atmaz, teknik direktörün belirlenmesinin ardından kamp yeri ve tarihinin de belli olacağını sözlerine ekledi. 
     





</TEXT>
</DOC>
