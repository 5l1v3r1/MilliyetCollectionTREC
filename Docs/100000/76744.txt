<DOC>
<DOCNO> 76744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/spor/spo01.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'dan savunma 
</HEADLINE>
<TEXT>

Beşiktaş Teknik Direktörü, başarısız sonuçları kaliteli oyuncu eksikliğine bağladı, "Maçın kaderini değiştirecek futbolcumuz yok. Sadece özgüven ve çalışmayla olmuyor" dedi 
     Deneyim eksikliği 
     BEŞİKTAŞ Teknik Direktörü Christoph Daum, kadrosunun maçın kaderini etkileyecek oyuncu tipinden yoksun olduğunu söyledi. Alman hoca, önemli maçlarda eksik olan deneyimlerinin de dezavantaj yarattığını vurgulayarak, "Birçok maçta kişisel kaliteyle maç kazanılabilir. Böyle anlarda maçın kaderini etkileyen oyuncular devreye girer. Hele hele bunlardan bir tanesi de formda değilse, o zaman alternatiflerimiz daha azalıyor" diye konuştu. 
     
     Kendini sorguluyor 
     TAKIM ruhuyla bugüne kadar geldiklerini hatırlatan Daum, "Her maçı takım ruhuyla kazanmak mümkün değil. Özgüven ve çalışkanlıkla sezonu başarıyla bitirmek hiçbir takıma nasip olmaz. Kupa finalindeki yenilgimiz bende müthiş bir hayal kırıklığı yarattı. Kendi kendime acaba daha mı değişik hazırlanmalıydık, başka bir taktiksel stratejiyle kazanabilir miydik, ya da bazı şeyleri daha iyi yapabilir miydim diye soruyorum" ifadelerini kullandı. 
     
     İkinci olabiliriz’ 
     ŞU andaki güçleriyle lig ikinciliğini kazanabileceklerini de vurgulayan Alman hoca, şöyle konuştu "Ligin sonunu nerede bitireceğimiz belli değil. Eğer bu, kalan beş maçta istediğimiz gerçekleşmezse yeni bir yapılanmanın üzerinde çalışılması gerekecek. Oyuncularımız niçin burada olduklarını ispat edebilmeliler. Kendilerini gizlemek veya bu duruma acımak çözüm getirmez. Herkes Beşiktaş formasını hakkıyla taşıdığını kanıtlamalıdır." 
     
En zor sınavımız’      MENAJER Sinan Engin, camia olarak şampiyonluğa kilitlendiklerini, Malatyaspor maçından mutlaka üç puan çıkarmaları gerektiğini söyledi. Engin, "Malatyaspor karşısında normal futbolumuzu oynarsak üç puanı alırız. Bana göre bu maç en zor sınavımız. Çünkü rakibimizin de durumu kritik" diye konuştu. 
     
Baya’nın küçük mutluluğu      Beşiktaş’ın Tunuslu futbolcusu Baya, Bursa Atatürk Stadı’ndaki kupa mücadelesi sırasında ikinci kez baba oldu. Farklı mağlubiyet nedeniyle adeta kahrolan Baya, minik kızı İnes ile biraz olsun teselli buldu. Tunus’ta el üstünde tutulan yıldız oyuncu, futbolu bıraktıktan sonra spor bakanlığına soyunacak. Baya, "Farklı yenilgi beni de çok üzdü. Şampiyon olarak kendimizi affettireceğiz" diye konuştu. 
     
Miniklere özel tören      BAŞKAN Serdar Bilgili, Fox Kids Kupası’nda üçüncü olan BJK Kolej Erkek Takımı’na dün kupa verdi. Çilekli’deki BJK Koleji’nde yapılan törende konuşan Bilgili, "Hepinizle gurur duyuyor, alınlarınızdan öpüyorum. Beşiktaş bu miniklerle daha büyük başarılara imza atacaktır" dedi. Onursal Başkan Süleyman Seba da kutlama telgrafı gönderdi. 
     
Tümer forvete      TEKNİK Direktör Daum, cezalı olan İlhan Mansız’ın yerine Malatyaspor maçında kimi oynatacağına henüz karar veremedi. Alman hocanın Tümer ile Sertan arasında tercih yapacağı belirtildi. Ancak Daum’un Tümer’i ofansa çekerek İbrahim’in yerine solda Bayram’a şans vermesi bekleniyor. Bu arada Malatyaspor maçının hazırlıklarını bugün tamamlayacak olan Beşiktaş, öğleden sonra özel uçakla Malatya’ya gidecek. 
     
Süleyman Seba 76 yaşında      BURSA’DA prostat ameliyatı olan Beşiktaş’ın Onursal Başkanı Süleyman Seba, 76. yaşını hastanede kutladı. Sevenleri Seba’yı çiçek yağmuruna tutarken, eski yöneticilerden Turgay Ciner’in de hastaneye çiçek göndermesi dikkat çekti. 
     
Demirören devam ediyor      BEŞİKTAŞ’TA ikinci kez işbaşına gelen Başkan Serdar Bilgili’ye verdiği destekle dikkatleri üzerine çeken Yıldırım Demirören, futbol komitesi başkanlığını yeni sezonda da sürdürecek. İletişim Komitesi görevinin kime verileceği henüz açıklık kazanmadı. Buna karşın Mete Düren’in aynı görevi üstleneceği de kaydedildi. 
     
Kupa töreni için inceleme      TÜRKİYE Kupası finalinden sonra seremoniye çıkmayan Beşiktaş için inceleme başlatıldı. Federasyon Başkanı Haluk Ulusoy, "Federasyon Hukuk Kurulu bu konuda araştırma yapıyor" diye konuştu. Bu arada Federasyon Yönetim Kurulu ve Beşiktaş Kongresi üyesi Bayram Yağcı, genel kuruldan sonra tehditler aldığını söyledi. 
     



 SPOR 




























</TEXT>
</DOC>
