<DOC>
<DOCNO> 53364 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/21/yazar/civaoglu.html </URL>
<DATE> 2001/11/21/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Hayali de güzel 
</HEADLINE>
<TEXT>

     İlginç bir söylem 
     "Hiçbir şey kriz kadar eğitici değildir. Krizin oluşturduğu toplum psikolojisi köklü değişimler için uygun ortamdır." 
     Yani "yıkarken yapmak... Eksilerden artı üretebilmek." 
     Pazartesi akşam yemeğinde bir grup gazeteci "Mesut Yılmaz ve partide vekili konumundaki Erkan Mumcu'dan krizin - sera etkisi - altında yeniden yapılanma önerileri" paketini dinledik. 
     Önce merakları giderelim... 
     Erkan Mumcu gidici mi 
     Yemek masasındaki Yılmaz - Mumcu ilişkilerinden izlenimlerle sorunun cevabı... 
     "Hayır. Hiç değilse bir süre Mumcu'nun ışığı mumu demiyorum sürer." 
     Zaten o günkü konuşmalarında Yılmaz beraber yürüyüşün sürebilme koşulllarını açıkça söylemiş "Ecevit'ten özür dile. Bir daha böyle yanlış yapma." 
     Bunun ötesinde... Mumcu geç geldiği için "bizim Erbakanımız" diye takılmak... "Mumcu'nun söylemiyle ortaklar arasında güveni aşındırabileceği ve Mumcu'nun üslup tartışmaları yüzünden Anavatan öneriler paketinde özün kaynamakta olduğu" gibi dokundurmalar yaptı. 
     Ama onu da yemeğe çağırarak tatlı sert ölçülü tavırdaydı. 
     Mumcu da fırtınayı bu kadarla geçiştirmiş olmaktan hoşnut görünüyordu. 
     Fakat, Yılmaz'a saygı özeni göstermekle beraber yıllardır pek çok örnekler gördüğümüz omurgasız politika yaratıklarından değildi. "Etekleme" jimnastiği yapmadı. 
     
Perakende ve toptan      Gelelim öze... 
     Yılmaz'a göre "krizin nedeni sadece ekonomi değil. Birbirini tetikleyen bir dizi etken krizi oluşturdu. O nedenle çözüm de perakende önlemler değil hepsini kapsayan bir bütün olmalı. 
     Krizin sarsıntısı, toplumda çok yönlü ve radikal önlemleri kabullenmenin psikolojik sera ortamını oluşturuyor. 
     Anavatan da o momentumun kaçırılmaması umuduyla radikal önlemlerde bulunuyor. 
     DEVLET YAPISINDA DEĞİŞİM Örneğin bakan sayısının 18'e inmesi... Adalet, Sağlık, Milli Eğitim gibi rutin bakanlıklar... Bayındırlık gibi yatırım bakanlıkları ve ekonomi bakanlıkları gibi üç grupta toplanması... Bağlı kuruluşların buna göre dağıtılması... Bölge hizmetlerinin, yerel yönetimlere geçmesi, belediye ve il genel meclisleri için yasal yeni düzenlemeler yapılması, Emlak Vergisi artırılarak ek gelir kaynağı yaratılması... Bürokrasinin azaltılması vs. 
     EKONOMİDE DEĞİŞİM Örneğin TKİ gibi yarı maliyetle çalışabilecek devlet kuruluşlarını özel kesime vermek. Özelleştirme İdaresi'ni özerk hale getirmek. 2003'ü geçmişle ilişkilerin sıfırlandığı gerçek mali milat yılı yapmak. Vergileri indiren, vergiyi yayan, kaçağı bağışlamayan bir sistemi başlatmak. 
     SİYASİ YAPIDA DEĞİŞİM Siyasi parti üye kütüklerinin seçim kurulları tarafından tutulması, denetlenmesi, adayların üyeler tarafından belirlenmesi, delege ağalıklarına son verilmesi, partilere bağışların sadece banka hesaplarından geçirilerek yapılması ve şeffaflaşması, seçim bölgelerinin 5 - l0 milletvekilinden oluşması, tercihli oy sistemi, partilerin seçimden önce ittifaklarını açıklamaları, baraj oranının ittifak partileri oylarının toplamı için uygulanması, ama her partinin kendi oyu kadar milletvekili çıkarması, belediye başkanlarının iki turlu seçimle seçilmeleri... ve daha bir dizi öneri. 
     
Negatif etki      Öte yandan... 
     Krizin negatif sera etkisine de dikkat... 
     Ortam gergin değilken ortak partiler, tabanlarından tepkilere daha az duyarlıdır. 
     Ama şimdi .. 
     Örneğin hizmetlerin yerel yönetimlere kayması ve TKİ gibi kurumlarda özelleştirmeye gaz vermek DSP'yi rahatsız edebilir. 
     Başta Kıbrıs olmak üzere AB ile dirsek teması konuları hem MHP hem DSP'de ateşteki kestaneler gibidir. Seçim öncesi el sürülemez. 
     Olsa olsa Seçim ve Siyasi Partiler Yasalarında belki bu önerilerden bazıları gerçekleşebilir. 
     Gerisi Anavatan'ın seçim programını süsler. 
     Dilerim yanılıyorum. 
     Ama anlatılanların büyük bölümünü hayal etmek bile güzeldi. 
     "Anlatın anlatın heyecanlı oluyor" diye değil "dünyayı pozitif olanlar ve cesurlar kurar" diye düşünüyordum. 
     
     







Yılmaz'ı dinlerken 


Nefes gücü... 


Yardım... 


Yılmaz neyin hazırlığı içinde .. 


Hayali de güzel 


Televizyonlarda kaliteyi düşüren kim 


Krizin birinci yıl dönümü 


"Haydi Türkiyem İleri " n'oldu 


Balkan dersi 


Mesut Yılmaz rol çalıyor 


Yeni yol arkadaşı aranıyor 


Dalkavukluk ve siyaset 


Parayı veririm, hakaret ederim 


Fazıl Say’ın piyanosunda Vehbi Koç 


Büyük şaka Kitlesel Zeka şenliği 


Önemli olan gelecek kasım 


</TEXT>
</DOC>
