<DOC>
<DOCNO> 84078 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/15/yazar/guclu.html </URL>
<DATE> 2002/05/15/ </DATE>
<TIME>  </TIME>
<AUTHOR> Abbas GÜÇLÜ  </AUTHOR>
<HEADLINE>
Hacettepe Üniversitesi kabuk değiştiriyor 2 
</HEADLINE>
<TEXT>

     Hacettepe Üniversitesi belki de ilk kez Hoca Bey’in yani Doğramacı’nın icazetinden kurtulmuş. Kendi ayakları üzerinde duruyor. Ama bu saygılarının, sevgilerinin bittiği anlamına gelmiyor. Şu an için ona uzak durmanın üniversiteye yararlı olacağı kanısındalar. 
     Kayıp yılların Hacettepe’ye faturası çok ağır olmuş. Sanki 35 yıllık bir üniversite değil kurulma aşamasında yeni bir üniversite. Her taraf şantiye gibi. 
     Tüm fakülte ve yüksekokulları gezdik. Yönetici ve öğretim üyeleriyle görüştük. Yeniden yapılanmanın heyecanı içerisindeler. 
     Tıp fakültesi araştırma laboratuvarlarından fazlasıyla etkilenmiştim. Ama Kimya ve Biyoloji laboratuvarlarını gezerken de aynı keyfi aldım. "Laboratuvar ve akademik altyapımız diğer üniversitelerden çok daha iyi ama genetik bölümünü açmıyoruz. Çünkü, mezunların çalışabilecekleri alanlar çok sınırlı. Birçok konuda özellikle polimer konusunda dünyanın en iyileri arasındayız" dediler. 
     Hacettepe’de hafta sonu da dahil her gün 10, 12 bin öğrenciye sabah, öğle, akşam yemeği veriliyor. Kahvaltı 500 bin 4 kap yemek ise bir milyon lira. 
     Rektör Tunçalp Özgen, üniversiteyi sil baştan yeniden elden geçirirken işe önce tuvalet ve yemekhanelerden başlamış. Yemekhanelerde de çelik birleşik kaplardan tabağa ve örtülü masalara dönülüyor. 
     Hacettepe yüksekokullarının çoğu biri hazırlık olmak üzere 5 yıl. Yani diğer yüksekokullardan çok farklı. Daracık binalara sıkışıp kalsalar da işlevleri çok önemli. Önümüzdeki haftalarda beslenmeden fizyoterapiye, hemşirelikten halk sağlığına kadar ürettikleri çok önemli projeleri sizlere de aktaracağım. 
     Türkiye’de eğer bugün gerçek anlamda sanat ve sanatçılar varsa bunları Ankara Devlet Konservatuvarı’na borçluyuz. Cebeci’deki tarihi binalarından Beşevler’deki hangar gibi beton yığınına taşınmaları sadece morallerini değil vizyonlarını da alıp götürmüş. Kültür Bakanı İstemihan Talay, tarihi binanın Mamak Belediyesi’nden alınarak yeniden konservatuvara verileceği sözünü vermişti ama h l bir gelişme olmamış. 
     Güzel Sanatlar Fakültesi, üniversitenin en üretken fakültesi. Nereyi gezseniz izlerini görüyorsunuz. Hangi fakültede okuyor olursa olsun öğrenci derslerinin üçte birini seçmeli almak zorunda. Güzel Sanatlar ve Spor Yüksekokulu herkese açık. 
     Bilimsel üretkenlik sıralamasında son iki yılda rakiplerini kıskandıracak duruma gelen Hacettepe, öğrenci etkinlikleri konusunda da çok yoğun bir döneme girmiş. 100’ü aşkın öğrenci kulübü var.. 
     Bu satırları yazdıktan sonra öğrenci kongresinde öğrencilerin beklenti ve sorunlarını konuşacağız. Memnuniyet ya da memnuniyetsizliklerini birinci ağızdan dinleyeceğiz. Onları da bir başka gün irdeleriz. 
     Yeni ve eski yurtları gezdik. Eski rektörlerden Süleyman Sağlam’ın adı verilen öğrenci kasabasında 5 bin kişi yaşıyor. 
     Son 15 yıl içerisinde Hacettepe’den mezun olanlara üniversitelerini bir kez daha ziyaret etmelerini öneririm.. 
     Hacettepe, mezunlarıyla ilişkileri en zayıf üniversitelerin başında geliyor. Bunun da fazlasıyla farkındalar. 
     
     







İran örneği 


Doktorlar, "doktorcuk"lar ve İÜ Kardiyoloji Enstitüsü 


Otyam sergisi 


Naylon fatura... 


AB, Türkiye ve yeni nesiller 


Futbol günleri, futbolda yapısal değişim 


Apo’ya çelik kutu 


Hacettepe Üniversitesi kabuk değiştiriyor 2 


Gerginlikler artıyor... ama bu geçici 


Tunceli’de 3 ayaklı bir kedi 


Annan başaracak mı 


Yalıçapkını yeni fırsatları müjdeliyor 


Kim, kimi gözetliyor’ 


Komplo depremi 


Kan, serum, viski, kefen, mezar KDV 18 


Avrupa'dan Asya'ya taşındım 


Kalanlara ve gidenlere... 


Kapkaç gasptır 


TSKB ile SYB birleşti 


</TEXT>
</DOC>
