<DOC>
<DOCNO> 86108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/soneko12.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizm Bakanı Taşar "Vergi kanununun değişmesi lazım" 
</HEADLINE>
<TEXT>

     Turizm Bakanı Mustafa Taşar, geçmiş dönemlerde koalisyon şartlarında çıkarılan vergi kanununun taleplere uygun şekilde değiştirilmeye ihtiyacı olduğunu söyledi. 
     Eskişehir Ticaret Odası ETO vergi ödül töreninde konuşan Taşar, Kütahya, Afyon ve Eskişehir üçgeni için tarihi ve kültürel değerleri turizme kazandırıp, daha fazla turist gelmesinin sağlanması gerektiğini belirtti. 
     Türkiye'nin sadece deniz, güneş, rakı ve dansözden ibaret olmadığını, aksine birçok medeniyete beşiklik edip, bugüne taşıdığını ve yarına taşıyacak bir ülke olduğunu, Türkiye'nin nadasa bırakılabilecek bir ülke olmadığını vurguladı. 
     Türkiye'de 81 ilin potansiyellerinin belirlenip, mevcut eksiklerinin tamamlanması için çalışmalar yapılması konusunda illerden gerekli cevapların bakanlıkta toplandığını ifade eden Taşar, Kültür Bakanlığı koordinasyonunda bir komisyon oluşturduklarını ve 81 ilin turizm potansiyellerini resimleriyle anlatan bir prestij kitap oluşturulacağını anlattı. 
     Ayrıca, şu anda 5 dilde, ancak 2 ay içinde 15 farklı dilde yayın yapacak web sitesiyle ilgili çalışmaların devam ettiğini belirten Taşar, bu tür tanıtımları yaparken, özellikle Eskişehirlilerin bu konuda daha atak davranması gerektiğine dikkat çekti. 
     Taşar, Eskişehir'in fuarlara katılması gerektiğini kaydetti. Bakan Taşar, Eskişehir'in Kütahya ve Afyon illeriyle ortak yapacağı tanıtım çalışmalarına stant vereceğini söyledi. 
     ETO tarafından düzenlenen ödül töreninin çok önemli ve özel olduğunu dile getiren Taşar, ''Çünkü, yaşadığımız birçok kriz ve sarsıntıya rağmen yüksek vergi ödeyenlere verilecek ödüller, vatandaşın bu ülkenin geleceğine sahip çıktığının göstergesidir. 
     Çağdaş devletin varlığı sadece vergi toplamak değildir. Vergi adaletli toplanabiliyorsa, tabana yayılmışsa, kayıtdışı alanları kayıtiçine alınabilmişse çağdaş devletin çağdaş vergi anlayışından söz edilebilir'' dedi. 
     Türkiye'nin eksikleri arasında adil ve aksaksız bir vergi sistemi kurulamamış olması olduğunu belirten Taşar, geçmiş dönemlerde koalisyon şartlarında çıkarılan vergi kanununun taleplere uygun şekilde değiştirilmesine ihtiyaç olduğunu ifade etti. 
     Taşar, Türkiye geleceğinin aydınlık olması için değişim taleplerinin kişisel çıkar ve siyasi hırslara dönüştürülmemesi gerektiğini düşünüdüğünü kaydetti. Mustafa Taşar, Eskişehir Frigya ve Seyitbattalgazi Külliyeleri için 10'ar milyar lira Eskişehir Valiliği Özel İdaresi'ne verilmesi için onay verdiğini de sözlerine ekledi. 
     ETO Başkanı Vedat Yücesan da, bugün Türkiye'de her kesimin yaşamakta olduğu sorunlardan Eskişehir'in de payını aldığını, ETO olarak temsil ettikleri 7 binin üzerindeki üyenin, hem kente özgü, hem de ülkeye özgü sorunlarının üstesinden gelmeye çalıştıklarını belirtti. 
     Daha sonra Turizm Bakanı Mustafa Taşar ve diğer katılımcılar tarafından Eskişehir'de en çok vergi ödeyenler ile ETO'da 30 yılın üzerine üyelik yapan 32 kişiye ödülleri verildi. 
     Taşar, Eskişehir'e gelmeden önce Frigya Vadisi'nde incelemelerde bulundu. 
     





</TEXT>
</DOC>
