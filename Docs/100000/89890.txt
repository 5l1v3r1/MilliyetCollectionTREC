<DOC>
<DOCNO> 89890 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo22.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Çin basını, kendi durumlarını Mao'nun şiiriyle açıkladı... 
</HEADLINE>
<TEXT>

     Çin basınındaki yorumlarda, Dünya Kupası finallerinde Çin'in Türkiye'ye yenilmesinin sürpriz olmadığı görüşü hakim. 
     Resmi Halkın Günlüğü gazetesinin bugünkü sayısında, ''Rüzgar ve yağmur geçirmeden gökkuşağı görülemez'' başlığı altındaki makalelerde, dünkü Çin-Türkiye maçı değerlendirildi. 
     Gazetedeki bir haberde, Çin Milli Takımı'nın, Sırp teknik direktörü Bora Milutinoviç'in dünkü maçı Çinli futbolcuların en iyi oynadığı maç olarak değerlendirdiği ve esas sorunun büyük maç tecrübe yetersizliği olduğunu kaydettiği belirtildi. 
     Bir başka haberde de Milutinoviç'in, Asya Kupası, Asya Spor Oyunları ve 2006'daki Dünya Kupası için Çin Milli Takımı'nın teknik direktörlüğüne tekrar davet edilmeyi beklediği bildirildi. 
     Pekin Gençlik Günlüğü gazetesinin bugünkü manşeti, ''Gücü olmayan mucize yaratamaz'' şeklinde idi. 
     Gazetede, ''Çin Milli Futbol Takımı elinden geleni yaptı, Çinli futbolseverler de çaba harcadılar. Bir gol için bağırdılar, ancak bu gerçekleşmedi'' yorumunu yaptı. 
     Siyasi gazete Cankao'nun bugünkü sayısında Dünya Kupası ile ilgili olarak Çin Halk Cumhuriyeti'nin kurucusu Mao Zedong'un bir şiirindeki ''Geçide Dünya Kupası giden yol o kadar uzun... biz bugün baştan başlıyoruz'' şeklindeki mısraları yer aldı. 
     Pekin'de yayınlanan Çenbao gazetesinin birinci sayfasında ise ağlayan bir Çinli futbolseverin fotoğrafı yer alıyor. 
     





</TEXT>
</DOC>
