<DOC>
<DOCNO> 57275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/15/guncel/gun02.html </URL>
<DATE> 2001/12/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Bayramda yağış bereketi 
</HEADLINE>
<TEXT>

Bayramın ilk iki gününde batı ve orta kesimlerde, üçüncü gün tüm yurtta yağış bekleniyor Yağışlar kıyı bölgelerinin alçak kesimleri hariç, karla karışık yağmur ve kar şeklinde olacak... 
     ANKARA Milliyet 

     Meteoroloji Genel Müdürlüğü'nden alınan son bilgilere göre, Türkiye bayramın ilk gününden itibaren Orta Akdeniz'den gelen yeni bir yağışlı havanın etkisine girecek. Hava, bayramın birinci ve ikinci gününde batı ve orta, üçüncü gününde ise bütün bölgelere yağış getirecek. Bugün Batı ve Orta Karadeniz kıyıları, Doğu Karadeniz ile Doğu ve Güneydoğu Anadolu'nun doğusu yağışlı geçecek. 
     
     Bölge bölge durum 
     Hava sıcaklığı ise, bayramın birinci ve ikinci günü Güney, Orta ve Doğu bölgelerde hafif bir artış gösterse de, bayramın son günü tüm yurtta tekrar azalacak. Yetkililer, batıdaki etkili yağış, soğuk hava ile kuzey ve doğudaki yoğun kar yağışı nedeniyle vatandaşları uyardılar. Yurtta bayram süresince hava şöyle olacak 
     
     Bayramın 1. günü 
     Marmara, Batı Karadeniz, Ege, Batı Akdeniz ile İç Anadolu'nun batısı yağışlı geçecek. Yağışlar Marmara'da etkili olmak üzere genellikle yağmur ve sağanak, İç Ege, İç Anadolu'nun kuzeybatısı ve Batı Karadeniz'in iç kesimlerinde karla karışık yağmur, Trakya'da kar şeklinde olacak. 
     
     Bayramın 2. günü 
     Marmara, Batı Karadeniz, Ege, Akdeniz, İç Anadolu'nun güney ve batısı yağışlı geçecek. Yağışlar Güney Ege ve Akdeniz'de etkili olmak üzere İç Ege'nin ve Batı Karadeniz'in iç kesimlerinin yüksek yerlerinde karla karışık yağmur, Trakya'da kar şeklinde olacak. 
     
     Bayramın 3. günü 
     Bütün bölgeler yağışlı geçecek. Yağışlar kuzey iç ve doğu kesimlerinde karla karışık yağmur ve kar şeklinde olacak. 
     



 GÜNCEL 






















</TEXT>
</DOC>
