<DOC>
<DOCNO> 78402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/spor/spo01.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
KIYAMET KOPACAK 
</HEADLINE>
<TEXT>

Serdar Bilgili, bugün düzenleyeceği basın toplantısında, Aziz Yıldırım’ın MHK Başkanı Bülent Yavuz’u hakem konusunda tehdit ettiğini iddia edecek 
     ORHAN YILDIRIM 

     "Karşınıza almayın" 
     SERDAR Bilgili’nin bugün düzenleyeceği basın toplantısının ardından kıyamet kopacak. Siyah - Beyazlı yöneticilerin iddiasıyla, Aziz Yıldırım’ın, geçtiğimiz hafta arasında Merkez Hakem Kurulu Başkanı Bülent Yavuz’u tehdit ettiği medyaya açıklanacak. Yönetimin tespitine göre Yıldırım, Yavuz’a "Başkan Haluk Ulusoy ile köprüleri attık. MHK Başkanı olarak, Fenerbahçe camiasını, federasyon başkanı gibi karşınıza almak istemiyorsanız, bu maça doğru dürüst hakem verin. Aksi takdirde, Ulusoy gibi sonuçlarına katlanırsın" dedi. 
     
     Ses kayıtları var 
     BİLGİLİ ile dünkü maçtan sonra bir araya gelen Beşiktaşlı yöneticiler, Aziz Yıldırım - Bülent Yavuz konuşmasının ses kayıtlarının ellerinde olduğunu da bildirdiler. Başkan Serdar Bilgili’nin bu şok bilgilerin ardından bugün basın toplantısı yapmayı kararlaştırdığı, konuşmaları kanıt olarak UEFA’ya kadar götüreceğini açıklayacağı öğrenildi. Bilgili’nin, ayrıca liglerde şaibe olduğunu, hakem hatalarının bilinçli yapıldığını iddia edeceği ve Beşiktaş’ın sessizliğini bozacağını söyleyeceği de belirtildi. 
     
ALİ EREN isyan ettiTecrübeli futbolcu, kendisi ile birlikte Serhat’ın da atılması gerektiğini söyledi 
     MAÇIN 35. dakikasında Ali Eren’in kırmızı kart görmesiyle sakin giden mücadele bir anda gerildi. Serhat’a savurduğu tekme nedeniyle yan hakem Evren Dölek’in uyarısıyla oyundan atılan tecrübeli futbolcu, orta hakem Muhittin Boşat’a uzun süre itiraz etti. Ali Eren, Serhat’ın da kırmızı kart görmesi gerektiğini savunup, "Suratıma dirsek attı, ama bunu gören olmadı. Böyle haksızlık görmedim" dedi. 
     YÖNETİCİ Mete Düren de hakeme yüklendi. Düren, "Sezon başından bu yana MHK maçların sonucunu belirliyor. Ali Eren’in davranışı yanlış. Ancak hakem ya ikisini atacaktı, ya da iki sarı kart çıkaracaktı. Biz onca emek veriyoruz. Bunlar heba olup, gidiyor. İlk yarıda Fenerbahçe’nin birçok oyuncusu kart görmeliydi. Maç koptu, daha sonra kırmızı gösterdi. Böyle çifte standart olmaz" diye konuştu. 
     
Stat doldu      BEŞİKTAŞLI taraftarlar stadı tıka basa doldururken, bilet bulamayan birçoğu dışarda kaldı. Kapalı tribünün önünde bilet bulmak için uzun kuyruklar oluştu, trafik aksadı. Polis, tıkanan yolu trafiğe açmak için yoğun uğraş verdi. Bu arada bazı stat kapılarından çok sayıda kaçak seyircinin içeri alındığı belirtilirken, özellikle numaralı tribünde birçok futbolseverin derbiyi ayakta izlemesi dikkat çekti. 
     
     



 SPOR 
































</TEXT>
</DOC>
