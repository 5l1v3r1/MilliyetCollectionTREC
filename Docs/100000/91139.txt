<DOC>
<DOCNO> 91139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/spor/spo27.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli kapris 
</HEADLINE>
<TEXT>

     MURAT AĞCA 

     TÜRKİYE, yıldız atletlerinin milli takımda yer almaması nedeniyle Avrupa 1. Ligi’ne veda etme tehlikesiyle karşı karşıya kaldı. Slovakya’nın Bystrica kentinde 22 - 23 Haziran’da yapılacak Avrupa Milletler Kupası yarışmaları öncesi, Süreyya Ayhan, Elvan Can, Nora Güner ve Ebru Kavaklıoğlu gibi elit atletler çeşitli bahanelerle milli takıma girmediler. Yakın geçmişte para ödüllü büyük şampiyonalara katılan bu isimlerin milli formayı reddetmesi şaşkınlık yarattı. 
     HENÜZ iki hafta önce Cezmi Or’da rekor kıran Elvan, sakatlık bahanesiyle bir anda ortadan kayboldu. Dünya Şampiyonası’nda final koştuğundan beri görünmeyen Ayhan’ın müzmin sakatlığı aniden nüksetti. Rusya’da devletin parasıyla iki kez ameliyat olan Kavaklıoğlu’dan hiç haber çıkmadı. Güner ise formsuz bahanesiyle takıma alınmadı. Avrupa Şampiyonası’nı düşünüp, milli takımdan kaçan yıldız sporcuların yokluğunda Türkiye’nin ligde kalma şansı da iyice zorlaştı. 
     



 SPOR 


































</TEXT>
</DOC>
