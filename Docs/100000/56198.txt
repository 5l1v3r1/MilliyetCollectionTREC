<DOC>
<DOCNO> 56198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/08/son/sonspo01.html </URL>
<DATE> 2001/12/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum "Bize şampiyonluğun favorisi diyenler rüya görüyor" 
</HEADLINE>
<TEXT>

     Beşiktaş Teknik Direktörü Christoph Daum, Gençlerbirliği maçının bekledikleri gibi zor geçtiğini, buna rağmen kazanmanın mutluluğunu yaşadıklarını söyledi. 
     Daum, maç sonrasında düzenlediği basın toplantısında, bu karşılaşmayı kazanacaklarına inandıklarını belirterek, ''Rakibimizle geçen sezon oynadığımız 3 maçı da kaybetmiştik. Dolayısıyla bu akşam kazanmamız önemliydi. Baya ölü toptan bize 3 puan kazandıran golü attı. Myhre de kalesini iyi korudu'' dedi. 
     Son haftalarda inandırıcı bir galibiyet serisi yakaladıklarını kaydeden Daum, artık tabelanın üst sıralarına bir adım daha yaklaştıklarını ifade etti. 
     
     "Sözler tutulmuyor" 
     Daum, bir gazetecinin ''Galibiyetler geliyor, ama takımda hala bazı eksikler görülüyor. Buna ne diyorsunuz '' sorusuna şöyle yanıt verdi 
     ''Neyin eksik olduğunu haftalardır söylüyorum. Bugün iddia ediyorum. Eğer Fevzi bazı topları içeri almasaydı yeni bir kaleciye de sahip olamayabilirdik. Aylar öncesinden sözü verilen taze kan hala alınamadı ve sözler tutulmadı.'' Tamer'in uzun zamandır sakat olduğunu, Stavrum'un da ameliyat olacağını belirten Daum, ''Nihat'ı da vermek durumundayız. Ayrıca Tümer de cezası nedeniyle oynayamadı. Burada Beşiktaş'ın geleceği söz konusu. Ancak benim söylediklerim yanlış yönlere çekiliyor'' diye konuştu. 
     
     Şampiyonluk rüyası 
     Alman teknik adam, ''Rüya görenler bize şampiyonluğun favorisi diyor, ama ben rüya görmüyorum'' derken, biri defans, biri de ofans olmak üzere iki oyuncu transfer edilmesini istediğini söyledi. 
     Transferini istediği oyuncuların takıma katkısı olacak futbolcular olması gerektiğini vurgulayan Daum, ''Bu futbolcuların da belli bir bedeli var. O para da bizde mevcut değil. Her şeye rağmen, şu anki takımıma tebrikler yağdırıyorum. Çünkü görevlerini eksiksiz şekilde yerine getiriyorlar'' dedi. 
     
     İstifa sinyali sürdü 
     Bir gazetecinin ''Siz ısrarla oyuncu istiyorsunuz. Ama yönetim de ısrarla almıyor. Eğer yeni transferler yapılmazsa bu kadroyla yola devam eder misiniz '' sorusuna Alman teknik adam, ''Alınabilecek yeni bir oyuncu yoksa sihirbazlık yapamam. Diğer konuda ise kararımı yeni yıla kadar vereceğim'' diyerek sözlerini tamamladı. 
     
     Beşiktaş'ın gol yemediği ikinci maç 
     Beşiktaş, Gençlerbirliği karşısında aldığı 1-0'lık galibiyetle bu sezon ligde ikinci kez gol yemedi. 
     Siyah-beyazlılar, daha önce 3. haftadaki Diyarbakırspor maçını gol yemeden 4-0 kaparken, diğer tüm maçlarda kalesinde gol görmüştü. 
     
     5 galibiyetlik seri 
     Beşiktaş, Birinci Süper Futbol Ligi'nde üst üste 5. maçını kazandı. 
     Ligin 11. haftasında Çaykur Rizespor maçıyla başlayan galibiyet serisi, Antalyaspor, Malatyaspor, Fenerbahçe ve son olarak da bu akşam Gençlerbirliği galibiyetiyle devam etti. 
     Öte yandan, siyah-beyazlıların, Yimpaş Yozgatspor maçının hazırlıklarına yarın başlayacağı öğrenildi. 
     






</TEXT>
</DOC>
