<DOC>
<DOCNO> 55965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/07/spor/spo11.html </URL>
<DATE> 2001/12/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu 
</HEADLINE>
<TEXT>

     Inter şov 
     İTALYAN Inter, UEFA Kupası üçüncü tur rövanşında İngiliz Ipswich Town’u evinde 4-1 yenerek, dördüncü tura yükseldi. Okan 90 dakika başarıyla forma giyerken, ilk golün pasını veren Emre, son dakikalarda yerini Conceicao’ya bıraktı. Mavi - Siyahlılar’ın gollerini Vieri 3 ve Kallon kaydetti. Ümit’in kadroda yer almadığı Milan ise deplasmanda Sporting Lizbon ile 1-1 berabere kalarak tur atladı. Diğer sonuçlar ve tur atlayanlar şöyle Brondby - Parma 0-3, H.Berlin - Servette 0-3, L.Lovech-AEK 1-1, Lille - Fiorentina 2-0, Lyon - C.Brugge 3-0, PSV - PAOK 4-1, Freiburg - Feyenoord 2-2, Mallorca-Liberec 1-2, Leeds -Grasshopper 2-2. 
     
     İstanbul’a alındı 
     SÜPER Lig’deki Göztepe - Gaziantep maçı, Sarı - Kırmızılı ekibin cezası nedeniyle İstanbul’a alındı. Futbol Federasyonu, cumartesi günü yapılacak olan karşılaşmanın Ali Sami Yen Stadı’nda oynanacağını bildirdi. 
     
     Lewis’ten Tyson’a dava 
     PROFESYONEL boksun iki yıldızı Lennox Lewis ile Mike Tyson mahkemelik oldu. WBC ve IBF Dünya Ağır Sıklet Şampiyonu İngiliz Lennox Lewis, New York’ta mahkemeye başvurarak, ilginç bir gerekçeyle Tyson’ın, 19 Ocak’ta Ray Mercer ile yapacağı maçın durdurulmasını istedi. Lewis, nisan ayında boks tarihinin en yüksek ödüllü dövüşü olması beklenen karşılaşmadaki rakibi Tyson’ın, Mercer karşısında sakatlanma ihtimali bulunduğunu iddia ederek, hakimden Tyson’ı ringe çıkartmayıp bir anlamda dev maça kadar korumasını talep etti. 
     



 SPOR 






















</TEXT>
</DOC>
