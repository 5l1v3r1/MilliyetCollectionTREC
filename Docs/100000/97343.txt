<DOC>
<DOCNO> 97343 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/son/sontur02.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı ailesinin düğün gecesi... 
</HEADLINE>
<TEXT>

     Suikast sonucu öldürülen Özdemir Sabancı'nın oğlu ve Sabancı Holding Perakendecilik Grup Başkanı Demir Sabancı, 1991 Türkiye 2. güzeli Aslıhan Koruyan ile evlendi. 
     Anadolu Ajansı foto muhabirinin görüntü almasına izin verilen Çırağan Sarayı'ndaki törende, genç çiftin nikahını Bakırköy Belediye Başkanı Dr. Ahmet Bahadırlı kıydı. Çiftin şahitliğini ise Demir Sabancı'nın amcası Sakıp Sabancı ile Aslıhan Koruyan'ın dayısı Aytemur Gürtürk yaptı. 
     Çırağan Sarayı'na saat 21.00 sıralarında denizden bir tekneyle gelen genç çift, davetlileri merdivenlerden el sallayarak selamladılar. 
     Sabancı-Koruyan çifti daha sonra, çiçeklerle bezeli takın altından geçerek bahçede hazırlanan nikah masasına oturdular. 
     Bakırköy Belediye Başkanı Bahadırlı'nın ''Dünyalar güzeli prenses kızım'' diye hitap ettiği Aslıhan Koruyan ve ''Genç yakışıklı kardeşim'' dediği Demir Sabancı, evlenmek isteyip istemedikleri sorusuna ''evet'' yanıtını vererek nikah defterini imzaladılar. 
     Bahadırlı'nın, genç çiftin evlilik cüzdanını takdim ettiği Sakıp Sabancı, ''Bu anlamlı ve önemli günde bütün güzellikler sizlerle olsun. Tapuyu tabii ki güzel kızımıza vereceğiz'' diyerek, cüzdanı geline verdi. 
     Demir Sabancı ve Aslıhan Koruyan'ın nikahtan sonra ilk dansı yapmalarının ardından, Sakıp-Türkan Sabancı, Şevket-Hayırlı Sabancı ve gelinin anne-babası Tuluhan Fatma-Atilla Koruyan da dans ettiler. 
     Bu arada, nikah töreni için açılan anı defterine davetliler mutluluk dileklerini yazdılar. 
     Törene, aralarında Doğan Holding Yönetim Kurulu Başkanı Aydın Doğan, Eczacıbaşı Holding Yönetim Kurulu Başkanı Bülent Eczacıbaşı'nın da aralarında bulunduğu yaklaşık 600 davetli katıldı. 
     Genç çiftin, balayını Avrupa'da geçirecekleri öğrenildi. 
     Tören sırasında Çırağan Sarayı'nın çevresinde ve içinde geniş güvenlik önlemleri alınırken, deniz polisinin de kıyıda güvenliği sağladığı görüldü. 
     
     NEW YORK'TA TANIŞTILAR 

     Suikast sonucu öldürülen işadamı Özdemir Sabancı'nın oğlu olan Demir Sabancı ile Aslıhan Koruyan, 1997 yılında New York Cornell Üniversitesi'nde okurken tanışmışlardı. 
     Demir Sabancı, 1993 yılında Boston Üniversitesi'nde Ekonomi ve Uluslararası İlişkiler okuduktan sonra, New York Cornell Üniversitesi'nde master yaptı. 
     Japonya'da Mitsui ve Toyota Motor Corporation'da çalışan Demir Sabancı, Teknosa Genel Müdürlüğü, Sabancı Holding Perakendecilik Grup Başkan Yardımcılığı görevlerinde bulundu. Sabancı Holding Yönetim Kurulu Üyesi olan Demir Sabancı, 1 Nisan 2002 tarihinden geçerli olmak üzere Sabancı Holding Perakendecilik Grup Başkanı olarak atandı. 
     1991 yılında Türkiye 2. güzeli seçildikten sonra Dünya Güzellik 
     Yarışması'nda finale kadar yükselerek altıncı olan ve Avrupa Güzeli seçilen Aslıhan Koruyan, 1996 yılında Texas A M Üniversitesi Ekonomi ve İşletme bölümlerinden mezun oldu. 1998 yılında İtalya SDA Bocconi ve New York Cornell Üniversitelerinde işletme masterını tamamlayan Okuyan, 1998-2000 yılları arasında Johnson Johnson firmasının New York ve New Jersey ofislerinde çalıştıktan sonra, 2000-2002 seneleri arasında Johnson Johnson Medikal firmasının Türkiye ofisinde Ürün Müdürü, daha sonra da Grup Ürün Müdürü görevlerinde bulundu. 
     





</TEXT>
</DOC>
