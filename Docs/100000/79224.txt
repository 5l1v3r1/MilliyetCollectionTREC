<DOC>
<DOCNO> 79224 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/yasam/yas01.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Taammüden cinnet 3 ölü 
</HEADLINE>
<TEXT>

Isparta’da öğretmen Ali Elmacıklı, ayrı yaşadığı ve kıskandığı eşini Çocuğunun hatırı var’ diye affetti ama 3 kişiyi de kurşuna dizdi... 
     ÇETİN KESKİNPALA DHA 

     Isparta’ya bağlı Çukur Köyü İlköğretim Okulu İnkılap Tarihi öğretmeni Ali Elmacıklı 38 ile Defterdarlık’ta çalışan eşi Narin Elmacıklı 39 , şiddetli geçimsizlik nedeniyle bir ay önce ayrı yaşamaya başladı. Karşılıklı boşanma davası açan çiftten Ali Elmacıklı, dün sabah eşinin kendisine göstermediği 3 yaşındaki kızı Bilge’yi görmek istedi. Saat 08.00 sıralarında kızının bakıcısı Mediha Aykut’un evine giden Elmacıklı, dışarıda bir süre bekledi. Bu sırada, kocasından habersiz çocuğunu bakıcıya bırakıp işyerine yönelen Narin Elmacıklı, bir süre sonra silah sesleriyle irkildi. Ali Elmacıklı, kendisine çocuğunu göstermek istemeyen Mediha 63 ve Demir Aykut 66 çiftini tabancayla vurmuştu. 
     
     Seni affettim’ 
     Seken kurşunun sol elini sıyırdığı minik kızı Bilge’yi kucağına alan çılgın öğretmen, yolda silah seslerini duyup geri dönen karısıyla karşılaştı. 
     Önce Seni vuracağım ’ diye bağıran Ali Elmacıklı, ardından kucağındaki yaralı kızını eşine verip, Çocuğun hatırına seni affettim’ diyerek uzaklaştı. Ancak Elmacıklı’nın döktüğü kan henüz bitmemişti. Elmacıklı, koşarak elinde silahla Defterdarlık binasına girince, görenler polise Soygun’ ihbarında bulundu. 
     
     Polise teslim oldu 
     Bu sırada Elmacıklı, eşiyle ilişkisi olduğunu ileri sürdüğü servis şefi Ali Demir 58 ile tartışmaya başladı. Daha sonra ruhsatsız silahını ateşleyen Elmacıklı, 2 çocuk babası Demir’i de vurdu. 
     Tarafları yatıştırmaya çalışan Kaymakkapı Vergi Dairesi Müdür Yardımcısı Recai Çam 52 kalçasından vurulurken, bakıcı Mediha ve Demir Aykut ile Ali Demir, Isparta Süleyman Demirel Üniversitesi Tıp Fakültesi Hastanesi’nde can verdi. 
     Polisin hastaneye kaldırdığı küçük Bilge ile hafif yaralı Çam’ın sağlık durumlarının iyi olduğu bildirildi. Cinayetlerden sonra polise teslim olan Elmacıklı ise, ifadesinde eşinin kendisini mesai arkadaşı Demir ile aldattığını iddia etti. Elmacıklı, bakıcı kadın ile eşini de çocuğunu kendisine vermedikleri için vurduğunu söyledi. 
     



 YAŞAM 














</TEXT>
</DOC>
