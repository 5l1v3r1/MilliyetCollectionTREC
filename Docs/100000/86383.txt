<DOC>
<DOCNO> 86383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/son/soneko22.html </URL>
<DATE> 2002/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rusya da petrolünü Bakü Ceyhan'dan akıtacak 
</HEADLINE>
<TEXT>

     Rusya'nın, Bakü-Tiflis-Ceyhan petrol boru hattına bir ara boru hattı ile bağlanarak, kendi petrolünün bir bölümünü Ceyhan'a çıkarmak üzere ilgili anlaşmaya imza koyduğu bildirildi. 
     Rusya'nın boru hattı inşa firması Rosneftegazstroi ve Gürcistan Uluslararası Petrol Firması GIOC arasında, dün Gürcistan'ın başkenti Tiflis'te ilgili anlaşmanın imzalandığı ifade edildi. 
     GIOC Başkanı Georgi Çanturya, Rus İnterfaks ajansına bugün verdiği demeçte, anlaşmaya konu olan hattı ''Novorossisk-Supsa-Ceyhan hattı'' olarak tanımladı. 
     Bilindiği gibi Novorossisk, Rusya'nın Karadeniz limanındaki en büyük petrol ihraç noktası. Bu limana Rusya'nın kendi petrolünün yanı sıra bir süredir Tengiz-Novorossisk petrol boru hattı ile Kazak petrolü de geliyor. 
     Bugüne kadar Bakü-Tiflis-Ceyhan'a alternatif olarak sunulan Tengiz-Novorossisk, Boğazlar'daki yükü de arttırdı. Türkiye'nin yıllardır Rusya'ya yaptığı, ''sizin petrolünüzü de Bakü-Tiflis-Ceyhan'a aktaralım, Boğazlar'ın yükünü azaltalım'' şeklindeki öneri, Rus tarafında ilk kez kabul görüyor. 
     Rusya bugüne dek, Novorossisk petrolünü gemilerle Bulgaristan'a taşıyıp oradan Yunanistan'ın Ege kıyılarına çıkarma planı üzerinde duruyordu ancak son dönemlerde ilgili Rus resmi firmaları bu planlara karşı çıkmaya başlamıştı. Geçen kasım ayından beri ''Bakü-Tiflis-Ceyhan ekomik değil siyasi bir hattır'' görüşünü terkeden Lukoil, Yukos gibi, hem ülkenin hem de dünyanın önde gelen petrol firmaları, kendi petrollerini bu hatta verebilmek için hükümetin onayını istiyorlardı. 
     Hükümet bu konuda bir açıklama yapmadı, ancak bu anlaşma eğer Rusya tarafından resmi bir açıklama ile yalanlanmazsa, Hükümetin petrol firmalarının talebini kabul ettiğini, politikasını artık köklü biçimde değiştirmiş olduğunu ortaya koydu. Hat, Rusya'nın petrol ihraç imkanlarını daha da arttıracak. 
     Moskova'da gerçekleşen George Bush-Vladimir Putin doruğunda da taraflar, bölgede artık büyük devlet rekabeti gütmeyecelerini, böyle bir rekabetin bölgede gerilimi arttırmaktan başka bir işe yaramadığını belirtmişlerdi. Dorukta, Bakü-Tiflis-Ceyhan da ele alınmış, Bush Putin'e, ''Rus petrolünün uluslararası piyasalara daha büyük miktarlarda çıkması için yardımcı olacağız'' demiş, ayrıca resmen teyid edilemeyen bilgilere göre, Bakü-Tiflis-Ceyhan'dan Rus petrolünün aktarılması için de yararlanılmasını önermişti. 
     
     ORTAKLIK KURDULAR 
     Rus ve Gürcü taraflar, projeyi gerçekleştirmek üzere ortaklık kurdular. Her iki ülkede de, devlet destekli olan bu iki firmanın kurdukları Rus-Gürcü ortaklığı, ''Gruzrosneftegazstroi'' olarak adlandırıldı. Bu ortaklık, boru hattının inşaatı ile ilgili bütün çalışmaları üstlendi. 
     Çanturya açıklamasında, ''bu bağlantı hattı Novorossisk-Gürcistan , Bakü-Tiflis-Ceyhan ana boru hattının bir parçası olarak inşa edilecek'' dedi. 
     Çanturya, anlaşmanın ilgili her tarafın çıkarına olduğunu, Rusya'nın bu ara hat sayesinde yıllık karının 500-600 Milyon dolar olacağını kaydetti. 
     Çanturya, Gürcistan'dan ayrılığı savunan Abhazya'daki soruna da ikkat çekerek, ''hat Abhazya'dan geçerek Bakü-Tiflis-Ceyhan'a bağlanacak. Dolayısıyla inşaat, Abhaz sorununun çözümüne de katkı sağlar, kolaylaştırır'' dedi. 
     Öte yandan anlaşmayla, boru hattı ile ilgili belirli çalışmalar yapacak olan bir Rus-Gürcü bilimsel-teknolojik merkezi de oluşturulacak. 
     Anlaşmanın Rus tarafı olan Rosneftegazstroi, SSCB döneminde, ''Petrol ve Gaz Boru Hattı Bakanlığı'' olarak kurulmuştu. Bu hatların inşaatı ile yükümlü bakanlık daha sonra Rosneftegazstroi adlı kuruluşa dönüştürüldü. Kuruluş, yabancı ülkelerde de inşaatlar gerçekleştiriyor. 
     Rosneftegazstroi firmasının, Bakü-Tiflis-Ceyhan petrol boru hattının inşaatında, Gürcü inşaat firmaları ile birlikte yer alacağı da kaydedildi. 
     
     PUTİN VE ŞEVARDNADZE KONUŞMUŞ 
     Rus İtar-Tass ajansının haberine göre de, bu anlaşmanın ilk tohumu Rusya Devlet başkanı Vladimir Putin ile Gürcistan Devlet başkanı Eduard Şevardnadze arasında geçen Mart ayında Kazakistan'da yapılan görüşmede atıldı. 
     Bu görüşmede taraflar, ''Novorossisk-Supsa-Ceyhan''ın inşa edilmesini görüştüler. Ajansa göre bu ara hattın inşaatı, Bush-Putin doruğunda da ele alındı. 
     





</TEXT>
</DOC>
