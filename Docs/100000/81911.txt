<DOC>
<DOCNO> 81911 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/03/son/sonspo10.html </URL>
<DATE> 2002/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Potada mini dünya şampiyonası İstanbul'da... 
</HEADLINE>
<TEXT>

     ABD'de düzenlenecek 14. Dünya Erkekler Basketbol Şampiyonası öncesinde İstanbul'da, ''Mini Dünya Şampiyonası'' gerçekleştirilecek. 
     Basketbol Federasyonu'ndan yapılan açıklamaya göre, 29 Temmuz-4 Ağustos 2002 tarihleri arasında İstanbul Abdi İpekçi Spor Salonu'nda yapılacak turnuvaya, Türkiye'nin yanı sıra 7 ülke katılacak. 
     Turnuvada A Milli Basketbol Takımı ile birlikte, Angola Afrika Şampiyonu , Cezayir Afrika İkincisi , Arjantin Amerika Şampiyonu , Brezilya Amerika ikincisi , Kanada Amerika üçüncüsü , Çin Halk Cumhuriyeti Asya Şampiyonu ve Yugoslavya Avrupa Şampiyonu mücadele edecek. 
     Açıklamada, 29 Ağustos-8 Eylül 2002 tarihleri arasında ABD'nin Indianapolis kentinde düzenlenecek olan 14. Dünya Erkekler Basketbol Şampiyonası'nda, tarihinde ilk kez mücadele edecek olan Türk Milli Takımı'na, bu turnuvanın ciddi bir hazırlık olanağı sağlayacağı bildirildi. 
     
     GÖNÜLLÜLER ARANIYOR 
     Öte yandan, ''Mini Dünya Şampiyonası'' organizasyonunda görev almak isteyen gönüllülerin başvurularının, bugün başladığı açıklandı. 
     Bu organizasyonda yer almak isteyen gönüllülerin, Basketbol Federasyonu'nun resmi internet sitesi ''www.tbf.org.tr'' adresindeki başvuru formunu doldurarak, e-mail aracılığıyla göndermeleri gerekecek. 
     





</TEXT>
</DOC>
