<DOC>
<DOCNO> 59096 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/son/sondun24.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Uçağa, ayakkabısına gizli patlayıcı ile binen İngiliz dehşeti 
</HEADLINE>
<TEXT>

     American Airlines şirketine ait uçağı havada infilak ettirmek isteyen ABD'de tutuklu İngiliz vatandaşı Richard Reid'in ''yeni bir saldırı biçimi deneme girişiminde bulunduğu'' ileri sürüldü. 
     Reid'in sürekli gittiği Londra'nın Brixton camii imamı Abdülhak Bekir, İngiliz yayın kuruluşu BBC'ye yaptığı açıklamada, Reid'in tek başına hareket etmiş olamayacağını söyleyerek, cezaevindeyken İslamiyet'i seçen bu kişinin, yeni bir saldırı yönteminin denenmesi için kullanıldığını öne sürdü. 
     Reid'in Londra'da çok faal olan köktendinci İslamcılardan etkilendiğini söyleyen Bekir, El Kaide'nin Avrupa'daki ''ruhani lideri'' olduğundan şüphelenilen Ebu Katada veya sürgündeki El Muhacirin örgütünün kurucusu Şeyh Ömer Bekri gibi radikal liderlerin İngiltere'de çok sayıda yandaşı olduğunu, ''bunların sayısının bine ulaşabileceğini'' belirtti. 
     İmam Bekir, ''bu yandaşların içinde, Reid gibi daha ileri gitmeye hazır olanların bulunduğunu'' söyleyerek, ''Reid'in, bu tekniğin başarılı olup olmayacağını görmek için denek olarak kullanıldığını'' kaydetti. 
     The Times gazetesi, Brixton camiinin, 11 Eylül saldırılarında rol almaya hazırlanan, ancak son anda tutuklandığı için eylem dışı kalan Zekeriya Musavi'nin de sürekli gittiği yer olması nedeniyle El Kaide soruşturmasının hedefi haline geldiğine dikkat çekmişti. 
     






</TEXT>
</DOC>
