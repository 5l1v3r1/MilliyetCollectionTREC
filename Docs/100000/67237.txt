<DOC>
<DOCNO> 67237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/12/son/sondun07.html </URL>
<DATE> 2002/02/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Ortadoğu'da çatışmalar bitmiyor, bu sabah da sürdü... 
</HEADLINE>
<TEXT>

     İsrail ordusunun bu sabaha karşı Batı Şeria'da bir Filistin kasabasına düzenlediği operasyonda çıkan çatışmada 1 Filistinli polis öldü. 
     Filistinli güvenlik kaynakları, çatışmada 22 yaşında bir Filistinli polisin İsrail askerlerinin açtığı ateş sonucu öldüğünü belirtirken, İsrail radyosu, çatışmanın tanklar desteğindeki İsrail piyadesinin Halhul kasabasında Filistinli eylemcileri tutuklamak istemesi üzerine çıktığını duyurdu. 
     İsrail askerlerinin, Filistin lideri Yaser Arafat'a bağlı El Fetih hareketinin askeri kanadı Tanzim üyesi Halid Nebil Zamari isimli bir militan ile kardeşini tutukladıkları belirtildi. 
     Filistinli görgü tanıkları, İsrail askerlerinin ayrıca 3 evi yıktıklarını ve otomobillere hasar verdiklerini bildirirlerken, İsrail radyosu, yıkılan evlerden birinde roketatar imal edildiğini duyurdu. 
     İsrail ordusu, ayrıca Batı Şeria'nın E-ram bölgesinde de dün gece 10 Filistinli zanlıyı gözaltına aldığını bildirdi. 
     Kudüs'ün kuzeyindeki, İsrail kontrolü altındaki bölgede gözaltına alınanların İsrail karşıtı eylemlere karıştıklarının sanıldığı belirtildi. 
     






</TEXT>
</DOC>
