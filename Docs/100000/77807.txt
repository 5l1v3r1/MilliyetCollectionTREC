<DOC>
<DOCNO> 77807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/son/sonspo04.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray PAF'ından sessiz sedasız İsviçre Birinci Ligi'ne uçtu 
</HEADLINE>
<TEXT>

     Galatasaray'ın altyapısında amatör olarak futbol oynayan İzzet Akgül, sessiz sedasız İsviçre Birinci Ligi takımlarından FC Sion'a transfer oldu. 
     Galatasaray'da A Takıma giremeyen 1982 doğumlu olan İzzet, PAF takımında oynarken, yaklaşık 2 ay önce futbol yaşantısını Avrupa'da devam ettirme şansını yakaladı. 
     Menajeri vasıtası ile FC Sion'dan teklif alan forvet oyuncusu, amatör olarak oynarken, bir anda profesyonel sözleşmeye imza attı. 
     İsviçre Ligi'nde zor günler yaşayan FC Sion'da birçok maça ilk 11'de çıkan İzzet Akgül, antrenör Laurent Roussey'in en güvendiği isimlerin arasında yer alıyor. 
     İzzet'in FC Sion ile sezon sonuna kadar sözleşmesinin bulunduğu belirtilirken, genç futbolcunun Fransa'nın Montpellier takımından da transfer teklifi aldığı bildirildi. 
     Galatasaray altyapısından FC Sion'a transfer olan İzzet Akgül'ün menajeri Doğan Ercan, İzzet'in, Belçika Ümit Milli Takımı'ndan teklif aldığını söyledi. 
     Ercan, Belçika doğumlu olan ve Türkiye Cumhuriyeti vatandaşlığının yanı sıra, Belçika pasaportuna da sahip İzzet'in, öncelikle Türkiye Ümit Milli Takım'da oynamak istediğini kaydetti. 
     






</TEXT>
</DOC>
