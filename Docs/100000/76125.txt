<DOC>
<DOCNO> 76125 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/03/yasam/yas01.html </URL>
<DATE> 2002/04/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Eyvallah’ dedi ve ölüme gitti 
</HEADLINE>
<TEXT>

Görünürde derdi yok gibiydi, polisle pazarlığa da girişmedi... Hamza Culum hayata son kez baktı ve boğazın sularına atladı 
     DİNÇER ŞEREF İstanbul 

     Boğaziçi Köprüsü bir kez daha intihara vesile oldu... Taksiyle geldiği köprünün korkuluklarına tırmanan 24 yaşındaki Hamza Culum, çevresine son bir kez daha baktı ve kendini boşluğa bıraktı... 
     Hamza, 10 yıl önce geldi Malatya’dan İstanbul’a... Amcasının Sultançiftliği’ndeki tekstil atölyesinde makineci olarak işe başladı. İstanbul’a geldiğinden beri annesini hiç görmeyen Culum, 3 abisiyle birlikte Esenler’de bir bek r evine çıktı. 
     Dün sabah işe geldiğinde gergindi. "Boğazım ağrıyor. Doktora gideceğim" diyerek çıktı. Saat 11.00 sıralarında geldiği Boğaziçi Köprüsü’nün Beylerbeyi ayağı yakınlarında taksiden indi. 
     
     Sigarayı reddetti ve... 
     Koşarak korkuluklara tırmanan Hamza, sık sık denize bakıyordu. Polis, Culum’a bir sigara ikram ederek, "Gel, üşüdün. Bir çay içelim, derdini anlat" dedi. Ama o, son kez insanlara baktı ve "Hepinize eyvallah" diyerek atladı. Kısa bir süre deniz üstünde kalan Hamza’nın cesedi, Deniz Polisi olay yerine ulaşamadan sulara gömüldü. 
     
     Taksici kaçtı 
     Hamza Culum’u köprü üzerinde bırakan taksi şoförünün, müşterinin intihar edeceğini düşünüp olay yerinden kaçtığı öğrenildi. Kardeşinin ölüm haberiyle fenalık geçiren Ramazan Culum ise "Kardeşim psikolojik tedavi görüyordu. Dün gece hastaneden alarak eve götürdük. Böyle bir şeyi hiç düşünmemiştik, inanamıyorum" diyordu. 
     Çalışma arkadaşları da Hamza’nın hiç borcunun olmadığını dile getirerek, "Kız arkadaşı yoktu. Boş zamanlarında bilardo oynamayı çok severdi" dedi. 
     

</TEXT>
</DOC>
