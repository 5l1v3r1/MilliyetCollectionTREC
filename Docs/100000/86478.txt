<DOC>
<DOCNO> 86478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/spor/spo03.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransız ihtilali 
</HEADLINE>
<TEXT>

Galatasaray, savunmada sıkıntı yaşamamak amacıyla iki tecrübeli yıldızı gündemine aldı. Marsilya’da forma giyen Leboeuf ve Manchester United’dan ayrılan Blanc’la temasa geçildi 
     HALİL ÖZER 

     Terim istiyor 
     SARI - Kırmızılı ekip, yeni sezonda rakipleri karşısında öncelikle defans güvenliğini elde tutmayı planlıyor. Bu bölge için takviye arayışını hızlandıran yönetim, Teknik Direktör Fatih Terim’in isteğiyle Brezilya ve Kuzey Afrika’dan sonra şimdi de rotayı Fransa’ya çevirdi. Birçok oyuncuyu takibe alan Galatasaray, iki tecrübeli isme öncelik verdi. Yönetim, Marsilya’da forma giyen Leboeuf ve Manchester United’dan ayrılan Blanc’ın peşine düştü. 
     
     İkna çabaları 
     ÖZELLİKLE Leboeuf üzerinde duran yönetim, Fransız Milli Takımı’nın da değişmez isimlerinden biri olan başarılı futbolcuyu ikna etmeye çalışıyor. Dünya Kupası’nda görev almayacak olan Blanc’ın ise futbolu bırakmayı düşünmesi sıkıntı yaratıyor. Yönetim, emektar yıldızın bir yıl Galatasaray’da oynamasını sağlamaya çalışacak. Ayrıca PSG’nin forvetinde görev alan Cisse ile 21 yaşındaki Mendy ve Didier Domi’nin isimleri üzerinde de duruluyor. 
     
Blanc kimdir      FRANSA’NIN emektar yıldızı, gittiği her takımda forma bulurken, oynadığı futbolla da gençlere parmak ısırtıyor. Bir sezon forma giydiği Manchester United ile bağlarını koparan Blanc, 1.92’lik boyuyla hava toplarında rakiplerine büyük bir üstünlük sağlıyor. 37 yaşındaki kurt libero, 97 kez milli formayı giydi ve ağları da 16 kez sarsmayı başardı. 
     
Leboeuf kimdir      DÜNYA Kupası’nda Fransız Milli Takımı’nda yer alacak olan Frank Leboeuf, istikrarlı görüntüsüyle ön plana çıkıyor. 34 yaşında 1.83 boyundaki tecrübeli futbolcu, defans - orta saha arasında iyi bir organizatör görevi üstleniyor, Marsilya’daki performansıyla da göz dolduruyor. Leboeuf’un, 45 kez giydiği milli forma altında üç golü bulunuyor. 
     
Nanni geliyor      CÜNEYT KARAKAYA 

     SARI - Kırmızılı yönetim, Jancker ve Nouma’dan sonra forvet bölgesi için en ciddi aday olarak gördüğü Arjantin’in Velez Sarsfield kulübünün genç santrforu Roberto Nanni ile prensipte anlaştı. Bu sezon 33 maçta 12 golü bulunan ve bir kez de milli formayı giyen 20 yaşındaki Nanni’nin bonservisinin yüksek olması nedeniyle kiralanacağı bildirildi. Özellikle son iki ayda büyük çıkış yakalayan genç santrfor, performansıyla diğer Avrupa kulüplerinin de dikkatini çekmişti. 
     



 SPOR 


























</TEXT>
</DOC>
