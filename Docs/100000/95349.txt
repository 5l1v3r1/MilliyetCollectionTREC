<DOC>
<DOCNO> 95349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/12/son/sonspo08.html </URL>
<DATE> 2002/07/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalyan futbolunda maddi sıkıntı futbolcuları üzecek... 
</HEADLINE>
<TEXT>

     Bütçelerinde büyük maddi kriz yaşayan İtalyan futbol kulüpleri, futbolculara ödenen astronomik maaşları azaltmayı planlıyor. 
     İtalya Birinci ve İkinci Lig takımlarının temsil edildiği kulüplerin bütçelerinin kontrol altında tutulmasını esas alan Lega Calcio'nun başkanlığına seçilen AC Milan'ın 2. başkanı Adriano Galliani, ilk açıklamasında futbolcuların maaşlarının oldukça yüksek olmasını ön plana çıkardı. 
     Galliani, ''futbolcuların maaşlarını azaltmalıyız'' derken, tüm kulüplerin yöneticilerinden bu görüşe destek geldi. Galliani verdiği rakamlarda, son 4 yılda birinci lig takımlarında futbolculara ödenen sözleşme tutarlarının iki kat artarak 417 milyon Euro'dan 868 milyon Euro'ya çıktığını belirtti. 
     Lega Calcio başkanı, kulüplerin toplam bütçe açığını 710 milyon Euro olarak açıklayıp, her kulübün futbolculara daha az maaş vermenin yollarını aradığını savundu. 
     Futbolcular Sendikası Başkanı Sergio Campana da, Galliani'nin önerisini ciddiye aldıklarını kaydederek, ''Sonuçlara bağlı kontratlar yapılıp, 2. lige düşen takımların futbolcuların maaşından yüzde 20 kesinti yapılmalı. Bu performansa göre diğer futbolcular içinde geçerli olmalı'' dedi. 
     Campana, maaş kesintisinin herhangi bir yasal gerekçeye bırakılmadan futbolcular ile kulüpleri arasında konuşularak çözülmesinden yana olduklarını kaydetti. 
     Bu arada İtalya'da birinci lig takımları arasında en fazla maaşı İnter'de oynayan Uruguaylı Alvaro Recoba'nın olduğu belirtildi. Sezon başına 8 milyon euro alan 26 yaşındaki Recoba'nın altındaki sıra şöyle oluştu 
     Gabriel Batistuta ve Francesco Totti Roma 6 milyon Euro. 
     Allessandro Del Piero, Pavel Nedved, Lilian Thuram Juventus ve Christian Vieri İnter 5 milyon Euro. 
     Ronaldo İnter 4.5 milyon Euro. 
     Paolo Maldini ve Andriy Shevchenko Milan 4 milyon Euro. 
     Yüksek maaşlı futbolcular arasında 2 milyon Euro ile Parma'da oynayan Hakan Şükür'de yer alıyor. Birinci lig takımlarından en düşük maaşı alan futbolcular Chievo takımından olurken, Andrea Cupi, Maurizio D'Angelo, Federico Cossato'nun 150 bin Euro aldıkları belirtildi. 
     





</TEXT>
</DOC>
