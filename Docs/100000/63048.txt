<DOC>
<DOCNO> 63048 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/19/guncel/gun07.html </URL>
<DATE> 2002/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatımı spastik çocuklara adadım’ 
</HEADLINE>
<TEXT>

     LEYLA ATAMAN İstanbul 

     Özel sağlık sektöründe, bir ilk olan "Spastik Çocuk Polikliniği" Acıbadem Hastanesi’nde hizmete açıldı. 
     Kliniğin açılışında konuşan Metin Sabancı Vakfı Yönetim Kurulu üyesi Dilek Sabancı, ülkemizde 500 bin spastik çocuk olduğunu belirterek, "Bu merkezle 50 - 100 bin çocuğa bile ulaşılması, tedavi edilmesi ve ilerlemelerinin sağlanması çok önemli. Ben kendim de bir spastik olarak bu önemli hastalıkla savaşan ve kendimi spastik çocuklara adamış biriyim" dedi. 
     Metin Sabancı Spastik Çocuk Merkezi ile bir ilki gerçekleştirdiklerini de söyleyen Sabancı, "Türkiye’de 2.5 milyon engelli çocuğun olduğu düşünülürse, hayat her zaman bu çocuklar için savaşmak demektir. Bu savaşa ben ve ailem gönül verdik" diye konuştu. 
     Beyin Cerrahisi uzmanı Prof. Dr. Memet Özek de, beyinlerinde doğumsal olarak kalıcı hasar meydana gelen bu çocukların yürümekte ve hareket etmekte kaslarındaki sertlik nedeniyle zorluk çektiklerini belirtti. Gebelikte kullanılan ilaçların, enfeksiyonların, erken ve zor doğumların spastikliğe neden olabileceğini kaydeden Özek, erken tedaviye başlanması halinde 0-3 yaş grubunda başarılı sonuçlar elde ettiklerini söyledi. 
     



 GÜNCEL 



















</TEXT>
</DOC>
