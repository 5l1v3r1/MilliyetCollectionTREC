<DOC>
<DOCNO> 90423 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/18/guncel/gun01.html </URL>
<DATE> 2002/06/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Turizmciler boşuna ümitlendi 
</HEADLINE>
<TEXT>
Nuh Tufanı meğer Karadeniz’de olmamış 
Marmara’yı inceleyen Prof. Abrajano, "Akdeniz ve Karadeniz sularının çok daha önce karıştığını saptadık" dedi 
     DIŞ HABERLER SERVİSİ 

     Amerikalı deniz jeologları William Ryan ve Walter Pitman tarafından 1996’da ortaya atılan "Nuh Tufanı Karadeniz’de oldu. 7 bin 500 yıl önce Akdeniz’in suları buzulların erimesiyle taşarak Boğazlar’dan Karadeniz’e aktı" şeklindeki teoriye itiraz var. 
     Marmara Denizi’nde dip araştırması yapan Amerikan Rensselaer Politeknik Enstitüsü’nden Profesör Jun Abrajano, dip çamurlarının ve çökeltilerin analiz edilmesi sonucu Akdeniz ve Karadeniz sularının 10 bin yıl önce birbirine karıştığını söyledi. 
     
     2 bin yıl sürdü 
     Nuh Tufanı teorisinde dile getirilen "Akdeniz suları Karadeniz’e Niagara Çağlayanı’ndan 200 kere daha şiddetli aktı" görüşünün de doğru olmadığını savunan Abrajano, Akdeniz ve Marmara’dan su akışının çok yavaş gerçekleştiğini ve en az 2 bin yıl sürdüğünü belirtti. 
     
     10 bin yıl önce oldu 
     Abrajano, "Nuh Tufanı doğru olsaydı Marmara ve Karadeniz sularının 7 bin 500 yıldan önce karışmamış olması gerekirdi. Oysa bulgular bu olayın 10 bin yıl önce başladığını gösteriyor" dedi. Abrajano’nun araştırması, Deniz Jeolojisi adlı uluslararası bilimsel dergide yayımlanacak. 
     



 GÜNCEL 

















</TEXT>
</DOC>
