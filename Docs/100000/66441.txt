<DOC>
<DOCNO> 66441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/son/sonspo11.html </URL>
<DATE> 2002/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe Yozgat maçı hazırşlıklarını sürdürdü 
</HEADLINE>
<TEXT>

     Fenerbahçe, Yimpaş Yozgatspor maçının hazırlıklarını bu sabah yaptığı idmanla sürdürdü. 
     Teknik direktör Werner Lorant yönetiminde, Samandıra Tesisleri'nde yapılan ve yaklaşık 1,5 saat süren idmanda sarı-lacivertli futbolcular, top çalışmasının ardından, taktik ağırlıklı bir antrenman yaptı. Futbolcular idmanı şut ve kısa mesafeli depar çalışmasıyla tamamladılar. 
     Taktik çalışması sırasında Lorant, oyunu sık sık durdurarak, futbolcularını uyardı. 
     Alman teknik adam, bir pozisyonda Mustafa Doğan'ın kazandığı topu, aynı gruptaki arkadaşlarının kaybetmesi üzerine çalışmayı durdurarak, ''Mustafa Doğan tüm gücünü kullanarak topu kazandı. Siz çok çabuk kaybettiniz. Biraz daha dikkatli ve ciddi olun'' diye oyuncularına antrenör Oğuz Çetin'in çevirisiyle uyarıda bulundu. 
     Çalışmada futbolcuların oldukça hırslı ve neşeli oldukları gözlendi. 
     Sarı-lacivertli takım, Yimpaş Yozgatspor maçı için yarın Ankara üzerinden Yozgat'a gidecek. 
     Fenerbahçe'nin bu sabahki çalışmasında Oktay, ayak bileğindeki ağrıları nedeniyle idmanı yarıda bıraktı. 
     Ligin ilk yarısının sonlarına doğru geçirdiği fıtık ameliyatı sonrası uzun süredir sahalardan uzak kalan ve takımının Kocaelispor ile yaptığı son lig maçında oyuna ikinci yarı dahil olan Oktay, bugün idmanın son bölümündeki şut çalışmasına katılmayarak, teknik direktör Werner Lorant'tan izin alıp, tesislere gitti. 
     Golcü futbolcunun durumunun ciddi olmadığı bildirildi. 
     






</TEXT>
</DOC>
