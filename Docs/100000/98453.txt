<DOC>
<DOCNO> 98453 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/yozer.html </URL>
<DATE> 2002/07/28/ </DATE>
<TIME>  </TIME>
<AUTHOR> HALİL ÖZER  </AUTHOR>
<HEADLINE>
Eksikleri görme 
</HEADLINE>
<TEXT>

     Galatasaray Teknik Direktörü Fatih Terim bu maç öncesi takımını 1.5 gün dinlendirdi. Belli ki amacı son hazırlık maçında takımın gerçek gücünü görmekti. Doksan dakika sonunda da istediklerini hemen hemen aldı. 
     Auxerre Fransa Ligi’nin en iyi takımlarından birisi. Hele Cisse denen bir adam var ki, 21. yüzyılın santrforu. Fransa’da geleceğin yıldızı ilan edilen bu adamı durdurmak çok zor. Onu görenler bir daha santrfor aramaz. Çünkü kimsenin içine sinmez. Ama bir de Ümit Karan vardı. Beklenen patlamayı yaptı. Birbirinden şık üç güzel gol attı. Kale önündeki tek top vuruşları ona yakışandı. Kolay değil onun işi. Üstüne durmadan forvet aranıyor ve bu çocuğun aklı hep orada. Ama dün kulübeye "ben oynarım" mejasını gönderdi. 
     Galatasaray sahanın her yerinde pres yaptı. Diğer maçlarda presin karşılığını alamıyordu. Ama bu kez aldı. Uzun fizikli Fransız savunmasının önünde yerden, akıllı paslar işi bitirdi. Ümit Karan gibi bir diğer yıldız Sarr ise müthiş enerjisi ile dikkati çekti. Savunmada etkili olduğu kadar hücumda da çok iyiydi. 
     Terim’in bu seneki sistemi belli. Önce rakibi presle yoracak, sonra da sinsi sinci vuracak. Bu ana tema olacak. Ancak gerilimi yüksek maçlar Galatasaray’ı bekliyor. Bu kadro ne denli kaldırabilir, bilinmez. Orta sahanın mimarı ilan edilen Felipe asla takım kurtaran oyuncu değil. Savunma süratli adamlar karşısında çok tekliyor. Ve bol bol alan bırakıyor. 
     Sanırız Terim de bu açıkları görmüştür. Önünde süre azaldı, gedikleri kapaması gerek. Ama şu var ki Galatasaray’ın iyi yolda olduğunu ve sistemin yeni oturduğunu söyleyebiliriz. 
     



 SPOR 




















</TEXT>
</DOC>
