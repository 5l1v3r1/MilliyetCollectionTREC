<DOC>
<DOCNO> 65243 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/31/son/sontur08.html </URL>
<DATE> 2002/01/31/ </DATE>
<TIME>  </TIME>
<AUTHOR>  </AUTHOR>
<HEADLINE>
900'lü hatlara geçtiğimiz yıl 30 trilyon ödedik 
</HEADLINE>
<TEXT>

     Ulaştırma Bakanı Oktay Vural, 900'lü telefon hatlarının sadece şifresi olan aboneler tarafından aranabilmesine olanak sağlayan bir düzenleme üzerinde çalıştıklarını bildirdi. 
     Vural, DSP İstanbul Milletvekili Erol Al'ın yazılı soru önergesini yanıtladı. 
     Sahte aboneler ve Türk Telekom'un diğer aboneleri adına 900'lü hatlar kullanılıp, ''büyük paralar kazanmak amacıyla çeteler oluşturulduğu ve bunlara bazı görevlilerinin de göz yumduğu'' iddialarının araştırıldığını belirten Vural, bu tür olayların üzerine kararlı bir şekilde gittiklerini kaydetti. 
     Vural, telefonların her zaman 900'lü hatlara kapatılabileceğini, ayrıca Türk Telekom'un 444 1 444 numaralı Müşteri Hizmetleri Servisi'nden bu işlemin yaptırabileceğini dile getirdi. Abonelerin bu konuda sürekli uyarıldığını anlatan Vural, ''Ayrıca, kırsal alandaki tüm aboneler, ayrıntılı fatura veremeyen santral abonelerinin telefonları 900'lü hatları kapatılmıştır'' dedi. 
     
     Abonenin korunması 
     Ulaştırma Bakanı Vural, abonenin korunması yönündeki çalışmalar konusunda şu bilgileri verdi 
     ''Türk Telekom ile servis sunucu firmalar arasında imzalanan sözleşme ve alınan taahhütname gereğince tahsil edilemeyen alacaklar firmaların gelirlerinden kesilmektedir. Bu nedenle firmaların sahte isimler adına telefonlar ile suni aramalar yaptırmaları halinde maddi olarak bir kazançları olmayacağı gibi tespiti halinde de sözleşmeleri feshedilmektedir. 
     Şubat 2002 itibarıyla 900'lü firmalarla yapılan sözleşmeler yenilecek olup, yeni sözleşmelerde 900'lü numaraların şifresi olan aboneler tarafından aranabilmesi şeklinde bir düzenleme yapılmak üzerinde çalışmalar sürdürülmektedir.'' 
     
     Kontr takibi 
     Vural, tüm Telekom santrallarında abonelerin ilerleyen kontörlerinin günlük takibe alındığını, geçmiş aylara göre kontörü büyük ölçüde artan abonelerin uyarıldığını dile getirdi. Bu durumda isteyen abonenin hattının görüşmeye kapatıldığını veya ara fatura düzenlenebildiğini anlatan Vural, şunları kaydetti 
     ''Bu uygulama sonucunda, abonenin bilgisi dışında yapılan 900'lü kaçak görüşmeler günlük olarak tespit edilebilmektedir. Sözkonusu uygulamanın tek merkezden otomatik olarak yapılması amacıyla santrallarda gerekli yazılım ve donanım ilavesi için çalışmalar sürdürülmektedir. 
     Abone hattından 'saplama' olarak kaçak görüşmenin yapıldığının Telekom ekiplerince tespit edilmesi durumunda, abonenin önceki aylardaki ortalama fatura tutarlarına göre faturası yeniden düzenlenmektedir.'' 
     
     Şirketler kazandı 
     Vural'ın verdiği bilgiye göre, 900'lü hat mesaj servislerinin aranması karşılığında abonelerden 2000 yılında 12 trilyon 720 milyar 898 milyon lira, 2001'de ise 30 trilyon 439 milyar 4 milyon lira 
     tahsil edildi. 
     Türk Telekom, tahsil edilen bu paralardan 900'lü hat işleticilerine 2000 yılında 9 trilyon 454 milyar 750 milyon lira, 2001 yılında ise 22 trilyon 278 milyar 817 milyon liralık ödeme yaptı. 
     900'lü hat aramalarından Türk Telekom'un sağladığı gelir 2000 
     yılında 3 trilyon 266 milyar 148 milyon lira, 2001 yılında ise 8 trilyon 160 milyar 636 milyon lira oldu. 
     






</TEXT>
</DOC>
