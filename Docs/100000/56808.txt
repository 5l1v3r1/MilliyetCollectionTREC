<DOC>
<DOCNO> 56808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/12/son/soneko01.html </URL>
<DATE> 2001/12/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Memura Ocak'ta yüzde 10 zam öngören bütçe tasarısı kabul edildi 
</HEADLINE>
<TEXT>

     2002 yılında memur maaşlarında 
     uygulanacak aylık katsayı 27.420, taban aylığı göstergesi ise 179.000 lira olarak uygulanacak. Buna göre memur maaşlarında Ocak ayında yapılacak artış yüzde 10 ile sınırlı kalacak. TBMM Genel Kurulu'nda 2002 Yılı Genel ve Katma Bütçe Kanun Tasarısı kabul edildi. Buna göre, 2002 yılında memur maaşlarındaki aylık katsayı 1 Ocak-30 Haziran 2002 tarihleri arasında 27.420, taban aylığı göstergesi ise 179.000 lira olarak uygulanacak. Sözleşmeli personelin tavan ücreti ise 1 milyar 200 milyon 500 bin lira olacak. Memur maaşlarına 2002'nin ilk yarısında yüzde 10 oranında zam yapılacak. Enflasyonun bu oranı aşması durumunda aradaki fark memur maaşlarına ek zam olarak yansıtılacak. 2002 yılının ikinci yarısında bu uygulamanın aynı şekilde yürütülmesi konusunda Bakanlar Kurulu yetkili olacak. 
     
     Kurul yöneticilerinin yolluğu 
     Özel kanunlarla kamu tüzel kişiliği olarak kurulan kurul, üst kurul, kurum, enstitü, fon ve benzeri adlarla kurulan kurum ve kuruluş yöneticilerine yapılacak ödemelere üst sınır getirildi. 
     Buna göre, bu tüm kurumların başkan ve üyeleri ile personelin yurt içi ve yurt dışı günlükleri emsali devlet memurları için öngörülen miktarın 1.5 katını geçemeyecek. 
     Temsil ve ağırlama giderlerinin yıllık toplamı ise başkan ve üyeler ile temsil yetkisine sahip personelin bir aylık ortalama net ücretinin iki katından fazla olamayacak. Temsil yetkisine sahip personelin unvan ve sayıları, karar organlarınca toplam personel sayısının yüzde 5'ini geçmemek üzere Ocak ayında belirlenecek. 
     
     2002 bütçesi... 
     2002 yılı konsolide bütçesinde 97 katrilyon 831 trilyon lira 
     harcama, 70 katrilyon 918 trilyon lira gelir bütçe açığının ise 26 katrilyon 913 trilyon lira olması öngörülüyor. Bütçede vergi gelirleri 57 katrilyon 911 trilyon lira, vergi dışı gelirler 6 katrilyon 907 trilyon lira, özel gelir ve fon gelirleri 6 katrilyon lira, katma bütçe gelirleri ise 300 trilyon lira olarak yer aldı. Bütçede, personel ödenekleri 17 katrilyon 125 trilyon lira, diğer cari ödenekler ise 7 katrilyon 303 trilyon lira olarak belirlendi. Bütçede, 2 katrilyon 430 trilyon liralık yatırım ödeneği öngörülürken, 70 katrilyon 971 trilyon lira ise transfer kalemi olarak yer aldı. 
     
     Bütçe hedefleri 
     2002 Mali Yılı Bütçe Kanunu Tasarısı genel gerekçesinde, 2002 sonu 
     itibariyle enflasyon oranının TÜFE'de yüzde 35, TEFE yüzde 31 düzeyine çekilmesinin hedeflendiği belirtildi. Buna göre, bütçe açığının GSMH'ya oranının da yüzde 9.6 seviyesine çekilmesi öngörülüyor. Bütçe açığını sağlam gelir kaynaklarıyla finanse etmek, kamu kaynaklarının etkin kullanımını sağlamak, cari işlemler açığının kontrol altına alınabilmesi için kamu maliyesinde gerekli önlemleri almak, ihracatın artmasına yönelik olarak bütçeden gerekli desteği sağlamak da bütçe hedefleri arasında yer alıyor. 
     






</TEXT>
</DOC>
