<DOC>
<DOCNO> 65603 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/son/sontur14.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Böyle cinayet duyulmadı... Kurbanını parçalayıp saksılara gömdü 
</HEADLINE>
<TEXT>

     Ataşehir'de, iş ortağı Ali Cafer Lüle'yi uyku ilacı ile uyutup öldürdüğü belirlenen Mert Kulabaş yakalandı. 
     Parçalara böldüğü cesedi ortadan kaldırmak için saksılara dolduran Kulabaş'a yardım ettikleri gerekçesiyle TEMA Vakfı Genel Müdür Yardımcısı olan babası Erkan Kulabaş ile annesi ve kardeşi de gözlem altına alındı. 
     İstanbul Organize Suçlar Şube Müdürlüğü yetkililerinden alınan bilgiye göre, emekli hakim Hıdır Lüle'nin oğlu Ali Cafer Lüle ile bir süredir ortak bahçe peyzaj işleri yapan Mert Kulabaş arasında para alışverişinden doğan anlaşmazlık sonucu tartışma çıktı. 
     Bu nedenle ortağına öfkelenen Kulabaş, yaptığı plan gereği, Lüle'yi 9 Ocak 2002 günü, Ataşehir Emlak Bankası Konutları Zümrüt Sitesi 18. Blok 8 numaradaki evine davet etti. 
     Evinde içine uyku ilacı koyduğu nescafeyi Hıdır Lüle'ye içiren Mert Kulabaş, kendinden geçen ortağını ekmek bıçağı ile öldürdü. 
     
     Cesedi parçalayıp saksılara koydu 

     Lüle'nin cesedini parçalara ayırarak evde bulunan çeşitli boylardaki saksılara yerleştiren Mert Kulabaş, bu ceset parçalarını ortadan kaldırmak için TEMA Vakfı Genel Müdür Yardımcısı olan babası Erkan Kulabaş ile ailesinden yardım istedi. 
     Bunun üzerine eve gelen baba Erkan Kulabaş ile anne Erbükem Kulabaş ve diğer oğulları Onur Kulabaş, Mert Kulabaş ile birlikte içinde Lüle'nin parçalanmış cesedi bulunan çiçek saksılarını otomobillerine koyarak, Şarköy İğnealtı Köyü'ndeki diğer evlerine götürdüler. 
     Burada saksılardan çıkarılan ceset parçalarından bir bölümü yakılırken diğer bölümü gömüldü. 
     
     Oğlunu arayan emekli hakim 

     Olay, kaybolan oğlunu arayan emekli hakim Hıdır Lüle'nin çabaları sonucu ortaya çıktı. 
     Oğlunun kaybolduğunu Kadıköy Cumhuriyet Savcılığı ile emniyete bildiren emekli hakim Lüle, bir sonuç alamayınca doğrudan Organize Suçlar Şube Müdürlüğü ile temasa geçti. 
     Soruşturmayı derinleştiren polis ekipleri, Mert Kulabaş ile babası TEMA Vakfı Genel Müdür Yardımcısı Erkan Kulabaş, annesi Erbükem Kulabaş ve diğer oğulları Onur Kulabaş'ı gözlem altına aldı. 
     Anne-baba ve kardeşi Haseki Hastanesi'nde sağlık kontrolünden geçirilirken, çelik yelek giydirilen Mert Kulabaş, tatbikat yaptırılmak üzere Ataşehir'deki evine götürüldü. 
     Mert Kulabaş'ın psikolojik sorunları olduğunun belirlendiğini ifade eden polis yetkilileri, bu kişinin başka cinayet ya da cinayetler işleyip işlemediğinin de araştırıldığını kaydettiler. 
     
     Daha önce gözaltına alınmıştı 

     Öldürülen Ali Cafer Lüle geçtiğimiz yılın Nisan ayında, Kumkapı Balık Hali'nde haraç, Antalya ve Bodrum'da 2 ayrı tehdit olayına karıştığı gerekçesiyle, 21 kişi ile birlikte gözlem altına alınmıştı. 
     Bodrum'da balık çiftliği bulunan Yılmaz Tokatlı'nın tehdit edilmesi üzerine başlatılan soruşturma kapsamında, Kumkapı Balık Hali'nde esnaftan haraç istenmesi ve 2 ayrı tehdit olayına karıştığı belirlenen organize suç örgütü grubuna yönelik operasyonlarda yakalanan 22 kişiden Lüle'nin de aralarında bulunduğu 6'sı, tutuklanmaları istemiyle mahkemeye sevk edilmişti. 
     İstanbul Nöbetçi 4 No'lu DGM'de hakim karşısına çıkan 6 kişiden Ali Cafer Lüle tutuksuz yargılanmak üzere serbest bırakılmış, diğerleri ise ''Cürüm işlemek amacıyla çete oluşturmak'' ve ''6136 sayılı Ateşli Silahlar Kanunu'na muhalefet'' suçlarından cezaevine konulmuştu. 
     






</TEXT>
</DOC>
