<DOC>
<DOCNO> 77897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/12/siyaset/siy01.html </URL>
<DATE> 2002/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
İlk altın Ecevit’e 
</HEADLINE>
<TEXT>

Bergama Ovacık’ta üretilen ilk altını sembolize eden 9.2 gramlık külçe, Ecevit’e sunuldu. 10 yılda 35 milyar dolar kazanç elde edileceğini öğrenen Başbakan, "Daha erkene alamaz mıyız " dedi 
     SERPİL ÇEVİKCAN Ankara 

     Türkiye Cumhuriyeti’nin 10 yıl süren tartışmaların ardından Bergama Ovacık bölgesinde ürettiği ilk "altın" dün Başbakan Bülent Ecevit’e verildi. Atatürk’ün 1933’te "en büyük hayallerimden biri" dediği üretimin ilk sonucunu alan Başbakan olarak tarihe geçen Ecevit, 9.2 gramlık minyatür külçeyi görünce heyecanlandı. Ecevit, Türkiye’deki altın rezervinin 10 yıl sonra yılda 35 milyar dolar kazanç sağlayacağını öğrenince, "Daha erkene alamaz mıyız " diye sordu. 
     Türkiye Cumhuriyeti’nin ilk altın madeni olan Ovacık Altın Madeni’nde 19 Mayıs 2001’de gerçekleştirilen ilk dökümün anısına hazırlanan "minyatür dore külçe altın", küçük bir Ovacık cevherinin üzerine monte edilmiş biçimde dün Ecevit ve Başbakan Yardımcısı Hüsamettin Özkan’a sunuldu. 
     Yüzde 49.6 altın, yüzde 48 gümüş ve yüzde 2.4 oranında diğer metalleri içeren ilk dore külçeyi sembolize eden altını Ecevit’e Normandy Madencilik A.Ş.’nin Türkiye Genel Müdürü Sabri Karahan ile DSP’li vekiller Erol Al ve Hasan Özgöbek sundu. 
     
     Rüya gerçek oldu’ 
     Altın külçeyle birlikte Ecevit’e hitaben yazılan yazıda "Ovacık Altın Madeni, Atatürk’ün 1933’te kurduğu Türkiye Altın Arama ve İşletme İdaresi’ndeki şimdiki MTA geleceği gören rüyasını gerçekleştirmiştir" denildi. 
     Heyet, Ecevit’e "deneme üretimi" süresince 2.5 ton altın üretildiğini, normal seyrinde giderse bu rakamın yılda 3 tona çıkacağını anlattı. Aynı bölgede saptanan 8 ayrı yatağın devreye girmesinin ardından yıllık üretimin 60 tona çıkacağı, önümüzdeki beş yıl içinde de 200 ton yıllık üretim planlandığı bilgisi Ecevit’e verildi. 3 ton altın üretiminin Türkiye’ye yıllık 1 milyar dolara yakın kazanç sağlayacağı ve Türkiye çapında saptanan 700 noktanın devreye girmesi halinde 2010’da 35 milyar dolarlık yıllık altın kazancı elde edileceği kaydedildi. 
     Bilgiler üzerine "Daha erkene alamaz mıyız " diye soran Ecevit, "Bu sonuç itiraz edenlerin yanılgılarını gösteriyor. Ama sanıyorum itiraz edenlerin sayısı da oldukça azaldı" dedi. Başbakan’ın "Kaç kişi kaldı buna karşı olan " diye sorması üzerine heyettekiler, "40-50 kişi" yanıtını verdi. 
     



 SİYASET 












</TEXT>
</DOC>
