<DOC>
<DOCNO> 73054 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/17/spor/spo02.html </URL>
<DATE> 2002/03/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in ateşi sönmedi 
</HEADLINE>
<TEXT>

Fenerbahçeli yöneticiler Haluk Ulusoy’a tepkilerini sürdürdüler. Asbaşkan Özaydınlı, "Ulusoy avucunu yalasın. Her gece evinde Sarı - Lacivert kabus görecek" dedi 
     YUSUF KOBAL 

     Padişahlık dönemi’ 
     FENERBAHÇE’NİN Trabzonspor - Galatasaray maçını erteleyen Federasyon Başkanı Haluk Ulusoy’a karşı tepkisi dinmek bilmiyor. Asbaşkan Murat Özaydınlı, Ulusoy’un tek başına aldığı "erteleme" kararının Türkiye’nin hukuk devleti olmadığını ortaya koyduğunu söyledi ve "Padişahlık dönemi yaşıyoruz. Galatasaray’ın şampiyonluğuna hayırlı olsun diyeceğimiz sanılmasın. Ulusoy avucunu yalasın" dedi. 
     
     Bir parmak bal’ 
     ÖZAYDINLI, karara tepki gösterilmemesini de "Ortada başka ilişkiler var demektir. Görünüyor ki, herkesin ağzına bir parmak bal çalınıyor" sözleriyle yorumladı. Sezonu şampiyon tamamlayacaklarını iddia eden Özaydınlı, "Ulusoy da her gece evinde Sarı - Lacivert kabus görecek. Biz sokaklarda aslan gibi dolaşırken, o ortalıkta görünemeyecek" açıklamasını yaptı. 
     
     Rekabet korunmalı’ 
     AMATÖR Şubeler Sorumlusu Mahmut Uslu da Federasyon’un görevinin eşit şartlarda mücadele yapılmasını sağlamak olduğunu söyledi. Uslu, "Rekabet kalkarsa, işler karışır. Genel Kurul, Haluk Ulusoy’a kendi başına karar alma hakkını vermedi. Çıkıp "Bu millli dava" diyorlar. Sen kimsin hak dağıtıyorsun" ifadesini kullandı. 
     
     Adaletli olsun’ 
     ULUSOY’UN Fenerbahçe’nin geçen yıl yakaladığı şampiyonlukta hiç bir hakkı olmadığını da belirten Uslu şöyle konuştu "Ulusoy, Ankaragücü’nün Galatasaray’ı yenmesini mi sağladı da, geçen sene Fenerbahçe şampiyon oldu Federasyon başkanı adalet dağıtırsa, başımızın üstünde yeri var. Yoksa, onu Allah’a havale ederiz. Sonra da uğraşırız." 
     
Alman hoca 3 puan istiyor      YALÇIN TÜRK 

     FENERBAHÇE Teknik Direktörü Werner Lorant, Trabzonspor - Galatasaray maçının ertelenmesini," Kariyerinde bir ilk" olarak yorumladı. Alman hoca "Lig ve uluslararası maçların yeri ayrıdır. Bu durum bizi olumsuz etkilemez. Maça konsantre olmalıyız ve mutlaka kazanmalıyız. Beşiktaş’ın puan kaybetmesi, ancak bizim Malatyaspor’u yenmemiz ile bir önem kazanır" dedi. 
     MAÇLARI kazanacak performansı sahada sergilediklerini iddia eden Lorant, "Belki ideal futbolu oynamıyoruz ama asla kötü değiliz. Kolay maçımız yok. Bir futbolcumun maçı ciddiye almadığını farkedersem, hemen onu kadro dışı bırakırım. Bu maça beş tane hücuma dönük oyuncuyla çıkabilirim. Tribüne kimin çıkacağını ne ben, ne de oyuncularım biliyor" yorumunu yaptı. 
     
     Modaya uydu 
     Lorant dün Suadiye İGS’de son kreasyonları denedi. Üstüne yakışan elbiseyi bulmakta fazla zorlanmayan Alman hoca, mağazada alış veriş yapanların da ilgi odağı oldu. Alman hocaya 5 takım elbise hediye edildi. 
     
Yönetimden yakın markajTakımın motivasyonunun bozulmasından çekinen yönetim iki gündür Samandıra’dan çıkmıyor. Başkan Yıldırım dün de kampı ziyaret etti 
     TRABZONSPOR - Galatasaray maçının ertelenmesiyle, gündemin değişmesinin, takım motivasyonunu etkilemesinden çekinen Fenerbahçeli yöneticiler iki gündür Samandıra’da kamp kurdular. Başkan Aziz Yıldırım önceki akşamki ziyaretten sonra, dün de Şükrü Saracoğlu Stadı’ndaki taktik çalışmayı seyretti. Futbolculardan dikkatli olmalarını isteyen Yıldırım, moral verici konuşmalar yaptı. 
     SARI - Lacivertli takımda son güne kadar oyuncuların hırslarını korumaları Lorant’ı sevindirdi. Alman hocanın dünkü idmanda Rapajc’in üzerinde durduğu öğrenildi. Şükrü Saracoğlu Stadı’nda gerçekleştirilen antrenmandan sonra Lorant Ceyhun, Ali Akdeniz, Mert Meriç ve Serkan’ı kadroya dahi almadı ve kamptan çıkardı. Tüm yabancıların ise kampta yer aldığı bildirildi. Bu arada Fenerbahçe, Malatyaspor’u yenerse, 27 hafta sonra liderlik koltuğuna oturacak. 
     
Protesto yürüyüşü      FENERBAHÇE’NİN Haluk Ulusoy’a karşı yaptığı çıkışa, taraftarlar da protesto yürüyüşüyle destek verecek. Dernekler ve www.antu.com sitesinin yaptığı çağrıyla gerçekleştirilmesi planlanan yürüyüş saat 14.00’te Kadıköy’deki Eminönü İskelesi’nden başlayacak. 
     
Aldair iddiası      ROMA’NIN Brezilyalı savunma oyuncusu Aldair’e, Fenerbahçe’nin talip olduğu ileri sürüldü. Menajeri Antonio Caliendo, 36 yaşındaki yıldızı Sarı - Lacivertliler’in yanı sıra Brezilya’nın Flamengo takımı ve İngiliz Aston Villa ile İskoç ekibi Glasgow Rangers’ın da istediğini açıkladı. 12 sezondur İtalya’da forma giyen Aldair’in, Çizme’den ayrılmak istediği öğrenildi. 
     
Vakıf atağı      FENERBAHÇE Spor, Eğitim, Yardım Vakfı Kongresi dün yapıldı. Başkanlığı’nı, Kulüp Başkanı’nın yaptığı Vakfın yönetimine Devlet Bakanı Yüksel Yalova, Prof. Haluk Burcuoğlu, Kadıköy Belediye Başkanı Selami Özdemir, Vedat Olcay, Yüksel Günay, Talat Yılmaz, Tahir Perek, Suavi Eman, Celal Birsen ve Özcan Özsu seçildiler. Bakan Yalova, Fenerbahçe Üniversitesi’nin kurulması için çaba harcayacaklarını söyledi.Vakıf yönetimi önümüzdeki hafta içinde büyük bir toplantı daha yapacak. 
     
Federasyon takipte      FUTBOL Federasyonu Hukuk Kurulu Trabzonspor - Galatasaray maçının ertelenmesiyle ilgili olarak kulüp yöneticilerinin verdiği demeçleri incelemeye aldı. Tribün şiddetine yol açabilecek provakatif açıklamalar yapanların pazartesi günü Disiplin Kurulu’na sevk edileceği öğrenildi. Trabzonspor yöneticisi Serdar Bali, Fenerbahçe Başkanı Aziz Yıldırım başta olmak üzere tüm idarecilerin medyadaki demeçleri takip altına alındı. 
     

</TEXT>
</DOC>
