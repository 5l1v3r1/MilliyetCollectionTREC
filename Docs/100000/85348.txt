<DOC>
<DOCNO> 85348 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/ekonomi/eko05.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
260 milyon dolar cepte 
</HEADLINE>
<TEXT>

Bilirkişi raporuna, göre Orhan Aslıtürk ve Muhammet Ciğer’in kurduğu ASCOR’un 1.7 milyar dolarlık hayali ihracat karşılığında devletten 256 milyon 83 bin dolarlık KDV iadesi aldığı belirlendi 
     NEDİM ŞENER 

     Orhan Aslıtürk ve Muhammet Ciğer’in yargılandığı hayali ihracat davası için hazırlanan bilirkişi raporuna göre, iki ortak 1.7 milyar dolarlık hayali ihracat karşılığında toplam 256 milyon 83 bin dolar haksız KDV iadesi aldılar. 
     İstanbul 1. Ağır Ceza Mahkemesi’inde 25 Ocak 2001 tarihinde açılan hayali ihracat davasında karar aşamasına gelindi. Yaklaşık bir buçuk yıldır süren davada 18.10.2001 tarihinde üç kişilik bilirkişi heyeti atanmasına karar verildi. Heyet raporunu 19 Mart 2002 tarihinde mahkemeye sundu. 
     
     Bilirkişi kaçakçılık diyor 
     Orhan Aslıtürk ve Muhammet Ciğer ile birlikte Susurluk kazasında ölen Abdullah Çatlı’nın aile dostu Fethi Namlıoğlu, AKP İstanbul İl Yönetim kurulu Üyesi Metin Külünk ile ASCOR’un Aslıtürk ve Ciğer Ortaklığı üst düzey yöneticileri Erşen Kılıç, Mehmet Argun Kızılırmak dahil toplam 33 kişinin yargılandığı davanın raporunda da Hesap Uzmanları Kurulu’nun hazırladığı 2 bin 500 sayfalık rapor ile aynı sonuca ulaşıldı. 
     Rapora göre Aslıtürk ve Ciğer, kurdukları 91 paravan şirket yoluyla almadıkları, üretmedikleri ve satmadıkları halde başkalarına ait mallar için tedarik ve satış faturaları düzenledi, bu malları kendi mülkiyetlerindeki ihraç malı gibi gösterip gerçeğe aykırı beyanda bulundu. 
     Bu beyanları hazırlayıp, tescil ettiren ASCOR, ihracat işlemlerini gerçekleştirdikten sonra, anlaşmalı aracı bankalarla Döviz Alım Belgeleri DAB düzenleyerek mal bedellerinin de gelmiş gibi göstedi. 
     
     180 şirkete sahte belge 
     Raporda, ASCOR’un bu çalışmaları, ortaklık yönetiminde yer alan deneyimli ve bürokrat kökenli kişilerin denetiminde yaptığı vurgulandı. Yapılan işlemlerin hayali ihracat olduğu vur-gulanan raporda, ASCOR’un 1.7 milyar dolarlık hayali ihracat karşılığında devletten KDV iadesi ve mahsuben olmak üzere toplam 256 milyon 83 bin 817 dolar gelir elde ettiği belirtildi. 
     Raporun sonuç bölümünde ise olayların geçtiği 1995-1998 yılları arasında ASCOR’dan hayali ihracat alan’ şirket sayısının 180’i bulduğu belirtildi. Bu tür ihracatın yüzde 80’inin Cavit Çağlar’ın Nergis Holding’i, Muammer Ağım’ın Bisaş Grubu, Faruk Süren’in Transtürk Holding ve Yahya Murat Demirel’in Dempa Grubu’na ait olduğu vurgulandı. Raporda, bu sistemin arkasında Çağlar’ın Interbank’ı, Y.Murat Demirel’in Egebank’ı ve Hayyam Garipoğlu’nun Sümerbank’ı ile fona devredilen bankaların olduğu kaydedildi. 
     
Dolandırdık ama hayalici değiliz’      Muhamet Ciğer’in avukatı Mehmet Aydoğdu bilirkişi raporuna itiraz etti. Bilirkişi heyetinin ellerindeki yetkilere rağmen gümrüklere gidip inceleme yapmadığını belirten Aydoğdu, heyetin bilgisayar verileri ile yetindiğini söyledi. 
     Gümrük idaresinin gümrük çıkış beyannamelerini onayladığını ifade eden Aydoğdu, mahkemeye yazdığı itiraz yazısında, yeni bir bilirkişi heyetinin oluşmasını istedi. Aydoğdu, "Müvekkilim olan Ciğer dahil diğer kişilerin mahiyeti itibarıyla yanıltıcı belge düzenlediği vergi kaçakçılığı yaptığı ve devleti dolandırdığından bahsedilebilir. Fakat ortada kusursuz bir ihracat silsilesi vardır. Asla hayali ihracattan bahsedilemez" dedi. 
     



 EKONOMİ 




















</TEXT>
</DOC>
