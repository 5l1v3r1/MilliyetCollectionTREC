<DOC>
<DOCNO> 96215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/spor/bbas.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
"Bekle beni Amerika" 
</HEADLINE>
<TEXT>

Detroit Pistons ile NBA Yaz Ligi maçlarına katılan Mehmet Okur, transfer sezonu açılınca imzayı atacağını söyledi. Yıldız oyuncu, "Uykusuz geceleriniz çoğalacak" diye konuştu 
     GÖKHAN GERMAN 

     "Forma giyerim" 
     NBA Ligi’ne geçen sezon transfer olmayan, ancak bu sezon Yaz Ligi’nde Detroit Pistons forması ile iki maçta kendini gösteren Mehmet Okur, "Yüzde yüz Detroit’teyim" dedi. Coach Rick Carlise’in gözüne girmeyi başaran Okur, ABD’de yaşadığı iki haftanın çok iyi geçtiğini söyledi ve "İki maç harika oynadım. Sonra sakatlandım. Ama şimdi durumum gayet iyi. Gelecek sezon yüzde yüz Detroit Pistons formasını giyeceğim. Transfer sezonu açılınca da, resmi imzayı atacağım" diye konuştu. 
     
     "Rakibim yaşlı" 
     MEHMET, Detroit’te üç uzun oyuncu olduğunu belirtti, "Benim pozisyonumda oynayan Cliff Robinson, 37 yaşında. Böylesine yaşlı bir oyuncunun nasıl performans göstereceği belli değil. Bu nedenle önemli dakikalar alacak ve kendimi göstereceğim. Buna inanıyorum. Türkiye için uykusuz gecelerin sayısı artacak. Herkes beni izlemeye devam etsin" ifadesini kullandı. Yıldız oyuncu, Hidayet’in kendilerine NBA kapılarını açtığını ve performansıyla cesaret aşıladığını da ekledi. 
     
Aydın Örs tatlı sertMilli Takım coachu, oyunculardan tempoyu düşürmemelerini istedi 
     BASKETBOL Milli Takımı coachu, dünkü idman öncesinde oyuncularla yaptığı toplantıda, İtalya’daki ilk üç günü değerlendirdi. Örs, Ay - Yıldızlılar’a "Kampa çok iyi başladınız. Ancak bunu devam ettirmeniz gerekiyor. Dün önceki gün tempo biraz düşer gibi oldu. Dikkat edin. Tempomuzu artırmamız gerekiyor. Biliyorum, hepiniz yorgunsunuz ve özveri gösteriyorsunuz. Ama biraz daha direnç" dedi. 
     ÖRS, kampa yeni katılan Mehmet Okur ve Harun Erdenay için de, "Onlar da size ayak uyduracaktır. Bu ikiliye yardımcı olun. Hepinizden çok memnunum. Böyle devam edersek iyi işler yapacağız" ifadesini kullandı. Menajer Doğan Hakyemez ise basketbolcuların zor şartlar altında ellerinden geleni yaptığını belirterek, "O kadar istekliler ki, gözlerindeki ışıltıyı görebiliyorum" yorumunu yaptı. 
     
Gençler nihayet      20. Avrupa Genç Erkekler Basketbol Şampiyonası’nda ilk üç maçını kaybeden milli takımımız dördüncü karşılaşmasında Rusya’yı 87 - 62 yenerek, çeyrek final şansını sürdürdü. Ay - Yıldızlı ekip ilk devreyi ise 40 - 25 önde kapadı. Genç Milliler, bugün TSİ 16.00’da Letonya ile karşılaşacak. 
     
Yıldızlar iyi başladı      YUGOSLAVYA’DA start alan Voleybol Yıldız Bayanlar Balkan Şampiyonası’nda Türkiye ilk maçında Romanya’yı 3 - 1 yendi. Ay - Yıldızlı ekibimiz bugün Yunanistan ile karşılaşacak. 
     
Beş saat idman      AY - Yıldızlı oyuncular, günde yaklaşık beş saat idman yapmalarına rağmen hiçbir şikayette bulunmuyorlar. Ayrıca yorucu çalışmalar sonrası oyuncular birbirlerini kutlayıp, motive ediyorlar. 
     
Büyükelçi vazgeçti      MİLLİ Takım kampını ziyaret edeceğini bildiren Milano Büyükelçisi Hüseyin Avni Aksoy bu kararından vazgeçti. Büyükelçi Aksoy ve konsolosluk yetkilileri gerekçe söylemediler. 
     
Yağmur yağınca      MİLLİ Takım oyuncuları, yürüyüş geleneğini dün bozdular. Otelden, idmanlara sürekli yaya giden ekibimiz yağmur yağınca, minibüse bindiler. 
     
Pizza keyfi      AYDIN Örs, dün akşamki idmanı iptal ettikten sonra toplu halde yemeğe gidildi. Ay - Yıldızlılar, pizzacıya giderek yemek yediler ve keyifli bir akşam yaşadılar. 
     
İbo keyifli      MİLLİ Takım’ın büyük kozu İbrahim Kutluay, Türkiye’deki en iyi arkadaşı olan ve kamplarında sürekli aynı odayı paylaştığı Harun Erdenay’ın gelmesiyle keyiflendi. İki yıldız, birbirlerini görünce kucaklaştılar. 
     



 SPOR 

























</TEXT>
</DOC>
