<DOC>
<DOCNO> 66358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/07/yazar/akyol.html </URL>
<DATE> 2002/02/07/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
CHP ve tarihi miras 
</HEADLINE>
<TEXT>

     DENİZ Baykal dün akşam yemeğini İş Bankası'nın gökdeleninde ünlü tarihçi Bernard Lewis'le yedi. 
     Prof. Lewis, ülkemizde ilk defa "Modern Türkiye'nin Doğuşu" adlı kitabıyla tanınmıştır. Birçok dilde yayımlanmış çok sayıda eseri vardır. 
     Arapça, Farsça ve Osmanlıca - Türkçeyi çok bilir... Sohbet ederken birden Osmanlı şivesiyle Namık Kemal'den şiirler okuyacak kadar 
     Değerli tarihçi Lewis, Dışişleri'nin düzenlediği "Medeniyet ve Uyum" konulu uluslararası büyük toplantıda "Siyasi ve Kültürel Fay Hatlarının Önlenmesi" konulu bir panelde konuşmak üzere ülkemizde... 
     Baykal, Bernard Lewis'le "Medeniyetler Çatışması" tezine karşı medeniyetler arası diyalog sorununu konuştu. Medeniyetler arası diyalogda Osmanlı dahil Türkiye'nin çok önemli bir kültürel işleve sahip olduğu konusunda Baykal ve Lewis benzer görüşleri paylaşıyorlar. 
     
     BUGÜNLERDE CHP büyük bir uluslararası bilimsel ve politik konferansın hazırlıklarını yapıyor. Baykal'ın Lewis'le görüşmesinin bir sebebi de bu... 
     "Medeniyetler Arası Diyalogda Türkiye Modeli" gibi bir adla düzenlenecek olan bu konferansa, Baykal, Prof. Lewis'i de davet etti... 
     Konferans, Türk ve yabancı katılımcıların uzlaşacağı zamana göre, bahar aylarında, en genç sonbaharda İstanbul'da yapılacak. 
     Tarih kesinleşince Prof. Lewis'e de bildirecekler. 
     Baykal, "Medeniyetler Çatışması"nın teorisyeni sosyolog Huntington'u da davet edecek. 
     Bir tarafta Huntington, öbür tarafta Lewis... Tartışmaları dünya çapında müthiş bir entelektüel hadise olur... 
     Türkiye'den ise, Halil İnalcık, Şerif Mardin ve Zafer Toprak gibi saygın sosyal bilimcilerimiz davet ediliyor. 
     Prof. Mardin, bazı sol Kemalist yazarların ağır ve haksız hücumlarına maruz kalmış saygın bir bilim adamımızdır. 
     Mardin'i görmezlikten gelmek, bir ideoloji kulübü gibi çalışan TÜBA'nın ve kurucularının kusurudur. Mardin'in değerini görmek için, uluslararası sosyal bilim literatürüne bir göz atmak yeterlidir. 
     Bugün CHP'nin Prof. Mardin'in değerini takdir etmesini yürekten alkışlıyorum. 
     
     CHP'nin böyle uluslararası düzeyde akademik bir toplantıyı başarması, hele bir de buna Sosyalist Enternasyonal'den önemli isimlerin katılması .. Türkiye'yi birden bire dünyada ilgi odağı yapar, Türkiye'nin entelektüel saygınlığı için büyük hadise olur. 
     Baykal diyor ki 
     - Osmanlı ve hatta Selçuklu tecrübesi insanlık için de önemlidir. Osmanlı modernleşmesinden bugünkü İslam dünyasının öğreneceği çok şey vardır. Cumhuriyet, bugünkü İslam dünyasına en başarılı çağdaşlaşma modelini sunmuştur. Türkiye'nin başarılarını daha ileri noktalara götürmek bütün insanlığın lehinedir 
     Aynen öyle... 
     Bu vizyon, küreselleşme çağında kültürel mirasların kazandığı büyük işlevi gösterdiği gibi, CHP'nin eski kalıplarını kırıp daha geniş kesimlere ve fikirlere açılmasının da çok olumlu bir göstergesidir. 
     
     







CHP ve tarihi miras 


Türk kimdir.. 


Bahçeli - Yılmaz gerginliği 


Türkiye, Kuzey Irak'a girecek mi 


Nefes almak güzel şey be kardeşim 


Depremin kaptan köşkü 


Bir avuç kül 


Sermayenin kütük kaydı 


Tehlike yayılıyor 


Basın özgürlüğüne kara para tehdidi 


Meclis salonu hazır... 


Bu koalisyon devam eder mi sizce 


Tuhaf bir dava... 


ABD'nin tehdit üçlemesi 


2561 ABD için Enron, 11 Eylül'den daha önemli 


Dış kredi ile iç açık kapatılamaz 


Vekillere hizmetimdir Petrol Kanunu 


</TEXT>
</DOC>
