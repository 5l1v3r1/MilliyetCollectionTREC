<DOC>
<DOCNO> 70363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/02/yasam/yas06.html </URL>
<DATE> 2002/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Korkmayın Burcunuz değişmedi 
</HEADLINE>
<TEXT>

Astrolog R. Hakan Kırkoğlu, geleceğini görmek için her gün merakla burcunun izini sürenlerin yüreğine su serpti 
     R. HAKAN KIRKOĞLU 

     Alman astrolog Regine Wachsmuth, herkesin burcunu binlerce yıldır yanlış bildiği iddiasını gündeme getirmişti. Burç sisteminin 2 bin yıl önce hesaplandığını belirten Wachsmuth, günümüzde yıldızların güneşe olan uzaklığının eskisinden farklı olduğunu, bu yüzden de burçların değiştiğini ileri sürmüştü. 
     Ancak astrolog R. Hakan Kırkoğlu, "Burçlar değişti" iddiasına katılmıyor ve bu durumu şöyle yorumluyor "Ekinoksların kayması adı verilen astronomik bir fenomen vardır. Dünyanın dönüş ekseni üzerinde Güneş, Ay ve diğer gezegenlerin çekim etkisinden dolayı çok hafif de olsa yalpalama olmasından dolayı burçlar kuşağı dediğimiz Zodyak, dünyadan bakıldığında kayıyormuş gibi görünür. Astronomik hesaplamalara göre bu kayma yaklaşık 25 bin 800 yılda tam bir dönüşe işaret eder. Bu yüzden örneğin şu anda Kutupyıldızı olarak kabul ettiğimiz Polaris’in yerine 14 bin yıl sonra Lyra takımyıldızındaki Vega yıldızını esas alacağız. Bu kaymanın yıllık etkisi ekliptik üzerinde 52 saniyelik bir oynama demektir. 
     
     Kaymanın ilişkisi 
     Zodyak’taki kaymanın Astroloji ve uygulama ile ilişkisine gelince Batı Astrolojisi mevsimsel bir Zodyak kullanır. Bu tropikal Zodyak’tır. Başka bir ifade ile Astroloji, her yıl 21 Mart’ta Bahar mevsimi başladığında, yani Güneş ışıklarının kuzey yarım küreye dik gelmeye başladığı anı 0 derece Koç burcu olarak kabul eder. 
     Sidereal yani yıldız zodyakı dediğimiz zodyak kaymış olabilir, ama dediğimiz gibi Astroloji mevsimsel zodyak olan Tropikal zodyakla ilgilidir. 
     Kanımca söz konusu astrolog bu konuda son derece bilgisiz olmalı, zira belirli bir eğitim almış astroloğun bu konuyu bilmesi gerekirdi. Günümüzde Batı Astrolojisi tropikal zodyakı kullanmaya devam ediyor. 
     



 YAŞAM 
















</TEXT>
</DOC>
