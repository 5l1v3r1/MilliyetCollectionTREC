<DOC>
<DOCNO> 90946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/20/son/sondun17.html </URL>
<DATE> 2002/06/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hoş kokular kadınlarda acıyı gideriyor 
</HEADLINE>
<TEXT>

     Hoş kokular, özellikle kadınlarda acıyı gideriyor. 
     Kanada'daki Quebec Üniversitesi'nden Dr. Serge Marchand ve Dr. Pierre Arsenault, kadınlarla erkeklerin güzel kokular aldıklarında kendilerini daha iyi hissederken, kötü kokulara maruz kalınca ruhsal durumlarının bozulduğunu saptadılar. 
     20 kadın ve 20 erkekle yapılan araştırma, kadınların güzel koku aldıklarında kendini iyi hissetmesinin yanı sıra hoş kokuların, acılarını azalttığını da ortaya koydu. 
     New Scientist dergisinde çıkan makaleye göre, araştırmada, ellerini çok sıcak suya sokan kadınlar hoş koku alırken acıyı daha az hissettiklerini, kötü kokuda ise ağrılarının arttığını belirttiler. 
     Ancak bilim adamları, kokunun erkeklerin acısını etkilemediğini belirledi. 
     Kadınların kokulara daha duyarlı olduğunu belirten bilim adamları, ancak bu etkenin de ulaşılan sonucun nedeni olamayacağını ifade etti. 
     Dokunma duyusunun, tatma ve koklama duyularını uyaran beynin ön bölümünü harekete geçirdiğinin bilindiğini söyleyen bilim adamları, bu durumda, kokuların kadınlarda dokunma, acı ve ısı duyusal sürecini değiştiriyor olabileceğini ifade etti. 
     





</TEXT>
</DOC>
