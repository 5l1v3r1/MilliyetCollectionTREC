<DOC>
<DOCNO> 96335 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/17/son/soneko19.html </URL>
<DATE> 2002/07/17/ </DATE>
<TIME>  </TIME>
<AUTHOR>  </AUTHOR>
<HEADLINE>
TOBB Başkanı "Seçim yasası ve siyasi partiler yasası değişmeli" 
</HEADLINE>
<TEXT>

     Türkiye Odalar ve Borsalar Birliği TOBB Yönetim Kurulu Başkanı Rifat Hisarcıklıoğlu, erken seçim öncesi TBMM'nin, siyasi partiler ve seçim yasalarını mutlaka değiştirmesini istedi. 
     TOBB heyetinin Madrid'ten ayrılmasından önce bir basın toplantısı düzenleyen Hisarcıklıoğlu, erken seçim tartışmaları konusunda gazetecilerin sorularını yanıtladı. 
     Hisarcıklıoğlu, siyasette dengelerin yerine oturabilmesi için siyasi partiler ve seçim yasasının mutlaka değiştirilmesi gerektiğini, TOBB'un bu konuya büyük önem verdiğini söyledi. 
     TOBB Başkanı, erken seçim öncesi vergi reformu yasası ve AB ile ilgili yasalar ile meclis tüzüğü ile ilgili düzenlemelerin de, TBMM'den geçirilmesinin gerekli olduğunu vurguladı. 
     TBMM'nin, çıkartılan yasalar itibarıyla geçmiş dönemlere oranla çok başarılı bir performans çizdiğine dikkati çeken Hisarcıklıoğlu, erken seçim öncesi bu konularda gerekli düzenlemelerin yapılmasını beklediklerini söyledi. 
     
     SİYASETE GİRMEM 
     Hisarcıklıoğlu, basın toplantısında, bir soru üzerine, siyasete girmeyi düşünmediğini söyledi. 
     TOBB'un siyasi partilerin hepsine aynı yakınlık ve aynı uzaklıkta olduğunu kaydeden Hisarcıklıoğlu, bir siyasi partiyi desteklemelerinin de söz konusu olmadığını ifade etti. 
     AB ile ilgili soru üzerine ise Hisarcıklıoğlu, Kopenhag kriterlerinin yerine getirilmesini istediklerini söyledi. 
     TOBB'un, Türk iş dünyasının yurt dışına açılma konusunda son zamanlarda yaptığı çalışmalara değinen Hisarcıklıoğlu, komşularla ticari ilişkilerin geliştirilmesi, ABD ile ekonomik ilişkilerini siyasi ve savunma konularında olduğu gibi istenilen bir seviyeye ulaşması ve Türkiye'nin ticaretinin yüzde 50'sini yaptığı AB ülkeleriyle ticari ilişkilerin geliştirilmesi için, önümüzdeki dönemde ellerinden gelen bütün çabayı göstereceklerini bildirdi. 
     
     OLASI IRAK OPERASYONU 
     ABD'nin Irak'a yönelik olası operasyonuna ilişkin soruyu da yanıtlayan Hisarcıklıoğlu, bölgede husuzsuzluk istemediklerini belirtti ve Körfez Savaşı sonrası yaşananların, Türk iş dünyasına verdiği zarara dikkati çekti. TOBB Başkanı, özellikle seçimlerden önce bu tür bir operasyonun gerçekleşmesinin olumsuz etkisine değindi. 
     TOBB heyeti, dün İspanya Ticaret Odaları Konseyi ile yapılan toplantıda, AB'ye üyelik sürecinde İspanyol işadamların desteğini istemişti. Basın toplantısının ardından, TOBB heyeti özel bir uçakla Madrid'ten ayrıldı. 
     





</TEXT>
</DOC>
