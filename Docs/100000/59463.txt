<DOC>
<DOCNO> 59463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/soneko04.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Mercedes otobüs ihracat rekoru kırdı 
</HEADLINE>
<TEXT>

     Mercedes-Benz Türk, bu yıl 1425 adet şehirlerarası ve belediye tipi otobüs ihracatıyla rekor kırdı. 
     Şirket, 40 ülkeye yaptığı otobüs ihracatıyla 200 milyon Euro ihracat geliri sağladı. 
     Mercedes-Benz Türk Direktörler Kurulu Başkanı Till Becker'in verdiği bilgiye, otobüs ihracatında 785 adet ile bu yıl da Batı Avrupa pazarı ağırlığını korudu. Doğu Avrupa pazarlarına yapılan 284 adetlik satışla bu pazara yapılan ihracat da yüzde 100 arttı. 
     Çin, İzlanda, Sırbistan, Sudan, Etiyopya, Angola ve Gabon'a ilk kez otobüs ihracatı yapılırken, Mercedes-Benz Türk'ün ürettiği otobüsleri kullanan ülke sayısı 60'a yükseldi. Ayrıca, 6 milyon Euro'luk da otobüs şasisi ihracatı gerçekleştirildi. 
     Bu yıl Almanya'da Conecto Hochboden Belediye otobüsü aracı lansmanı yapıldı ve toplam 17 adet satıldı. Çin'e de yapılan ilk filo satışıyla 10 adet Tourismo RHD otobüsü Çin'e gönderildi. 
     Belediye otobüsü filo satışları kapsamında Sofya Belediyesi'ne 30 adet, Budapeşte ve Miskolc Belediyesi'ne 10 adet, Kuveyt Public Transportation şirketine 40 adet otobüs gönderildi. Suudi Arabistan'ın SAPTCO şirketine yapılan 300 adetlik Intouro filo satışı bu yıl gönderilen 154 adet ile tamamlandı. 
     Mercedes-Benz Türk'ün toplam otobüs ihracatı da 1970 yılından bu yana 12 bin 921 adete ulaştı. 
     Geçtiğimiz yıl, 194 milyon Euro tutarında 1399 otobüs ile 6 milyon Euro tutarında otobüs şasisi ihracatı yapılmıştı. 
     Mercedes-Benz Türk'ün ihracat başarısını değerlendiren Direktörler Kurulu Başkanı Till Becker, bu yıl üretimlerinin yüzde 85'ini ihraç ettiklerini bildirdi. 
     Ekonomik kriz olmayan yıllarda da ihracatlarının başarılı olduğunu kaydeden Becker, şöyle dedi 
     ''Ancak yurtiçi pazarlarında durgunluk yaşandığı dönemlerde ihracatın toplam satışlarımızdaki oranı doğal olarak yükseliyor. Bu yıl otobüs üretimimizin yüzde 85'ini ihraç ettik. İhracattaki bu başarımız Made In Turkey damgasını taşıyan ürünlerimizin kalite, güvenlik ve konforunun Türkiye dışında 60 ülkede de kabul gördüğünün kanıtıdır. Bu aynı zamanda Mercedes-Benz Türk'ün Türkiye'deki yan sanayiinin eriştiği düzeyin de bir göstergesidir.'' Till Becker, otobüste elde ettikleri bu başarıyı, Aksaray Fabrikası'nda yaptıkları yatırımlarla ve yeni kamyon stratejileriyle kamyon ürün dalında da hedeflediklerini vurguladı. 
     






</TEXT>
</DOC>
