<DOC>
<DOCNO> 81728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/son/sontur20.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı'nın yetkilerinin sınırlandırılmasında anlaşma 
</HEADLINE>
<TEXT>

     Partilerarası Uzlaşma Komisyonu, Cumhurbaşkanı'nın imzaladığı karar ve emirler ile tek başına yaptığı işlemler aleyhine yargı yolunun açılması, yargı organları ile ilgili atama yetkilerinin sınırlandırılması konularında anlaşma sağladı. 
     TBMM Başkanvekili Yüksel Yalova başkanlığında toplanan komisyon, yaklaşık 1.5 saat süren toplantısında Anayasa'nın 6 maddesinin değiştirilmesi konusunda uzlaşmaya vardı. 
     Buna göre, Anayasa'nın, Cumhurbaşkanı'nın ''Sorumluluk ve sorumsuzluk'' durumunu düzenleyen 105. maddesinin ''Cumhurbaşkanı'nın resen imzaladığı kararlar ve emirler aleyhine Anayasa Mahkemesi dahil yargı mercilerine başvurulamaz'' fıkrası madde metninden çıkartılacak. 
     Bu maddeye ''Yüce Divana sevk edilen Cumhurbaşkanı'nın görevi kendiliğinden sona erer'' şeklinde bir de fıkra eklenecek. 
     Anayasa'nın ''Yargı yolu'' başlıklı 125. maddesinin ikinci fıkrası da metinden çıkartılarak Cumhurbaşkanı'nın tek başına yapacağı işlemler yargı denetimine açılacak. 
     Cumhurbaşkanı'nın atama yetkilerine ilişkin maddelerde de sınırlayıcı düzenlemeler yapılacak. Buna göre Cumhurbaşkanı, değişikliğin kabul edilmesi durumunda Yargıtay Cumhuriyet Başsavcısı'nı, Cumhuriyet Başsavcıvekili'ni, Danıştay üyelerinin dörtte birini, Askeri Yargıtay Üyeleri ile Askeri Yüksek İdare Mahkemesi üyelerini atayamayacak. 
     
     ALTERNATİFLİ ÖNERİ 
     Komisyon, Cumhurbaşkanı'nın beş yıl süre ile görev yapması ve iki kez seçilebilmesi konusunda uzlaştı. Ancak, komisyon Cumhurbaşkanının seçimi ile ilgili fıkra ile ilgili olarak iki alternatifli bir öneri hazırlayarak liderlere sunmayı kararlaştırdı. 
     Buna göre, DSP'li üyeler ile Anayasa Komisyonu'nun ANAP'lı Başkanı Turhan Tayan, Cumhurbaşkanlığı için Meclis dışından da aday gösterilebilmesine olanak sağlanmasını istedi. Komisyonun diğer üyeleri ise Cumhurbaşkanı'nın TBMM üyeleri arasından seçilmesine ilişkin hükmün korunması görüşünü dile getirdi. 
     
     UZLAŞMA ARAYIŞI SÜRECEK 
     Komisyon Başkanı Yüksel Yalova, 8 Mayıs Çarşamba günü yeniden toplanarak çalışmalarını sürdüreceklerini bildirdi. 
     Bu toplantıda 12 madde değişikliği ile bir yeni madde eklenmesi önerilerini görüşeceklerini bildiren Yalova, bundan sonra kaç maddelik bir teklif paketi hazırlayacaklarının kesinleşeceğini ifade etti. 
     Buna göre Komisyon, ''Düşünce ve kanaat hürriyeti, meclis soruşturması, Cumhurbaşkanı'nın görev ve yetkileri, yerel seçimler, YÖK, yükseköğretim üst kuruluşları, DGM'ler, Anayasa Mahkemesi, Hakimler ve Savcılar Yüksek Kurulu, Anayasa değişikliği'' ile ilgili maddeler ile Türkiye Cumhuriyeti Başsavcılığı kurulmasına ilişkin ek maddeyi görüşecek. 
     





</TEXT>
</DOC>
