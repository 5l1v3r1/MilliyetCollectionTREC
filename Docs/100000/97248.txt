<DOC>
<DOCNO> 97248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/22/yasam/yas04.html </URL>
<DATE> 2002/07/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hayatı yendi ölüme yenildi 
</HEADLINE>
<TEXT>

Azmi, zek sı ve çalışkanlığıyla, yokluk içinde mimar çıkmıştı Anakız Gebizli.. Ve bir anlık dalgınlık, hayatını, hayallerini ondan çekip aldı.. 
     SEMRA KARDEŞOĞLU İstanbul 

     Anakız Gebizli, Antalya’nın Serik ilçesine bağlı Gebiz beldesinde, bir çiftçi ailesinin dördüncü çocuğu olarak dünyaya geldi. 
     İlkokul mezunu anne babasının en büyük arzusu çocuklarının okumasıydı. O da onları utandırmadı, ortaokul ve liseyi takdir belgeleriyle tamamladı. Puanı tıp fakültesini tutsa da, gönlündeki mesleği, mimarlığı seçti ve İTÜ’nün Mimarlık Fakültesi’ne girdi. Ne var ki, küçük bir çiftçi ailesinin İstanbul’da bir öğrenci okutması hiç kolay değildi. Anakız da bir umutla Çağdaş Yaşamı Destekleme Derneği’ne ÇYDD başvurdu, öğrenimi için destek istedi. ÇYDD gönüllüsü mimar Enver Alım, bir mimarlık öğrencisine burs vermek istediğini söylemişti. Böylece Anakız beş yıl ÇYDD desteği ile okudu. Çok iyi İngilizce biliyordu, İtalyanca kursuna da başladı. Okul bittiğinde biriktirdiği parayla İtalya’da yüksek lisans yapmak istiyordu. 
     
     10 gün direnebildi 
     Henüz 24 yaşında, 7 Haziran’da yapılan mezuniyet töreninde aldı diplomasını eline. Törende ağabeylerine mesleğinde çok başarılı olma sözü verdi. 
     Temmuz ayının ilk haftası bir mimarlık mühendislik firmasında iş buldu. 9 Temmuz sabahı 5 yıldır evi olan Atatürk Öğrenci Yurdu’ndan işine gitmek üzere yola çıktı. Altunizade’de otobüsten indi. Tek yön olan yolda karşıdan karşıya geçmek istedi. İkinci şeritte alışkanlıkla sola değil sağına baktı. Solundan gelen aracı göremedi. Korkunç kaza sonrası genç kız özel bir hastaneye kaldırıldı. Bir kaç günde 4.5 milyar lirayı bulan faturayı daha fazla kaldırabilecek güçleri yoktu. Haseki Hastanesi’ne sevkedildi. Ancak komadan asla çıkamayan Anakız, ölüme 10 gün direnebildi. İstanbul yolculuğuna onu umutla uğurlayan Gebizliler, belki küçük beldelerinin ilk mimar genç kızını bu kez gözyaşlarıyla karşıladılar... 
     



 YAŞAM 














</TEXT>
</DOC>
