<DOC>
<DOCNO> 90791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/19/son/sonspo16.html </URL>
<DATE> 2002/06/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Japon basını "Türkiye zafer sarhoşu olmadan devam etmeli" 
</HEADLINE>
<TEXT>

     Türkiye'nin 17. Dünya Kupası finalleri 2. turunda dün Japonya'yı 1-0 yenerek çeyrek finale kalması, ev sahibi ülke basınında geniş yer aldı. 
     Tokyo Shimbun Gazetesi'nin ilk sayfasında oldukça geniş yer bulan yorumda, Türkiye ile Japonya'nın dün yaptığı maçın, coğrafi olarak Asya'nın en batısıyla en doğusu arasındaki mücadele olduğu belirtilerek, ''Yani tarihteki savaşlarıyla ünlü, güçlü anlamındaki Türk kökünden Türkiye ile güneşin oğlu Japonya'nın mücadelesi'' denildi. 
     Türkiye'nin uzak bir ülke, ama yakın bir dost olduğu kaydedilerek, Türklerin Japonya'ya büyük ilgi duydukları belirtildi. 
     Türkiye'nin, coğrafi konumu itibariyle ünlü Japon filozof Tetsuro Watsuji'nin ''İklim Kuramı''na pek uymadığı ifade edilerek, ''Çöl ikliminde yetişmiş savaşçı ruhla Avrupa'nın rasyonalizmi bir arada barınabilir'' denildi. 
     Dün, savaşçı ruhun kazandığı, iklim kuramında yer alan ve bir Japon karakteristik özelliği olan ''tayfun''un ''maalesef'' gerçekleştirilemediği belirtilerek, şöyle denildi 
     ''Türkiye'de içkiyle ilgili bir söz vardır. İyi içki ile iyi kadın en iyi zehirdir derler. Türkiye'nin zaferden sarhoş olmadan çabasını sürdürmesini istiyoruz. Japonya için ise içki, üzüntüsünü giderici bir ilaç olarak düşünülebilir.'' Ülkenen en yüksek tirajlı Yomiuri Shimbun Gazetesi'nde, ''Türkiye, Japonya'nın umutlarını suya düşürdü'' başlıklı haberde Japonya'nın, Dünya Kupası umutları ve rüyalarının, yağmur altında sırılsıklam kalarak Türkiye'ye yenilince bittiği belirtildi. 
     Haberde, ''Japonya, Dünya Kupası finallerinin ikinci safhasında kazanan ilk Asyalı ulus olmak istiyordu. Ama Koji Nakata'nın erken hatası pahalıya mal oldu'' denildi. 
     Asahi Shimbun Gazetesi'nde, ''Takım, yenilgiden sonra ileriye bakıyor'' başlıklı haberde, oyuncuların ''Japonya'da futbol için daha iyi günler ilerde'' biçiminde düşündükleri belirtildi. 
     Birçok oyuncunun, yenilen yumuşak golden ve Türkiye'ye çeyrek final şansı vermekten dolayı düş kırıklıklarını itiraf etmesine karşın, kapalı kapılar ardında, bu aşamanın, gelecek için hayli önemli bir yapı taşı oluşturduğu yönünde genel bir kanı bulunduğu kaydedildi. 
     İngilizce yayınlanan Japan Times Gazetesi ise, ''Evde düş kırıklığı. Japonya, Koreliler'in sersemlettiği İtalya gibi kupa dışı'' başlıklı haberde, ev sahibi ülkelerden Japonya'nın yarışının, inatçı Türkiye karşısında düş kırıklığı yaratan ve 1-0 yitirilen sonuçla bittiği belirtildi. 
     Yağmur altında ve 45 bin 666 taraftar desteği altında oynayan Japonya'nın asla ritmini yakalayamadığı ve rakibinin ceza alanı içindeki pozisyonlardan yararlanmayı beceremediği haberde kaydedildi. 
     Kyodo Haber Ajansı ise, ''Türkler Japonya'nın rüyalarını yıktı'' başlığıyla geçtiği haberinde, ev sahibi olmanın avantajını iyi kullanamadıklarını ve Türkiye'nin haklı bir galibiyet aldığını duyurdu. 
     Japonya'nın en büyük spor gazetesi Nikkon ise, 8 sayfasını Türkiye-Japonya maçına ayırmasına karşın, Türkiye hakkında hiçbir şey yazmaması dikkati çekti. 
     Nippon spor gazetesi ise, ''Turu 10 santimetreyle kaçırdık'' ifadelerini kullanarak bir ataklarında direğe çarpan topu şanssızlık olarak değerlendirdi. 
     





</TEXT>
</DOC>
