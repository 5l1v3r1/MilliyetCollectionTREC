<DOC>
<DOCNO> 50645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/05/spor/aspo.html </URL>
<DATE> 2001/11/05/ </DATE>
<TIME>  </TIME>
<AUTHOR>  </AUTHOR>
<HEADLINE>
GERİ DÖNDÜ 2-0 
</HEADLINE>
<TEXT>

Sarı-Lacivertli takım, Gaziantep’te 9 yıl aradan sonra kazandı. Aslan’ın Bursa kazasıyla çifte zafere ulaştı. Sezon başından bu yana en iyi futbolunu oynayan Fenerbahçe, Oktay’ın golüyle perdeyi açtı. Serhat’ın son vuruşuyla rahatladı 
     GALATASARAY’IN yenilgisi Fenerbahçe için bulunmaz hint kumaşıydı. Ama rakip Gaziantep’ti ve zorluydu. 9 yıllık galibiyet hasreti de üzerine tuz biber ekiyordu. Ama Fenerbahçe, savunma ile orta saha önlemlerini mükemmel alıyor, hele Oktay’ın golü adeta galibiyet sinyalini veriyordu. İkinci 45 dakikada kurgusunu bozmadı konuk ekip. Gaziantep’i sindirdi ve Serhat’ın golüyle üç puanı hak etti. 
     
     Dakika dakika maç 
     3. dakika Fenerbahçe atağında Ali Akdeniz, Gaziantep ceza sahasının sol çaprazında Hasan’la karşı karşıya kaldı. Ancak vuruşu auta gitti. 
     6. dakika Yusuf topu Abdullah’a verdi. Bu oyuncu da ortasını yaptı. Oktay Hasan’la karşı karşıya geldi, ancak topu kaybetti. 
     13. dakika Abdullah korneri kullandı. Yükselen Ali Akdeniz, kafayı yapıştırdı, top auta gitti. 
     20. dakika Abdullah’ın kullandığı serbest atışta kafayı vuran Andersson’un şutunu Hasan kornerle önledi. 
     42. dakika Ali Akdeniz, taç atışı kullandı. Ceza sahası içinde Andersson topu Oktay’a aktardı. Oktay’ın sert şutu kaleci Hasan’ın ayağına çarparak yön değiştirdi ve filelere gitti 1 - 0. 
     51. dakika Kemal, ceza sahasının içinde topu ayağından fazla açınca Rüştü yattı ve tehlikeyi önledi. 
     54. dakika Ali Akdeniz taçı kullandı. Andersson arkasındaki Oktay’a bıraktı. Oktay’ın kafa vuruşu auta çıktı. 
     87. dakika Fatih Tekke yaklaşık 30 metreden sert vurdu, iyi yer tutan Rüştü yatarak büyük bir tehlikeyi önledi. 
     90. dakika Hakan, ceza sahasının içinde bekleyen Serhat’a pasını verdi. Bu oyuncu, kaleci Hasan’ı da çalımlayarak topu filelere gönderdi 2 - 0. 
     
NASIL OYNADILAR      FENERBAHÇE 
     RÜŞTÜ 
     Fenerbahçe savunması sezon başından beri ilk kez rakibine az pozisyon vererek, onun rahatlığını sağladı. Varlığı güven veriyor. 
     
     MERT 
     İlerlemiş yaşına rağmen tecrübesi ve soğukkanlılığı ile dikkat çekti. 90 dakika hatasız oynadı. Gaziantep pozisyonlarını kesti. 
     
     ÜMİT 
     Savunmayı toparladı. Dikkatli kademelerle poziyonların başlamasına engel olurken, olumlu toplar da çıkardı. 
     
     MUSTAFA 
     Hafif sakatlığına rağmen iyi bir futbol sergiledi. İlk toplara zamanında müdahele etti, atakları önledi. 
     
     LAZETİÇ 
     Son haftaların formsuz ismi çalışkandı. Özellikle ikinci yarıda defansa yardım etti. İsabetsiz top kullanması dikkat çekti. 
     
     YUSUF 
     Ayağında fazla top tutmadığı zaman daha faydalı bir futbol ortaya koyuyor. Sahada kaldığı süre içinde oldukça istekliydi. 
     
     ALİ GÜNEŞ 
     Fizik olarak her şeyini veriyor. Ancak topla buluştuğu anda gereksiz telaşı yüzünden arkadaşlarına iyi pas çıkartamıyor. 
     
     ABDULLAH 
     Sağ dizindeki sakatlığı, devamlılığını engelledi. Buna rağmen orta saha organizasyonunu iyi yaptı. 
     
     ALİ AKDENİZ 
     Giderek sol çizgiye alışıyor. Savunma ağırlıklı görev yaparken, dünkü karşılaşmada zaman zaman hücum alanında da göründü. 
     
     OKTAY 
     Golünü atarak görevini yaptı. Sakatlık sorununu henüz üzerinden tam olarak atamadığı gözlendi. Vasat bir günündeydi. 
     
     ANDERSSON 
     Gereksiz sinirli hareketlerde bulundu. Takımın geliştirdiği kanat atakları olmadığından istediği topları da alamadı. 
     
     HAKAN 
     Seyircinin aleyhte tezahüratıyla oyuna moralsiz başladı. Oyunun son bölümünde tek top oynayarak, takımını hep rahatlattı. 
     
     SERHAT 
     İkinci devrede yorulan Oktay’ın yerine rakip savunmayı yıpratma düşüncesiyle oyuna alındı. Golünü atarak görevini yaptı. 
     
     CEYHUN 
     Sahada kaldığı kısa süre içinde iyi niyetliydi. Elinden geleni yaptı. Orta sahanın açıklarını kapatarak yararlı oldu. 
     
     GAZİANTEPSPOR 
     BATİSTA Gaziantep’in en çalışkan ismiydi. Sahada basmadık yer bırakmadı. Onun çabası da mağlubiyeti de engelleyemedi. 
     FATİH İkinci yarıda oyuna girerek takımını toparladı. Atakların başlangıcında önemli rol oynadı. Ancak çabaları sonuçsuz kaldı. 
     MEHMET POLAT Sakatlığı yüzünden savunmadaki etkili oyununu sergileyemedi. Andersson’la gereksiz tartışmalara girdi. 
     
MAÇIN HAKEMİ      Ersoy kötüydü 
     HAKEM Erol Ersoy sonuca etki edecek yanlış yapmadı. Ancak formsuz bir günündeydi. Faul ve elle oynamalarda öylesine ters kararlar verdi ki, oyuncuları çileden çıkardı. İki takım futbolcuları da kötü niyetli olmadığı için gerginlik yaşanmadı. 
     
NOTLAR      GAZİANTEPSPOR karşısında sarı kart gören Lazetiç ile Andersson cezalı duruma düştü. İki futbolcu, Gençlerbirliği maçında forma giyemeyecekler. 
     GAZİANTEP seyircisi karşılaşmaya büyük ilgi gösterdi. Üç bin Fenerbahçe taraftarı da takımlarına destek verdi. Sarı - Lacivertli tribünler, "Son peygamber Rüştü" diye pankart açtılar. 
     BAŞKAN Aziz Yıldırım, futbolcularla bugün Samandıra Tesisleri’nde bir araya gelecek. Yıldırım, oyuncuların sıkıntılarını dinleyecek, takımın sorunları masaya yatırılacak. 
     IRAK’IN El - Zevra takımında top koşturan 19 yaşındaki İmad Muhammed Ridna isimli bir futbolcu, Milan’ın teklifini reddederek, Fenarbahçe ya da Gaziantepspor’da oynamak istediğini söyledi. El - Irak gazetesinin haberinde Ridna’nın, "Şu an iki kulüple de temas kurdum" sözlerine de yer verildi. 
     GAZİANTEP Başkanı Celal Doğan, Fenerbahçe yöneticileriyle özel olarak ilgilendi. Doğan, Şeref Tribünü’nde meydana gelen yer kargaşasına da hemen müdahale etti. 
     KARŞILAŞMA sonrası Fenerbahçeli taraftarları taşıyan otobüsün Grand Otel önünde camları kırıldı. Bunun üzerine araçtan inen bir taraftar, Ali Kalburoğlu isimli kişiyi bıçakladı. Polis olayları büyümeden önledi. 
     



 SPOR 

























</TEXT>
</DOC>
