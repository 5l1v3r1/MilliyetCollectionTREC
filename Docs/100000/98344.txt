<DOC>
<DOCNO> 98344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/27/son/sondun14.html </URL>
<DATE> 2002/07/27/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD, Iraklı 6 muhalif lideri Washington'a davet etti. 
</HEADLINE>
<TEXT>

     ABD yönetiminin, Irak yönetimine muhalif 6 Iraklı lideri, 9 Ağustos'ta Irak'ın geleceğiyle ilgili görüşmeler yapmak üzere Washington'a davet ettiği bildirildi. 
     Merkezi Londra'da bulunan ve Arap ülkelerinde yayımlanan El Hayat gazetesinin haberine göre, ABD Dışişleri Bakanlığı ve Savunma Bakanlığı Pentagon tarafından toplantıya davet edilen Iraklı muhalifler arasında, Irak Kürdistan Demokratik Partisi IKDP lideri Mesud Barzani, Irak Kürdistan Yurtseverler Birliği IKYB lideri Celal Talabani, Irak Ulusal Kongresi INC liderleri Ahmed Çelebi ve El Şerif Ali Bin El Hüseyin bulunuyor. 
     Toplantıya Irak'taki İslam Devrimi Yüksek Meclisi adlı Şii muhalefet örgütünün lideri Ayetullah Muhammed Bekir El Hakim ve Irak Ulusal Mutabakat Hareketi'nin lideri İyad Allavi de katılacak. 
     Görüşmelerde Irak yönetiminin değiştirilmesi konusunun ele alınacağı belirtildi. 
     Washington'daki Iraklı muhalif kaynaklar da davetin, ABD Dışişleri Bakan Yardımcısı Marc Grossman ve Savunma Bakan Yardımcısı Douglas Feith tarafından yapıldığını bildirdiler. 
     Iraklı muhalif bir yetkili, görüşmelerin iyi gitmesi halinde muhalif liderlerin Amerikalı üst düzey yetkililerle biraraya gelmelerinin de beklendiğini söyledi. 
     Yetkili, toplantılarda Amerikan yönetiminin liderlerden işbirliği yapılmasını isteyeceğini umduklarını belirterek, kendilerine verilecek mesajın ''ABD'nin Irak Devlet Başkanı Saddam Hüseyin'in devrilmesi konusunda çok ciddi olduğu ve bu süreçte beraber çalışılması isteği'' olacağını söyledi. 
     Dışişleri Bakanlığı'ndan bir yetkili de Grossman'ın Iraklı muhalif liderleri Washington'a davet ettiğini doğruladı, ancak 9-16 Ağustos günleri yapılacak toplantılara katılması beklenen liderlerin adlarını vermedi. 
     Merkezi Londra'daki INC'nin bir yetkilisi de AFP'ye yaptığı açıklamada, 6 liderin ABD Dışişleri Bakanlığı ve Pentagon'dan Irak'ın geleceğini görüşmek üzere 9 Ağustos'ta Washington'a davet edildiğini doğruladı. 
     Adının açıklanmasını istemeyen yetkili, 6 muhalif liderin davete olumlu yanıt vermelerini beklediğini söyledi. Yetkili, görüşmelerin 3-4 gün sürebileceğini belirtti. 
     Irak Devlet Başkanı Saddam Hüseyin'i devirmek için bu ülkeye geniş çaplı bir askeri operasyon düzenlemeyi planladığı ileri sürülen ABD, Iraklı muhalif gruplarla teması artırmıştı. 
     





</TEXT>
</DOC>
