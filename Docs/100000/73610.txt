<DOC>
<DOCNO> 73610 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/20/son/soneko07.html </URL>
<DATE> 2002/03/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'nin yapısı petrol oluşumuna uygun mu 
</HEADLINE>
<TEXT>

     Türkiye'nin jeolojik yapısının petrol oluşumuna uygun olduğu iddia edildi. 
     Jeofizik Mühendisleri Odası İzmir Şube Başkanı ve Dokuz Eylül Üniversitesi DEÜ Öğretim Üyesi Prof. Dr. Atilla Uluğ, Türkiye'de Ergani gibi, çok yörede petrol olduğunu, arama ve sondajlama sayısının yetersiz olması nedeniyle değerlendirilemediğini öne sürdü. Türkiye'nin karada ve denizde petrol ve doğalgaz potansiyeli bakımından zayıf olmadığını yer bilimciler olarak bildiklerini dile getiren Prof. Dr. Uluğ, şu bilgileri verdi ''Ülkemizin bir çok yöresi, jeolojisi bakımından petrol oluşumuna uygundur. Ancak bulundukları konum itibariyle bolca teknolizma geçirmişler. Transatlatik deprem kuşağı üzerinde oldukları için buralardaki petrollerin kaçmış olabileceği mümkündür. Petrol sahası tektonik bir hareket geçirip de yörede çatlaklar meydana gelmişse, yani kapan dediğimiz üstteki kaya zedelenmiş ise petrolun hafif kısmı kaçmıştır. Ama altta parafini yüksek olan petrol bulunabiliyor.'' 
     
     Petrol aramak pahalı... 

     Petrol arama ve çıkarmanın pahalı işlem olduğuna işaret eden Prof. Dr. Uluğ, Türkiye'de ''petrol arama politikasının olmaması'' ve dolayısıyla ''yeteri kadar ekonomik destek verilmemesi'' nedeniyle petrol kaynaklarının değerlendirilemediğini öne sürdü. 
     Prof. Dr. Uluğ, şöyle devam etti 
     ''Yabancılar, neden daha çok petrol buluyor da biz az buluyoruz 
     Çünkü biz az arıyoruz. Türkiye Petrolleri Anonim Ortaklığı'nın TPAO 
     48 yıl içinde yaptığı petrol sondaj sayısı 1600'dür. Oysa bu kadar 
     petrol sondaj sayısı, ABD'deki küçük bir petrol firmasının birkaç ay içinde yapacağı sondaj sayısı kadardır. TPAO 48 yılda 1600 sondaj yaparken, Romanya'da bir yıl içinde 2 bin kuyu açılıyor. Petrol, ne kadar araştırma ve sondaj yapılırsa o kadar çok bulunur.'' Türkiye'nin Doğu ve Batı bölgeleri ile Ege Denizi'nin, ''yaş ve yapı'' itibariyle petrol bulunmasına müsait olduğunu kaydeden Prof. Dr. Uluğ, buralarda detaylı araştırma yapılması gerektiğini kaydetti. 
     






</TEXT>
</DOC>
