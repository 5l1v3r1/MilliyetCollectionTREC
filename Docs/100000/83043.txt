<DOC>
<DOCNO> 83043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/soneko08.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı ''2002, AB üyeliği açısından tarihi önem taşıyor'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, ''Eğer yıl sonuna kadar AB'den müzakere tarihi alamazsak üyelik sürecinde diğer ülkelerden kopacak ve yalnız kalacağız'' dedi. 
     İş Kuleleri'nde gerçekleştirilen Gençlik ve Avrupa Günü'nde konuşan Özilhan, 9 Mayıs'ın, 1950 yılında Fransa Dışişleri Bakanı Robert Schuman'ın Avrupa Birliği'nin temellerini atan konuşmasını yaptığı gün olarak, Avrupa tarihinde önemli bir yer tuttuğunu ve AB üyesi ülkelerde Avrupa günü olarak kutlandığını hatırlattı. 
     TÜSİAD olarak bu yıl Avrupa gününe farklı bir anlam yüklemeyi düşündüklerini ifade eden Özilhan, ''Türkiye'nin geleceğinin simgesini, gençliği ve AB'yi bir araya getirdik. Genç nüfusuyla geleceğine güvenle bakan AB üyesi bir Türkiye'yi hayal ettik ve 9 Mayıs gününü Gençlik ve Avrupa günü olarak kutlamaya karar verdik'' dedi. 
     Gençlerin Avrupa'ya nasıl yaklaştığı, bu konuda neler düşündüğü sorusunun 9 Mayıs etkinliklerinin temelini oluşturduğunu belirten Özilhan, Milli Eğitim Bakanlığı'nın desteğiyle orta öğretimdeki öğrenciler arasında bir makale yarışması düzenlediklerini kaydetti. 
     Özilhan ''9 Mayıs Gençlik ve Avrupa günü hazırlıkları sürecinde gençlerimizin refah seviyesi yüksek eğitim sorunlarını çözmüş, iş, sağlık, adalet açısından sorunu olmayan bir Türkiye'de yaşamayı arzu ettiklerini gördük. Gençler çoğunlukla böyle bir geleceği hazırlamanın, geleceğe güvenle bakabilmenin yolunun Türkiye'nin bir an önce AB üyesi olmasından geçtiğinin farkındalar'' diye konuştu. 
     
     Tarihi yıl... 

     Tuncay Özilhan Avrupa Günü'nün bu yıl kapsamlı etkinliklerle gündeme gelmesinin tesadüf olmadığını savunarak, 2002 yılının Türkiye-AB ilişkileri açısından tarihi önem taşıdığını kaydetti. 
     AB üyeliğinin Türkiye'nin gündemine yeni girmediğini, Türkiye'nin ilk olarak 1959 yılında o zamanki Avrupa ekonomik Topluluğu'na ortaklık başvurusunda bulunduğunu hatırlatan Özilhan, 1963 yılında imzalanan Ankara Anlaşması ile üyelik için ilk adımın atılmış olduğunu, yıllar içinde Türkiye'de değişik fikirlerin iktidara geldiğini, parlamenter düzenin bir kaç defa kesintiye uğradığını, ancak Türkiye'nin AB üyeliği hedefinin hiç değişmediğini savundu. 
     Özilhan, konuşmasını şöyle sürdürdü 
     ''Çünkü bu bir ulusal politika haline gelmişti. Şimdi bu hedefe ulaşmak için kritik bir dönemeçteyiz. Çünkü AB, tarihinin en büyük genişlemesini gerçekleştiriyor. Aralarında Türkiye'nin de bulunduğu 13 ülkeyi üye olarak kabul etmek için çalışıyor. Bunların 10'u müzakerelerini bu yıl sonunda tamamlamış olacak. Muhtemelen 2004'te üye olacaklar. Geriye kalan Bulgaristan, Romanya ve Türkiye arasında müzakerelere başlamayan, bunun için gerekli olan Kopenhag kriterlerini yerine getirmeyen tek ülke Türkiye. 
     Durum çok açık eğer yıl sonuna kadar AB'den müzakere tarihi alamazsak üyelik sürecinde diğer ülkelerden kopacak ve yalnız kalacağız. Türkiye yeni üyelerinin uyumuna ve geri kalan grubun müzakerelerine yoğunlaşmış olan AB'nin öncelikleri arasında kendine yer bulmakta zorlanacak. Böylece üyeliğimiz belirsiz bir tarihe ertelenebilecek. Bu belirsizlik Türkiye'nin gelecek planlarını bulanıklaştırmakla kalmayacak, bugün içinde bulunduğumuz sıkıntılı dönemden çıkışımızı da zorlaştıracak. Uygulanmakta olan ekonomik program ve içinde bulunduğumuz yapısal reform süreci arzu edilen sonuçları vermeyecek. istikrar ve güven arayan doğrudan yatırımlar, üyelik perspektifi belirsiz bir Türkiye'ye gelmek yerine yeni üye olmuş diğer ülkelere gitmeyi tercih edecekler. İşsizlik sorunlarımızın çözümü iyice güçleşecek, sosyal dengesizlikler artacak.'' 
     
     "İstemeyenler var.." 

     Özilhan, bugün AB üyeliğini istemeyenler, ister gibi görünüp süreci kesintiye uğratanlar arasında, kendi çıkarlarını mevcut yapının değişmeden sürmesinde görenlerin olduğunu ifade ederek, ''Ama artık deniz bitti'' dedi. 
     Özilhan, TÜSİAD'ın düzenlediği 9 Mayıs ''Gençlik ve Avrupa Günü''nde yaptığı konuşmada, AB standartları ve müktesebatının Türkiye için bir yol haritası olduğunu söyledi. 
     Özilhan, ''Eğitim, sağlık, yargı gibi konularda etkin hizmet sunmakta zorlanan devletin, politika üretmekte zorlanan siyasi iradenin önündeki bu harita sorunlarımızı çözmekte bize yardımcı olacaktır. Bundan gocunmak veya yüksünmek için bir neden yok. Çünkü üye ülkelerin çoğu benzer süreçlerden geçerek bu günlere gelmiştir'' diye konuştu. 
     AB üyeliğinin Türkiye'de köklü değişikliklerin bir daha geri dönülmeyecek şekilde gerçekleşmesi anlamına geldiğini savunan Özilhan, şunları kaydetti 
     ''Bugün AB üyeliğini istemeyenler, ister gibi görünüp süreci kesintiye uğratanlar arasında kendi çıkarlarını mevcut yapının değişmeden sürmesinde görenler var. Ama artık deniz bitti. Uygarlık ve refah yarışına bir ayağımız aksayarak giremeyiz. Bu ülkenin çocukları koşmak istiyor. İdeallerine bir an önce kavuşmak istiyor. Kimsenin koca bir ülkenin umut ve ideallerini yok saymaya, kendi çıkarını ulusun çıkarının önüne geçirmeye hakkı yok.'' Tuncay Özilhan, AB üyeliğinin bir takvime bağlanması için gereken çabanın gösterilmesinin şart olduğunu belirterek, bunun için de ölüm cezasının kaldırılması, ana dilde yayın ve ana dilin serbestçe öğrenimi konularında Kopenhag kriterlerine uygun düzenlemelerin bir an önce gerçekleştirilerek AB'den müzakere tarihi alınması gerektiğini bildirdi. 
     Atatürk'ün cumhuriyeti gençlere emanet ederken Türkiye'nin sağlam temeller üzerine kurulmuş, geleceğinden endişe duymayan bir ülke olmasında genç kuşaklara duyduğu güveni dile getirmek istediğini ifade eden Özilhan, konuşmasını şöyle tamamladı 
     ''Ama bizler gençlere ne verebiliyoruz Uluslararası ölçülerde, çağdaş ve güncel bilgilerle donanmış, teknolojinin olanaklarını kullanabildikleri, yaratıcılıklarının ve becerilerinin gelişmesine imkan sağlayan bir eğitim mi Emeklerinin karşılığını alabilecekleri bir iş garantisi mi Siyasete katılma, toplumsal hayatta kendilerini ifade etme özgürlüğü mü Bu soruların cevabı ne yazık ki hayır. 
     Atatürk bunun düşünce altyapısını hazırlamlıştı ama bizler bunu hayata geçirmekte başarılı olamadık. 
     Şimdi önümüzde son bir fırsat var. Aslında Atatürk'ün bahsettiği muasır medeniyetler seviyesinden başka bir şey olmayan AB üyeliğini gerçekleştirmek...Atatürk'ün bize gösterdiği yön orasıdır. Bu yöndeki engeller bizi yıldırmayacak. Övüneceğiz, çalışacağız, güveneceğiz, ülkemizi çağdaş dünyanın saygın ve güçlü bir üyesi yapacağız.'' 
     





</TEXT>
</DOC>
