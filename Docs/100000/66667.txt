<DOC>
<DOCNO> 66667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/08/son/sontur21.html </URL>
<DATE> 2002/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
İsmail Cem'den Saddam yorumu... 
</HEADLINE>
<TEXT>

     Dışişleri Bakanı İsmail Cem, Irak Devlet Başkanı Saddam Hüseyin'in Başbakan Bülent Ecevit'in mektubuna gönderdiği yanıta ilişkin bir soru üzerine, ''Genelde olumlu bir gelişme görmemekteyiz'' dedi. 
     Cem, temaslarda bulunmak üzere dün Ankara'ya gelen Libya Dışişleri Bakanı Muhammed Abdurrahman Şalkam'la yaptığı ortak basın açıklamasının ardından, gazetecilerin sorularını yanıtladı. 
     Türkiye'nin bir komşu olarak üzerine düşen görevi yaptığını ifade eden Cem, Irak konusunda genel olarak olumlu bir gelişme göremediklerini belirterek, ''BM Genel Sekreteri ile Irak yönetiminin temasları olduğunu biliyorum. Umarım bu konuda BM kararlarının uygulanması yönünde bir gelişme olur'' dedi. 
     Başka bir soru üzerine, Türkiye'ye karşı bir tutumun zaten söz konusu olamayacağının altını çizen Cem, yazışmaların tam bir nezaket çerçevesinde yapıldığını kaydetti. Cem, şöyle devam etti 
     ''Herkes Türkiye'nin iyi niyetle çaba gösterdiğinin farkındadır ve bunun değerini bilmektedir, buna teşekkür etmektedir. Ama sonuç itibarıyla Türkiye'nin kendi politikasını uyguladığı gibi, her ülke kendi politikasını uygulamaktadır.'' ''Olumlu bir gelişme görmüyorum'' ifadesini mektup bağlamında kullanmadığını da söyleyen Cem, Başbakan'a sunulmuş bir mektup üzerinde konuşmayı doğru bulmadığını belirtti. 
     Irak'ın BM silah denetçilerini kabul etmesini Türkiye'nin ''ileriye dönük bir adım'' olarak gördüğünü ifade eden Cem, Irak'la temaslarında, ''Irak ile BM arasındaki meselenin olumlu bir yola girmesi halinde, Türkiye'nin, Irak'a dönük ekonomik yaptırımların zaman içinde ortadan kalkması yönünde AB ve İKÖ gibi çeşitli platformlarda ağırlığını koyacağını ve olumlu bir faktör yaratacağını'' Irak'a devamlı söylediklerini kaydetti. 
     ''Hatta böyle bir gelişmenin olması halinde, sadece bizim tek başımıza değil, Irak'ın diğer bazı komşularıyla birlikte bu gelişimi geliştirebileceğimizi, Ürdün, İran ve Suriye ile temasımız olabileceğini kendi mektubumda açık bir şekilde yazmıştım'' ifadesini kullanan Cem, bir gazetecinin ''Bu öneri hala geçerli mi '' sorusuna olumlu yanıt verdi. 
     ''Ümidimiz, bu konunun barışçı şekilde çözüme gitmesidir'' diyen Cem, her ülkenin kendi politikasını belirlediğini hatırlatarak, temasta bulundukları tüm ülkelerin Türkiye'nin politikalarını desteklediklerini söyledi. 
     






</TEXT>
</DOC>
