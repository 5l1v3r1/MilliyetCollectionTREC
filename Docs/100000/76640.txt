<DOC>
<DOCNO> 76640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/05/son/soneko15.html </URL>
<DATE> 2002/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
TÜSİAD Başkanı ''Türkiye bu krizden çok şey öğrendi..'' 
</HEADLINE>
<TEXT>

     Türk Sanayicileri ve İşadamları Derneği TÜSİAD Yönetim Kurulu Başkanı Tuncay Özilhan, Türkiye'nin ekonomik krizden çok şeyler öğrendiğini söyledi. 
     Türkiye SİAD Platformu Başkanlar Kurulu Çanakkale'de toplandı. 6. 
     Zirvesi hazırlıkları kapsamında, Çanakkale Sanayici ve İşadamları Derneği'nin ÇASİAD ev sahipliğinde Akol Otel'de yapılan 2002 yılının ilk toplantısında konuşan TÜSİAD Başkanı Tuncay Özilhan, istikrar ve güven ortamının ikili bir yapısı olduğunu belirtti. Özilhan, ''Birincisi konjonktürel gelişmeler karşısındaki tavırlarınızla güven yaratacaksınız. İkincisi, ülkenin geleceğine güvenilmesini sağlayacaksınız. Piyasalar penceresinden bakacak olursanız, hem kısa vadeli yatırımcıya, hem de orta vadeli yatırımcıya güven vermek zorundasınız. Bunlar birbirleriyle yakından ilişkili konulardır'' dedi. 
     Ekonominin tek elden yönetilmesi gerektiğini vurgulayan Özilhan, konuşmasında şunları kaydetti 
     ''Tüm dünyada uygulama alanı bulan sektörel düzenleme kuralları, mesleki açıdan ehil ellere teslim edilmeli ve gündelik işlerin bu kurullara devredilmesi olağan karşılanmalıdır. Kurulları yönetenler, siyasi iradenin koyduğu hedefleri, ekonominin ortak programını ve konjoktürü iyi izlemelidirler.'' ''Türkiye bu krizden çok şey öğrendi'' diye konuşan Özilhan, ''Bunların belki de en çarpıcı olanı, istikrarlı bir ekonomi için, istikrarlı bir siyasi yapının ve bir güven ortamı yaratılmasının ne kadar önemli olduğunu, milletçe bir kaç kez, örnekleriyle yaşamamız olmamızdır'' diye konuştu. 
     
     "Toplum AB'ye girmek istiyor" 

     Tuncay Özilhan, Avrupa Birliği AB üyeliğinin bu güne kadar Türkiye'nin sahip olduğu en kapsamlı toplumsal dönüşüm projesi olduğunu hatırlatarak, '' Bu proje, tam üyelik müracaatımızdan bu yana bir devlet politikası haline gelmiş ve bugünkü noktaya gelene kadar önemli merhaleleri geride bırakmış. Toplumun yüzde 70'i Avrupa Birliği'ne girmemizi istiyor'' dedi. 
     Bazı çevrelerin Türkiye'nin AB'ye girmesini engellediğini de ifade eden Özilhan, konuşmasına şöyle devam etti 
     ''Geldiğimiz noktada bir de bakıyoruz, kimi çevreler neredeyse bir aleyhte kampanya başlatmak üzere çaba sarf eder durumda. Alışılmış düzenin değişmesini istemeyenler elbette olacaktır. Edinilmiş ayrıcalıkların nimetlerinden vazgeçmeme mücadelesi verenlerin, bu projeyi engellemeye çalışacaklarını görmek için kahin olmak gerekmez. 
     Ancak, engellenmek istenen bir ülkenin geleceğidir. Çocuklarımızın refah ve mutluluğudur. 20- 30 yıl önce Türkiye ile eş düzeyde olan ülkeler bizi fersah fersah geçmiş durumdalar. Türkiye kişi başına 3 bin dolar civarında gelir seviyesine sahipken, Güney Avrupa ülkeleri gelirlerini 15-20 bin dolar seviyelerine yükselttiler. Bir kaç yıl öncesinin Doğu Bloku ülkeleri AB üyeliği için müzakerelere çoktan başladılar.'' Türkiye açısında Avrupa Birliği için 2002 yılının kritik bir önem taşıdığına dikkat çeken Özilhan, ''2002 yılı sonunda, mevcut 13 aday ülkeden 10'unun müzakereleri tamamlanmış ve bu ülkelerin 2004 yılında üye olarak alınmaları karara bağlanmış olacaktır. Geriye Bulgaristan, Romanya ve Türkiye kalacak. Bunlar arasında müzakere başlatma noktasına gelmemiş tek ülke Türkiye'dir. çünkü gerekli kriterleri yerine getirebilmiş değiliz'' dedi. 
     
     "Hükümet piyasalara güven veremedi" 

     TÜSİAD Başkanı Tuncay Özilhan, bugün ki hükümetin Türkiye tarihinde reform niteliğinde en çok kanun çıkaran, yapısal değişim konusunda en çok adım atan hükümet olduğunu da belirterek, şunları kaydetti 
     ''Ancak, bu hükümet kriz sürecinde piyasalarda güven uyandıramamıştır. Neden , Çünkü, atılan her adım öncesinde, açık bir isteksizlik ve direniş gösterildi. Parti hesaplarının, popülizmin öne çıktığı istikrarsız bir görüntü sergiledi. Oysa siyasi istikrar, ülkenin geleceğinin anahtarı niteliğindedir. İlk bakışta ekonominin düzlüğe çıkmasıyla bağlantısız görünse de, piyasalarda güven duygusu uyandırarak, krizden çıkışı hızlandıracak, yabancı yatırımın önünü açacak olan siyasi istikrardır. İstikrar açısından endişe uyandıran bir siyasi yapının egemen olduğu bir ortamdan, geleceği olan bir ülke manzarası çıkması mümkün değildir.'' Özilhan, Türkiye'nin geleceğini garanti altına alacak adımların atılmasının şart olduğunu kaydetti. 
     






</TEXT>
</DOC>
