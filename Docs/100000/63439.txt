<DOC>
<DOCNO> 63439 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/21/son/sonspo13.html </URL>
<DATE> 2002/01/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Psikologlara göre tribün anarşisinin nedeni yöneticiler.. 
</HEADLINE>
<TEXT>

     Özellikle futbol maçlarında meydana gelen olayların kulüp yöneticileri ve teknik heyetin taraftarları hatalı motive etmesinden kaynaklandığı bildirildi. 
     Birinci Super Futbol Ligi'nde, dün Beşiktaş'ın 5-0 önde olduğu sırada, Trabzonsporlu taraftarların çıkardığı olaylar, stadyumlarda yaşanan spor dışı saldırganlıkları yeniden gündeme getirdi. 
     Bursaspor'un bir dönem psikolojik danışmanlığını yapan psikolog Yalçın Kireççi, stadyumlarda meydana gelen olaylarda birçok kişinin sorumluluğu bulunduğunu belirterek, olaylardaki en önemli unsurun ise hatalı motivasyon olmasına dikkati çekti. 
     Kulüp yöneticileri ve teknik heyetin, taraftarın desteğini göklere çıkarmaması gerektiğini kaydeden Kireççi, şöyle devam etti 
     ''Hiçbir zaman yönetici veya teknik heyet, bu maçı sizin desteğinizle alacağız dememeli. Bu cümle maalesef Türkiye'de çok kullanılıyor ve maça giden taraftarı geriyor. Taraftarsız takım olmaz. 
     Ama taraftar maçın güzelliklerini izleyecek. Önemli olan da bu. Çok bağıran taraftarın takımı kazanacak diye bir kural yok. 
     Taraftardan destek beklemek mesajları, insanların havaya girmesine ve hayalci olmalarına neden oluyor. Yenilgide de hayaller yıkılıyor. 
     Toplum olarak zaten günlük hayatta ekonomik hayaller hep yıkıldığı için, bir darbe de desteklenen takımdan gelince tepki saldırganlığa dönüşebiliyor.'' Yalçın Kireççi, stadyumlarda olay çıkaranların yüzde 1-2'lik bir grup olduğunu da ifade ederek, şunları söyledi 
     ''Bunlar takımları galip gelse de olay çıkartan gruplar. 
     Trabzonspor maçı kazansa da bunlar yine gidip Beşiktaş'ın otobüsünü taşlayacaklardı. İnsan öfkelenebilir. Anlık bir tepkiyle bir yerlere vurur ve sonra normale döner. Ama kalkıp bir tribünü tahrip etmez. 
     Bunlar tedaviyi gerektirecek davranış bozukluğu göstergesi. Dikkat edilirse Trabzonspor maçında olaylar başlayınca sağduyulu taraftarlar stadyumu terk etmeye başladı.'' Kireççi, stat anarşisinin önlenmesinde kulüpler ve emniyet yetkililerinin psikolojik danışmanlara başvurmaları ve ortak çalışma yapılması gerektiğini sözlerine ekledi. 
     






</TEXT>
</DOC>
