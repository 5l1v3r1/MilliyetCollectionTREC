<DOC>
<DOCNO> 59003 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/26/ekonomi/eko07.html </URL>
<DATE> 2001/12/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Çek defteri lahana yaprağına dönecek’ 
</HEADLINE>
<TEXT>

     ŞULE ÖZTÜRK Ankara 

     Ankara Ticaret Odası ATO Başkanı Sinan Aygün, karşılıksız çeke ilişkin olarak çok ciddi yaptırımlar getirilmesini istedi. Aygün, hapis cezaları nedeniyle "sosyal bir felakete" dönüştüğü söylenen sorunun "ekonomik bir felaket" ile noktalanacağını kaydetti. 
     Aygün, çeklere ilişkin hazırlanan mevcut yasa tasarısında karşılıksız çeke verilen hapis cezalarını kaldırılmasının duyulmasıyla beraber çek keşide edenlerin çeklerini ödememeye başladığını söyledi. Aygün, "Tüccar tek yaptırım gücünün alınmasından endişe duyuyor. Yasa bu şekliyle çıkarsa, çek yaprağı lahana yaprağından farksız olacak" diye konuştu. 
     
Yaptırımlar ağırlaştırılsın      Aygün, karşılıksız çek kullananlara hapis cezası yerine, kredi kullanmama, kredi kartı alamama, kamudan iş alamama, şirket açamama, elektrik ve su abonesi olamama gibi ağır yaptırımlar uygulanması gerektiğini vurguladı. Karşılıksız çeke ilişkin yaptırımın kalkmasıyla pek çok tüccarın malını satmaktan çekindiğini ifade eden Aygün, şunları söyledi "Parasını alamama endişesi tüccarın vadeli işlerini durdurdu. Esnaf, paramı alamayacaksam, malım dükkanımda dursun diyor. Bu çek yasası ekonomik krizi derinleştirecektir." 
     



 EKONOMİ 














</TEXT>
</DOC>
