<DOC>
<DOCNO> 86316 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/27/yazar/gunes.html </URL>
<DATE> 2002/05/27/ </DATE>
<TIME>  </TIME>
<AUTHOR> Hurşit GÜNEŞ  </AUTHOR>
<HEADLINE>
Bursa’da işadamları sakin 
</HEADLINE>
<TEXT>

     Geçen hafta Bursa’daydık. Bir büyük özel banka belli aralıklarla düzenlediği Anadolu Sohbetleri’ne bizi de konuşmacı olarak davet edince bunu bir fırsat saydık. Böylece yöredeki gelişmeleri yakından gözlemleyecektik. Toplantı Bursa Sanayi ve Ticaret Odası Konferans Salonu’nda düzenlenmişti. Ve gayet kalabalıktı. 300’e yakın işadamı ve yönetici dört saate yakın süren sunumları sabır ve ilgiyle izlediler. 
     Panel yöneticisi Dünya gazetesi başyazarı Osman Arolat katılımı gayet doyurucu bulduğunu ifade etti. Meğer daha önce düzenlenen bir toplantının katılımı zayıf kalmış. Arolat’a "ne kadar sayı, o kadar krizin etkisi" dedim. Ancak sorulan sorular bu tezimi pek doğrulamadı. 
     
     İki ziyaret, iki ders 
     Toplantı öncesi banka yönetimi iki kurumsal müşterisini ziyaret edecekti. Bankanın genel müdüründen bizi de götürmesini rica ettik. İlk önce bir başarı öyküsü İbrahim Orhan’ın kurduğu Orhan Holding’i ziyaret ettik. Bu kuruluş piyasada "koltukçu" diye biliniyor. Birçok dünya devine araba koltuğu yapıyor. Yani dinamik bir grup. Biraz kurdan şikayet etseler de, pek başka bir yakınmaları olmadı. Ne işçilik, ne de enerji fiyatından şikayet ettiler. Biraz da finansman maliyetinden şikayet ettiler, ama zaten kredi kullanmayı sevmiyorlarmış. Kur konusunda ise kendilerine göre bir çözüm bulmuşlar. Kur çok yukarı gittiğinde girdiyi içeriden, az gittiğinde de dışarıdan tedarik ediyorlarmış. Hemen her faaliyet dalında da yabancılarla ortaklıklara girişmişler. Bu da onları disipline etmiş. 
     İkinci ziyaretimizi Penguen Gıda işletmelerine yaptık. Malum Penguen çok büyük bir hazır gıda grubu. İki göçmen kardeş Orhan ve Turhan Gençoğlu düşünerek, taşınarak ve çok da çalışarak, bu işletmeleri kurmuşlar. Ancak krizle beraber sıkıntıları artmış. Şimdi sorunlarını büyük ölçüde atlatmış görünüyorlar. Yabancı evlilik onlara hem sermaye, hem de finansman ucuzluğu sağlamış. İtibarı da cabası olmuş. Pek bir şikayetleri yok. Yalnızca ihracatta yerli rakiplerinin kıyasıya fiyat rekabetiyle karlarını azalttığını söylüyorlar. Yola devam kararı almışlar. Yani daha fazla yabancı sermaye ve daha fazla ihracat 
     
     Ne büyüme soruldu, ne de enflasyon 
     Panelde ise Prof. Kenan Mortan Bursa’nın ekonomisini tarihsel bir perspektifle parlak bir sunumla yaptı. Banka yetkilileri bankanın üstünlüklerini, biz de ekonomideki gelişmeleri aktardık. Enflasyonda, reel faizlerde ve cari işlemler sorunlarında erişilen başarıları aktardık. İzleyiciler bunlara pek itiraz etmediler. Tek bir işadamı izleyici büyüme konusunda tedirgin olduğunu belirtmedi. Yalnızca ara olduğunda birkaç siyasi parti mensubu bu tür kaygılarını belirttiler. Enflasyon konusunda da hükümetin hedefi hiç sorgulanmadı. 
     Bursa eski bir sanayi merkezi. Tekstil ağırlıklı. Ama birçok başka sektör de bulunuyor. Bursa’da "kriz bitti" demedik. Ama iyimserliğe de pek itiraz eden olmadı. Bunun da nedenini bulmak zor değil. Bursa ihracatçı bir merkez. İçeride piyasalar hasar görse de ihracatçı işini sürdürüyor. 
     Son nokta konuşmamızda siyasetle ilgili belittiğimiz kaygılara da itiraz gelmedi. 
     
     







Milliyetçi bir liberal 


Sağım, solum, arkam sobe... 


Ecevit Kıbrıs, AB’yi ilgilendirmez 


İçel’de HADEP sürprizi 


Bursa’da işadamları sakin 


Türk, Turan, öz Türkler 


Dört aylık vergiler faize yetmedi 


Kuneralp "Türkler için bütünlük Avrupa’dan önemlidir" 


İçe kapanan toplum 


Tek kafalı Türkler, Turancı Kızılderililer 


Kaçırdığımız trenlerin en önemlisi hangisi 


İstanbul krize kötü yakalandı. Ümit Anadolu’da’ 


</TEXT>
</DOC>
