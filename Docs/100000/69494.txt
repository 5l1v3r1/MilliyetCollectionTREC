<DOC>
<DOCNO> 69494 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/ekonomi/aeko.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
İranlılar alınmasın diye Taç, Taj oldu 
</HEADLINE>
<TEXT>

Zorlu Holding, İran’da Atlas Pood firması ile ortak perde fabrikası kuruyor. Fabrika 15 milyon dolara mal olacak. Zorlu’nun Taç markası İranlılara şahlık dönemini çağrıştırdığı için bu ülkede üretilecek perdelerin markası Taj olacak 
     DENİZ ŞAHİN PRETOİRA 

     Zorlu Holding, tekstilde ABD, Fransa ve Güney Afrika’dan sonra dördüncü yurtdışı fabrikasını İran’da açıyor. İranlı Atlas Pood firması ile yüzde 50 - 50 ortaklıkla kurulacak fabrika 15 milyon dolara mal olacak. Tebriz’de kurulacak fabrika üç ay sonra üretime geçecek ve 200 işçi istihdam edecek. 
     Zorlu Holding Tekstil Grup Koordinatörü Vedat Aydın, Taç markası ile ürettikleri perde ve çarşafların, bugüne kadar sınır ticareti ile katır sırtında İran’a girdiğini ve çok tanınan bir marka haline geldiğini söyledi. İran’ın 1.5 milyar dolarlık büyük bir pazar olduğunu belirten Aydın, Tebriz’de inşaatına başlanan fabrikada ilk aşamada perde üreteceklerini ve yatırım miktarının bir süre sonra 25 milyon dolara yükseleceğini belirtti. Aydın, İranlı ortaklarının Taç markasını şahlık dönemini hatırlattığı için istemediğini, bu nedenle İran’da üretilen perdelerin Taj’ markası ile satılacağını kaydetti. 
     
     Sofya ve Lefke’ye Linens 
     Fabrika için İranlı ortaklarının devlet bankalarından 14 milyon dolarlık kredi temin ettiğini ve bu kredinin bir yılı ödemesiz altı yılda geri ödeneceğini kaydeden Aydın, bu ülkede enerji maliyetinin 1 cent, işçilik maliyetinin ise 150 dolar düzeyinde olduğunu vurguladı. 
     Zorlu Grubu’nun ev tekstilindeki mağazalar zinciri Linens hakkında da bilgi veren Aydın, Soya ve Lefke’de iki yeni mağaza açacaklarını söyledi. 
     
Korteks mayısta halka açılıyor      Polyester iplik, perde ve prode üreticisi olan, yıllık 135 milyon metrekare dokuma, örme kapasitesine sahip Korteks’in halka açılma hazırlıkları son aşamaya geldi. 
     250 milyon dolar ciro gerçekleştiren ve bunun 120 milyon dolarını ihracattan elde eden Korteks’in yüzde 20’si halka açılacak. Polyester iplikte yüzde 45, perdede yüzde 35’lik pazar payına sahip olan Korteks’in halka arzından 70 - 80 milyon dolar gelir bekleniyor. Vedat Aydın, Korteks’in geçen yıl mayıs ayında halka arzının planlandığını ancak iki kriz nedeniyle ertelendiğini hatırlattı. Korteks’in mayısın ilk haftası halka açılmasının planlandığını kaydeden Aydın, halka arzda konsorsiyum liderinin Garanti yatırım olacağını belirtti. 
     
Futbol taraftarına Taç’tan özel çarşaf      Nevresim, yastık kılıfı, çarşaf, masa örtüsü ve perde üretimini gerçekleştiren Zorlu Linen, futbol fanatikleri için özel ürünler üretecek. 
     Galatasaray, Fenerbahçe ve Beşiktaş ile lisans anlaşması imzalayan Linen Trabzonspor’la görüşmelerini de son aşamaya getirdi. Linen, dört kulübün renkleri ve amblemleriyle özel çarşaf takımları üretecek. 105 bin metrekarelik alanda günde 400 bin metrekare yılda 125 milyon metrekare Taç markasıyla mamul kumaş üreten Linen pamuklu ev tekstili üretiminde Avrupa’nın en büyük, dünyanın üçüncü büyük tesisi konumunda. 
     
Tekstile 100 milyon dolarlık yatırım      İran yatırımı dışında, Zorlu Grubu’nun bu yıl tekstil grubunda 100 milyon dolarlık yatırım gerçekleştireceğini anlatan Aydın, bu yatırımın 50 milyon dolarlık bölümünün fantezi iplik ve otomasyon bölümünde gerçekleştirileceğini belirtti. Aydın ayrıca, 14 fabrikaya sahip Zorlu tekstil grubunun 2002 yılındaki toplam ciro hedefinin ise 500 milyon dolar olduğunu kaydetti. 
     Dünyanın en büyük entegre jakar dantel ve vual perdelik kumaş kapasitesi ve üçüncü büyük entegre yatak ve masa örtüsü tesislerine sahip olan Zorlu tekstil grubu 250 milyon metrekaresi perde olmak üzere toplam 600 milyon metrekare tekstil üretimi gerçekleştiriyor. Grup 63 ülkeye ihracat gerçekleştiriyor. 
     



 EKONOMİ 













</TEXT>
</DOC>
