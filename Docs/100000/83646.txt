<DOC>
<DOCNO> 83646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/13/spor/spo01.html </URL>
<DATE> 2002/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal kanatlandı 
</HEADLINE>
<TEXT>

Beşiktaş’ta son günlerde yaşanan bilmeceler sona erdi, hareketli günlerin eşiğine gelindi. Bugün imza atması beklenen Mircea Lucescu, iki gün içinde yönetime rapor sunacak 
     Durgunluk bitti 
     YENİ sezonda yoluna Galatasaray’ın eski hocası Mircea Lucescu ile devam etme kararı alan Beşiktaş’ta hareketli günler başlıyor. Günün ilk bombası Rumen teknik adamın imzası olacak. Eğer Lucescu sağlık açısından kendini iyi hissederse, bugün resmen Siyah-Beyazlı kulüpte işbaşı yapacak. Beşiktaş Yönetimi bir an önce başarılı hocanın kafasındaki projeleri rapor halinde bildirmesini bekliyor. 
     
     Luce’ye tam yetki 
     YÖNETİCİ Mete Düren, iç ve dış transfer çalışmalarını tamamen Lucescu’nun istekleri doğrultusunda yapacaklarını ifade etti. Bu arada menajer Sinan Engin’in tecrübeli teknik adamı telefonla arayarak geçmiş olsun dileğinde bulunduğu öğrenildi. Lucescu ile Engin arasında dün yapılması planlanan toplantı, Rumen çalıştırıcının rahatsızlığı nedeniyle bugüne ertelendi. 
     
     Yabancılar askıda 
     YABANCI transferi konusunda aceleci davranmak istemeyen Beşiktaş Yönetimi, Dünya Kupası Finalleri’nden sonra bu sorunu çözmeyi kararlaştırdı. Öte yandan Erman, Ümit ve Bayram’ın durumunun ise Lucescu’nun iki gün içerisinde vereceği rapor doğrultusunda netleşeceği öğrenildi. Başarılı hoca, gidecekler-kalacaklar raporunu menajer Sinan Engin ile görüştükten sonra hazırlayacak. 
     
Taburcu oldu      Hafta içinde İnternational Hospital’da ameliyat olan Rumen teknik direktör Mircea Lucescu dün taburcu edildi. Normalden bir gün daha fazla doktor kontrolünde kalan tecrübeli teknik adamın, sağlık durumunun iyi olduğu açıklandı. 
     
Sergen imzaladıYıldız futbolcu, Beşiktaş İkinci Başkanı Hüsnü Güreli’nin evinde, boş mukaveleye imza attı 
     BİLAL MEŞE 

     Sorun çıkarmadı 
     HAFTALARDIR Galatasaray’a mı, Beşiktaş’a mı gideceği tartışma konusu olan Sergen Yalçın, dün akşam Beşiktaş İkinci Başkanı Hüsnü Güreli’nin evinde boş mukaveleye imza attı. İstediği ücret sorulan milli futbolcu, "Ben Beşiktaş’tan yetiştim. Burası benim yuvam. Siz benim değerimi bilirsiniz. Pazarlığa gerek yok" deyip, kendini Siyah - Beyazlı renklere bağlayan mukaveleyi imzaladı. 
     
     Bonservis Kartal’a 
     GALATASARAY’IN Fatih Terim’in direktifiyle Sergen’in bonservisine 1 milyon dolardan fazla vermeme kararı, Siirt Jetpa’nın bu konuda Beşiktaş’a sıcak bakmasına yol açtı. Siyah - Beyazlılar’ın Asbaşkanı Muzaffer Nasıroğlu, Siirt Jetpa ile aralarında bonservis konusunda sorun bulunmadığını, Sergen’in önümüzdeki sezon Beşiktaş forması giyeceğini söyledi. 
     
Bilgili’den destek      BEŞİKTAŞ Başkanı Serdar Bilgili’nin Transfer Komitesi Üyeleri’ne teknik direktör konusunda çarpıcı açıklamalar yaptığı öğrenildi. Bilgili’nin, "George Graham, Graheme Taylor ve Terry Venables ile görüştüm. Hepsi gelmeye hazırdı. Ancak Lucescu’dan daha faydalı olamayacakları kanısına vardım. Çünkü Türkiye’yi en iyi o tanıyor. Aksi bir düşüncede olsaydım, bu üç adaydan birini getirecektim. Lucescu’ya tam destek vereceğiz" dediği iddia edildi. 
     
Moldovan’a ret      NANTES ile yollarını ayırdıktan sonra Beşiktaş’a gelebileceğini söyleyen Rumen golcü Moldovan’a Siyah - Beyazlı yönetim soğuk bakıyor. Bonservisi elinde olmasına karşın, Beşiktaş, golcü tercihini daha genç bir isimden yana kullanmanın hesapları içinde. Siyah - Beyazlı yöneticiler, Başkan Serdar Bilgili’ye Rumen futbolcu ile ilgili olarak, "Acele etmenin anlamı yok. Çok daha iyi bir golcü bulabiliriz. Önce hocamızın isteyeceği alternatifleri görmemiz gerekiyor" dediler. 
     
Yabancılara kira uyarısı      BEŞİKTAŞ Yönetimi, sözleşmelerini karşılıklı olarak fesh ettiği yabancı futbolcuları Baya, Stavrum ve kaleci Myhre’ye evlerini boşaltması için ihtar çekti. Üç futbolcudan da evlerini boşaltmalarını isteyen Siyah - Beyazlı yöneticiler, "Haziran ayı itibarıyla ev kiralarınız ödenmeyecek" uyarısında bulundu. 
     



 SPOR 



























</TEXT>
</DOC>
