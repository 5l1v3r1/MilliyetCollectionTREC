<DOC>
<DOCNO> 93196 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/02/ekonomi/eko01.html </URL>
<DATE> 2002/07/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Bağımsız interbank için ilk adım atıldı 
</HEADLINE>
<TEXT>

Bankalar Birliği bünyesinde bir interbank kurulması hedeflenirken, Merkez Bankası para ve döviz piyasalarında bundan sonra işlem yapmayacak 
     HARUN GÜREK Ankara 

     Merkez Bankası, bankalararası para ve döviz piyasalarından çekildi. Banka artık bu piyasalarda işlem yapan bankalar arasında aracılık ve garantörlük yapmayacak. Bankalar Birliği bünyesinde yeni ve bağımsız bir para piyasasının interbank oluşturulacağı bildirildi. 
     Merkez Bankası, bankalararası para ve döviz piyasalarında başka kuruluşlarla işlem yapma limitlerini dünden itibaren sıfırladığını açıkladı. Böylece Merkez Bankası’nın, bankalar arasındaki işlemlerde garantörlük rolü de sona ermiş oldu. 
     
     Yeni piyasa geliyor 
     Edinilen bilgilere göre, bankalar, bu yüzden, birbirleriyle yaptıkları işlemler için Bankalar Birliği’nde yeni bir piyasa oluşturma kararı aldı. Bu piyasa için bankalar arasında yeni bir elektronik altyapı kurulacak, böylece "libor" faizi ile tanınan Londra’daki bankalararası para piyasası benzeri bir piyasa doğacak. 
     Gelişmenin, Merkez Bankası’nın bankalara para satmayacağı ya da döviz almayacağı anlamına gelmediğini, banka nezdindeki döviz ve para piyasasının varlığını sürdüreceğini belirten yetkililer, şunları söyledi 
     "Merkez Bankası yine faiz belirleyecek, gerekirse döviz ya da TL alıp satacak. Ancak bankalar arasındaki işlemlere kefil olmayacak. Bankalar birbirlerine borç verirken riskleri de göz önüne alarak faiz isteyeceği için gerçek bir piyasa faizi ortaya çıkacak." 
     
Para programında Pamukbank değişikliği      ANKARA Milliyet 

     Pamukbank’a el konulması nedeniyle 161 trilyonluk bir değişiklik gösteren para programı hedefleri, yine de yılın ilk yarısındaki varılması gereken noktayı etkilemedi. 
     Merkez Bankası’ndan dün yapılan açıklamaya göre, mayıs - haziranda para tabanı için belirlenen üst sınır, Pamukbank nedeniyle, 9 katrilyon 250 trilyondan 9 katrilyon 89 trilyona çekildi. Söz konusu dönemde para tabanı 9 katrilyonda kalarak limitin altında kaldı. 
     Aynı şekilde net iç varlıklar NİV hedefi de, 26 katrilyon 374 trilyon, net uluslararası rezerv NUR hedefi ise eksi 5 milyar 755 milyon dolar olarak gerçekleşti. 
     



 EKONOMİ 


















</TEXT>
</DOC>
