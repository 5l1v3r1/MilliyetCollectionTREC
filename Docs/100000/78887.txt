<DOC>
<DOCNO> 78887 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/17/son/soneko07.html </URL>
<DATE> 2002/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ek niyet mektubunda özelleştirme sözü... 
</HEADLINE>
<TEXT>

     Türkiye, Uluslararası Para Fonu IMF tarafından onaylanan son Ek Niyet Mektubunda, piyasa şartları iyileştikçe özelleştirmeye yeni ivme kazandıracağını belirtiyor. 
     Son Niyet Mektubunun, özelleştirme çalışmalarına ilişkin taahhütler bölümünden derlenen bilgilere göre, Türkiye, piyasa koşulları doğrultusunda, Tüpraş'ın üçüncü halka arzının Haziran ayı sonu itibarıyla bitirilmesini hedefliyor. 
     Ayrıca özelleştirmede, Tüpraş'ta çoğunluk hissenin özel mülkiyete geçmesini sağlayacak olan, en az yüzde 16'lık bir bölümün halka arz edilmesi planlanıyor. 
     Niyet Mektubunda, TEKEL'in tütün ve alkollü içeceklerle ilgili işletmelerinin yeniden yapılandırılması ve şirketleşme çalışmaları ile Türkiye Şeker Fabrikaları A.Ş'nin özelleştirme stratejisinin belirlenmesi konusundaki çalışmalarının da devam ettiği belirtildi. 
     
     Türk Telekom ve Enerji özelleştirmeleri 
     Türk Telekom ile ilgili özelleştirme planının, öngörüldüğü gibi, Nisan ayı içinde Bakanlar Kurulu'nda kabul edileceği de bildirilen mektupta, enerji özelleştirmeleri ile ilgili şu bilgiler yer aldı 
     ''Askıda bulunan İşletme Hakkı Devir Sözleşmeleri'ne ilişkin Anayasa Mahkemesi kararının ardından, Hazine garantisi verilmesi koşullarına haiz olan yatırımcılar belirlenecek ve bu yatırımcılara sözleşmeleri, Enerji Piyasası Düzenleme Kurulu'nun lisans mevzuatı ve Elektrik Piyasaları Kanunu'nu ile uyumlu kılmak için yapılması gereken değişiklikler, 2002 yılı Haziran ayı sonuna kadar bildirilecek. 
     Belirlenen bu yeterlilik koşullarına haiz projelerin dışındaki tüm kamuya ait termik üretim ve elektrik dağıtım varlıkları, 2002 yılı Temmuz ayı sonuna kadar özelleştirme kapsamına alınacak. Ayrıca, uygun görülen sözleşmelerden, 2003 yılı Ocak ayı sonuna kadar finansman temin edilememiş olanlar iptal edilerek, ilgili varlıklar 2003 yılı Şubat ayı sonuna kadar özelleştirme kapsamına alınacak.'' Mektupta, özelleştirme öncesindeki yeniden yapılandırma işlerine ilişkin olarak ise Özelleştirme İdaresi portföyünde bulunan iki denizcilik şirketinin birleştirildiği, diğer dört şirketin de Sümer Holding bünyesinde birleştirme kararı alındığı ifade edildi. 
     Ayrıca bir turizm şirketinin kısa süre içinde tasfiye edileceği belirtilen Mektupta, bu adımlar sonucunda, işletme maliyetleri ve genel giderlerden önemli miktarda tasarruf sağlanmasının beklendiği de ifade edildi. 
     





</TEXT>
</DOC>
