<DOC>
<DOCNO> 96922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/20/spor/aspo.html </URL>
<DATE> 2002/07/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş'a servet 
</HEADLINE>
<TEXT>

Galatasaray, yıldız futbolcuyla yapacağı pazarlığın şartlarını belirledi. Sarı-Kırmızılı yönetimin, Hasan Şaş’a yıllık 2.5 milyon dolar gibi rekor ücret önereceği iddia edildi 
     HALİL ÖZER 

     Yuvada kalacak 
     GALATASARAY, Hasan Şaş’ı göndermeme kararı aldı. Sarı-Kırmızılı yönetimin, yıldız futbolcuya, üç senelik sözleşme imzalaması için yıllık 2.5 milyon dolar gibi rekor bir teklif sunacağı öğrenildi. Avrupa’dan alınacak yeni bir futbolcunun maliyetinin, Hasan’a ödenecek rakamdan daha fazla olacağı görüşünde birleşen yöneticiler, kesenin ağzını açma kararı aldı. Terim’in de isteğiyle Hasan Şaş için tüm imkanların zorlanması kararlaştırıldı. 
     
     Avrupa için özel fiyat 
     HASAN Şaş’ın üç yıllık anlaşma imzalaması durumunda, yeni sözleşmesine Avrupa’ya transferi konusunda özel maddelerin ekleneceği de ifade edildi. Tecrübeli futbolcunun gelecek yıllarda Avrupa’ya gidebilmesi için, sözleşmesine 10 milyon dolar getirmesi şartının da yazılacağı açıklandı. Hasan Şaş’ın yıllık 2.5 milyon dolarlık süper teklif karşısında, yuvada kalmaya sıcak bakacağı da vurgulandı. 
     
     Ergün’e de vize yok 
     İNGİLİZ kulüplerinden aldığı tekliflerle yuvadan kopma noktasına gelen Ergün’e de yılda 1 milyon 250 bin dolar önerileceği öğrenildi. Yıldız futbolcunun sözleşmesindeki 2 milyon 500 bin dolara serbest kalma maddesinin de devam edeceği belirtildi. İki futbolcuyla transfer pazarlığının önümüzdeki hafta içersinde gerçekleşeceği açıklandı. Eğer taraflar arasında uzlaşma olmazsa, Teknik Direktör Fatih Terim’in de Hasan Şaş ve Ergün ile görüşeceği vurgulandı. 
     



 SPOR 
























</TEXT>
</DOC>
