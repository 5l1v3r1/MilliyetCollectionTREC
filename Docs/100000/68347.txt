<DOC>
<DOCNO> 68347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/18/son/sontur23.html </URL>
<DATE> 2002/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Balkona bayrak asarken düşüp ölen Fenerli toprağa verildi 
</HEADLINE>
<TEXT>

     Kadıköy'de, Fenerbahçe-Galatasaray maçı öncesi evinin balkonuna Fenerbahçe bayrağı asmak isterken dengesini kaybederek 12. kattan düşen Mehmet Öner Eskil, toprağa verildi. 
     Eskil'in Fenerbahçe bayrağına sarılı ve üzerinde eski futbolcu Selçuk Yula'nın forması bulunan cenazesi, Erenköy Galippaşa Camii'nde ikindi vakti kılınan cenaze namazının ardından Ümraniye Kocatepe Mezarlığı'na defnedildi. 
     İstanbul Atatürk Havalimanı Dış Hatlar Terminali'nin işletmecisi Tepe Akfen Vie TAV Konsorsiyumu'nda teknik müdür olarak çalışan Eskil'in cenaze törenine, ailesi ve yakınları ile Fenerbahçe Spor Kulübü Genel Sekreteri Vedat Olcay, Kulüp Müdürü Serkan Acar, Trabzonspor Kulübü eski Başkanı Sadri Şener ve Fenerbahçeli eski futbolcu Selçuk Yula katıldı. 
     Kadıköy'de, Fenerbahçe-Galatasaray maçının oynandığı 16 Şubat Cumartesi günü meydana gelen olayda, Dr. Faruk Ayanoğlu Caddesi 33 numaralı Aziz Kaya Apartmanı'nın 12. katında oturan Mehmet Öner Eskil, maç sırasında evinin balkonuna Fenerbahçe bayrağı asmak isterken dengesini kaybetmesi sonucu düşerek hayatını kaybetmişti. 
     






</TEXT>
</DOC>
