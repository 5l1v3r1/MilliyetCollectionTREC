<DOC>
<DOCNO> 94781 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/10/siyaset/siy05a.html </URL>
<DATE> 2002/07/10/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’nin ziyareti tehlikeye girdi 
</HEADLINE>
<TEXT>

AB Komisyonu Başkanı Prodi ve üye Verheugen’in 18 Temmuz’da Türkiye’ye yapacakları önemli ziyaretin ertelenmesi gündeme geldi 
     GÜVEN ÖZALP Brüksel 

     Türkiye’de erken seçim söylemlerinin gündemin ilk sırasına oturması ve yaşanan siyasi dalgalanmanın Ankara - Brüksel hattındaki ilk etkileri de görülmeye başlandı. Avrupa Birliği Komisyonu Başkanı Romano Prodi’nin önümüzdeki hafta Türkiye’ye ilk kez gerçekleştireceği ziyaretin ertelenmesinin gündeme gelebileceği belirtildi. AB Komisyonu Sözcüsü Jonathan Faull, Prodi ve komisyonun genişlemeden sorumlu üyesi Günter Verheugen’in 18 - 19 Temmuz’da gerçekleştirmeleri öngörülen ziyarete ilişkin "kesinleştirme" çalışmalarının sürdüğünü kaydetti. Sözcü, ertelemenin gündeme gelebileceğini belirtirken, "Görüşmenin gerçekleşmesini ve bunun olumlu sonuçlar doğurmasını istiyoruz" dedi. 
     Prodi ve Verheugen’in ziyareti, İlerleme Raporu ile Kopenhag zirvesi öncesinde son derece önemli bir dönemeç olarak görülüyor. AB, bu ziyaretin gerçekleşmesi için son ana kadar çalışmalarını sürdürecek, ancak Türkiye’de yerinden oynayan taşların yerine oturmaması halinde "havanda su dövmenin ötesine geçmeyecek" bir ziyarete de Brüksel sıcak bakmıyor. 
     Türkiye’nin AB yolunda yapması gerektiği değişikliklerin bilincinde olduğunu ifade eden Faull, "İki taraf da gerekenlerin farkında. Seçim kötü bir şey değil. Türkiye’nin iç işi. Ancak bazı sıkıntıların aşılmasına yardımcı olabilir" diye konuştu. 
     Verheugen’in sözcüsü Jean Christophe Filori de gelişmeleri yakından takip ettiklerini belirterek, "Türk siyasi kurumlarının AB sürecinin vazgeçilmez parçası olan reformların devamını ve siyasi istikrarı sağlayacağına inancımız tam" dedi. 
     Brüksel kulislerinde yapılan ortak yorum ise "Reformlar yine başka bahara kalacak" şeklinde belirginleşti. 
     



 SİYASET 


















</TEXT>
</DOC>
