<DOC>
<DOCNO> 66191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/06/son/sondun05.html </URL>
<DATE> 2002/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Ladin'in aşçısı "Usame Bey İran'a kaçtı.." 
</HEADLINE>
<TEXT>

     Usame bin Ladin'in aşçısı, Ladin'in İran'a kaçtığını öne sürdü. Ladin'in buradan Azerbaycan ya da Çeçenistan'a gitmek istediği belirtiliyor. 
     Afgan aşiretlerinden Hazaralar tarafından yakalanan Suudi Arabistan kökenli aşçı Hacı Muhammed Ekrem, ''patronu Usame bin Ladin'in Afganistan'dan önce Pakistan'a geçtiğini, buradan da İran'a kaçtığını'' iddia etti. 
     ''Christian Science Monitor'' gazetesinin özel haberine göre, Afganlar tarafından işkenceye tabi tutulan aşçı Ekrem, Amerikalılara teslim edilmeyi istedi ve ''önemli açıklamalar yapacağını'' söyledi. 
     Gazete muhabiri Philip Smucker'a ilginç açıklamalarda bulunan aşçı Ekrem, Tora Bora'daki çatışmalardan, bin Ladin'in sevdiği yemeklere kadar pek çok şey anlattı. 
     Aşçı Ekrem, Ladin'in başta tavuk ve hindi olmak üzere kanatlı hayvanların etlerini çok sevdiğini söyledi. ''Bıldırcın ve piliç de bin Ladin'in sevdiği yemekler arasındaydi'' diyen aşçı, ''bıldırcınların bizzat kendileri tarafından avlandığını'' belirtti. 
     Bin Ladin'in koyun eti ve yoğurtla yapılan bir Moğol yemeğini de çok sevdiğini anlatan aşçı, Usame Bin Ladin'in ''dediği dedik'' bir adam olduğunu kaydetti. Aşçı Ekrem, ''Usame bir şeye evet dedi mi, kimse hayır demeye cesaret edemezdi'' diye konuştu. 
     Hacı Ekrem'in iddialarına göre, Usame bin Ladin'in, aralarında atom enerjisi sektöründe çalışan çok iyi Pakistanlı dostları bulunuyordu. 
     Ekrem, Kasım ortalarında Amerikan hava saldırıları yoğunlaştığında bin Ladin'in Celalabad'da olduğunu, daha sonra Tora Bora'ya geçtiğini bildirdi. 
     Aşçının ifadesine göre, Ladin ve El Kaide'nin ikinci adamı Eymen El Zevahiri, toz fırtınası altında aynı konvoyda birlikte yolculuk ederek Tora Bora'ya ulaştı. Ekrem, şöyle devam etti 
     ''Başlangıçta düşünceleri Tora Bora'yı ölene kadar savunmaktı. 
     Orada binlerce adamımız vardı. Ancak Kasım sonu ya da Aralık başında saklandığımız mağaraya bomba isabet etti ve büyük bir patlama oldu. 
     Olayda 2 kişi öldü. Bunun üzerine kaçmaya karar verdik. Usame'nin kaçmak için 3 yolu vardı biri Irak, biri İran üzerinden, üçüncüsü ise mafya tipi kaçış. 
     Bu arada bize bol miktarda İran parası ulaştırıldı ve komutanlar bunları savaşçılara dağıttı. Bana da 700 bin riyal 1400 dolar 
     düştü.'' Aşçı Ekrem, bin Ladin'in, El Kaide liderleriyle birlikte önce İran'a oradan da Azerbaycan ya da Çeçenistan'a gitmeyi planladığını iddia etti. 
     






</TEXT>
</DOC>
