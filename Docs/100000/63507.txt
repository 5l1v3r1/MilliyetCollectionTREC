<DOC>
<DOCNO> 63507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/22/siyaset/siy01.html </URL>
<DATE> 2002/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Newsweek Türk generallerin Irak çekincesi’ni yazdı 
</HEADLINE>
<TEXT>
ABD’ye inanmıyorlar 
Zakaria imzalı yazıda, ABD’nin Irak’ın parçalanmayacağı yönündeki teminatına rağmen, Türk generaller’in buna inanmadığı belirtildi 
     SEMA EMİROĞLU New York 

     ABD’nin önde gelen haftalık haber dergisi Newsweek, Irak konusunda verdiği güvencelere rağmen, Türk generallerin Washington yönetimine inanmadığını yazdı. 
     
     Kartlar açılır 
     Dergi, 11 Eylül saldırılarının Türkiye’nin Batı’ya ve AB’ye giden yolunu açtığını, ancak içinde bulunduğu coğrafi konumun aynı zamanda, "Irak baş ağrısına" yol açtığını belirterek, ABD’nin Irak’a müdahalesinin Türkiye için büyük riskler taşıdığını bildirdi. 
     Washington’un Ankara’ya, Irak’ın tek bir ulus olarak kalma ilkesini desteklediğini söylediğini, ancak pek çok Türk generalin buna inanmadığını kaydeden derginin Dış Haberler Editörü Fareed Zakaria şunları söyledi 
     "Generaller bir kez savaş başladığında bütün kartların açılacağını düşünüyor. Irak Kürtleri, yıllardır Saddam’ın ana muhalifi durumunda. Bağımsızlık ilan ederlerse, Washington bunu bastırmaz. Bu yüzden Türkiye, bombalama ve yerel kuvvetlere dayanma biçimindeki Afgan tarzı bir operasyonun olmayacağı konusunda güvence istiyor. Böyle bir senaryoda Kürtler, Kuzey İttifak rolünü oynar ve zafer kazanır." 
     
     Korkular 
     Zakaria, "Bir Müslüman Müttefiğin Korkuları" başlıklı yazısında, "Türkiye için tehlikeler çok yüksek. Yıllardır kilit stratejik konumunun kendisini sağlam biçimde Batı’ya yakınlaştırmasını hayal etti. Şimdi bu oldu, ama aynı coğrafya, Türkiye’yi yolundan çıkarabilir" diye yazdı. Yazıda, Türkiye’nin İslam’ın geleneksel imajını kırdığı ve yüzde 99 müslüman olmasına rağmen, kararlı biçimde laik, demokratik ve Batı yanlısı olduğu da vurgulandı. 
     



 SİYASET 













</TEXT>
</DOC>
