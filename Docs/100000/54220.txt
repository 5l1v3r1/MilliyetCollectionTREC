<DOC>
<DOCNO> 54220 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/26/son/sontur06.html </URL>
<DATE> 2001/11/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakkal amca yeniden doğuyor 
</HEADLINE>
<TEXT>

     Bir zamanlar çeşitli büyüklükteki marketlerle yürüttüğü rekabet savaşında yenik düşerek bir bir kapanan ve sayıları çok az kalan bakkallar, yaşanan ekonomik kriz ortamında, yeniden hayatımızdaki önemli yerini aldı. 
     Konya Bakkallar Odası Başkanı Münir Angı, dar gelirli vatandaşı etkileyen ekonomik krizin bakkallardaki veresiye defteri uygulamasına rağbeti artırdığını söyledi. 
     Geçmişte sayıları hızla artan marketlere karşı rekabeti kaybeden bakkalların, yaşanan ekonomik kriz nedeniyle tekrar vatandaşın gözdesi olduğunu belirten Angı, ''Bir süredir insanlar kredi kartı ile marketlerde sınırsız alışverişe yönelmişti. Ancak daha sonra kredi kartı borcunu ödemekte zorluk çeken vatandaşlarımız, bir süredir unuttuğu Bakkal amcayı hatırladı'' dedi. 
     Bakkallar, alım gücü gün geçtikçe düşen vatandaşın alışveriş için kendilerini tercih etmesi ile veresiye defteri uygulamasının tekrar canlandığını söylediler. 
     Bakkal dükkanlarının yaşanan ekonomik sıkıntılar nedeniyle kapansa bile, bir süre sonra yerine yenisinin açılmakta gecikmediğini anlatan bakkallar, şöyle konuştu 
     ''Biz marketler gibi parası yetişmediği zaman müşterimizin elindeki malı bıraktırmıyoruz. Kredi kartı borcu gibi, ödenmesi geciktiğinde faiziyle vatandaşın belini büken alacak uygulamamız da yok. Özellikle memurlar ve diğer dar gelirliler bizden ay sonu ödemek üzere veresiye alışveriş yapıyor. Borçların ödenmesinin geciktiği de oluyor ama biz makul bir ödeme zamanı belirliyoruz. Bunun da farkına varan vatandaşımız bizimle alışverişine eskisi gibi devam ediyor. Her ay sabit maaş alanlar için veresiye alışveriş borç gecikme faizi korkusu olmadığı için daha çok tercih ediliyor.'' Bakkallar, ekonomik krizin uzun yıllardır mahallede aileden biri sayılan Bakkal Amcayı vatandaşla tekrar buluşturduğunu, bunun da kendilerini çok memnun ettiğini belirttiler. 
     






</TEXT>
</DOC>
