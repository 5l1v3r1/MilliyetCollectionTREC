<DOC>
<DOCNO> 83013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/09/son/sondun16.html </URL>
<DATE> 2002/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
İngiltere üç gemiyi cezaevi olarak kullanacak 
</HEADLINE>
<TEXT>

     İngiltere hükümeti, cezaevlerindeki kalabalığı azaltmak için üç büyük gemiyi cezaevi olarak kullanma kararı aldı. 
     Ceza ve Tevkifevleri Yönetimi'nin bu amaçla gemileri kiralama hazırlıklarını başlattığı, her bir geminin 500 mahkumu barındıracak şekilde düzenlenmesinin düşünüldüğü belirtildi. 
     Halen Dorset'te cezaevine dönüştürülen bir geminin demirli bulunduğunu yazan The Times gazetesi, 1997 yılında hizmete sokulan bu geminin yaklaşık 400 mahkumu barındırdığını kaydetti. 
     Yetkililerin artık kullanım dışı kalan bazı askeri tesislerde de inceleme yaptıkları ve bu tesislerin de cezaevlerine dönüştürülmesi yollarını araştırdıkları bildirildi. 
     İngiltere'deki cezaevlerinde halen 70 bini aşkın mahkum bulunuyor. 
     Bu arada, aşırı kalabalık cezaevlerinde güvenlik ve huzuru sağlamanın güçlüğüne işaret eden Ceza ve Tevkifevleri Yönetimi, sadece geçen 7 gün boyunca üç büyük cezaevinde ayaklanma çıktığını, Doncaster, Dorset ve Nottinghamshire'da yaşanan olayların saatler sürdüğünü ve güçlükle bastırıldığını açıkladı. 
     





</TEXT>
</DOC>
