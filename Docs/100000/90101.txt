<DOC>
<DOCNO> 90101 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/16/siyaset/asiy.html </URL>
<DATE> 2002/06/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Biz tartışıyoruz Avrupa kaldırıyor 
</HEADLINE>
<TEXT>

Türkiye idamı kaldırıp kaldırmamayı tartışırken, Avrupa Konseyi savaş halinde ölüm cezasına olanak tanıyan 6 No’lu protokolün yerine 13 numaralı protokolle idamı tümüyle kaldırmayı amaçlıyor 
     BELMA AKÇURA İstanbul 

     Türkiye idamı kaldırıp kaldırmamayı tartışırken, Avrupa Konseyi yalnızca savaş ve yakın savaş hallerinde söz konusu olan idamı bile tümüyle kaldırmak için kolları sıvadı. Konsey, Avrupa İnsan Hakları Sözleşmesi’nde yalnızca savaş ve yakın savaş hallerinde ölüm cezasına olanak tanıyan 6 No’lu protokolü kaldırıp, 13 numaralı protokolle idamı tümüyle kaldırmayı amaçlıyor. 
     Geçen ay imzaya açılan protokole, bir ay içinde Avrupa Konseyi üyesi 44 ülkeden 36’sı imza koydu. Protokolü ilk imzalayanlar ise aynı zamanda Avrupa Konseyi üyesi de olan 15 Avrupa Birliği ülkesi. 
     
     Bir tek Türkiye 
     Anayasa değişiklikleri sırasında savaş ve yakın savaş hallerine terörü ekleyen Türkiye ise halen ölüm cezasını içeren Sözleşmenin 6. protokolünü imzalamayan tek Avrupa ülkesi olma unvanını koruyor. Bir ay içinde 36 ülkenin imzaladığı, üç devletin ise hem imzalayıp hem de onayladığı protokol, 7 devletin daha onaylamasıyla yürürlüğe girecek ve sadece onaylayan devletleri bağlayacak. Protokolün birinci maddesinde "Ölüm cezası kaldırılmıştır. Hiç kimse bu cezaya çarptırılamaz ve infaz edilemez. Hiçbir gerekçe bu cezayı geçerli kılamaz" ifadeleri yer alıyor. Protokol, yürürlüğe girdikten sonra Avrupa’da referans belge olarak Avrupalı olmanın ölçütlerinden biri haline gelecek. 
     
     Hukukçular Fırsat kaçmasın 
     Kültür Üniversitesi Öğretim Üyesi Prof. Dr Arslan Gündüz, AB üyelerinin birçoğunun protokolü imzalamış olmasını, "Türkiye şimdi 6 No’lu protokolü kabul ederse birçok sorunu çözer. Fırsat kaçmasa iyi olur" şeklinde değerlendirdi. Gündüz, Avrupa’nın idamı kaldırma peşindeyken, Türkiye’nin "savaş ve yakın savaş" halinde idamı onaylayan protokole bir de "terör" eklemesinin sıkıntı yaratacağını söyledi. 
     Ord. Prof. Dr. Sulhi Dönmezer de idamın bütünüyle kaldırılmasından yana olduğunu belirterek "Bunu kaldırırken benim başkanlık yaptığım komisyon onun yerine ağırlaştırılmış müebbet hapsi getirdi" diye konuştu. 
     Bahçeşehir Üniversitesi Uluslararası İlişkiler Bölüm Başkanı Doç. Dr Ahmet Sözen ise idam cezasının kaldırılmamasını anlayamadığını kaydederek, "AB’ye girmek isteyen biziz ama siyasilerin, siyasi çıkar sağlamak için seçmenlere oynuyor olması Türkiye’ye büyük bir haksızlık" dedi. 
     



 SİYASET 













</TEXT>
</DOC>
