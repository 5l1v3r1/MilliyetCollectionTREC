<DOC>
<DOCNO> 73828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/21/son/sonspo02.html </URL>
<DATE> 2002/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Arat "İnönü Stadı tarihi eser değildir, yıkıp yeniden yapılabilir" 
</HEADLINE>
<TEXT>

     Beşiktaş Kulübü Başkan Adayı Hasan Arat, 31 Mart tarihinde yapılacak olağan kongre öncesinde Ankara'da, gün boyu bir dizi temaslar gerçekleştirirken, akşamda başkentli kongre üyelerine projelerini anlattı. 
     Hasan Arat, Beşiktaş Kulübü Başkanı Serdar Bilgili'nin ''İnönü Stadı tarihi eserdir. Çivi bile çakamazsınız'' şeklindeki açıklamasına, ''Bu stad tarihi eser değildir. İsterseniz yıkıp yeniden yapabilirsiniz'' şeklinde cevap verdi. 
     Arat, Ankara'da ilk olarak Cumhurbaşkanı Ahmet Necdet Sezer'i ziyaret etti. 9. Cumhurbaşkanı Süleyman Demirel ile TBMM'de Beşiktaşlı parlamenterlerle de görüşen Arat, TRT Genel Müdürü Yücel Yener ile de bir görüşme yaptı. 
     Arat, Hilton Oteli'nde, Ankaralı kongre üyelerine projelerini anlatırken, ''İzni alınmayan, bilgi ve belgesi olmayan hiçbir şeyi açıklamayacağım. Devletimizin güveni sayesinde şu anda Beşiktaş, Türkiye'nin en zengin kulübüdür'' dedi. 
     ''Bir kulübü kulüp yapan amatör sporlardır'' diyen Hasan Arat, sporun sadece profesyonel futboldan ibaret olmadığını belirterek şunlardı söyledi 
     ''Beşiktaş kuruluşunun 100. yılında amatör branşlarda da başarılı olmak zorundadır. göreve gelir gelmez, ismimizden gelen cimnastik branşını faaliyete geçireceğiz. Tüm Beşiktaşlıların birbirleriyle kolayca haberleşmelerini sağlayacak Radyo BJK'yi kuracağız. Beşiktaş Televizyonu kurma konusunda, yapılan anlaşmalar gözden geçirilip, değerlendirilecek. Beşiktaş'a büyük gelir getirecek mağazalar zinciri kurma projesini hayata geçireceğiz. İlk mağazayı da Beşiktaş Köyiçi'nde açacağız. Sonra da Türkiye geneline yayacağız. BJK PLUS kartı projesini de hayata geçireceğiz.'' 
     
     Tesisler projesi 
     Devletteki Beşiktaşlı Milletvekilleri ve bürokratlar sayesinde tesis açısından Beşiktaş'ın oldukça zengin olduğunu kaydeden Arat, Şunları söyledi 
     ''Beşiktaş'ın Ümraniye tesisleri sayesinde kamp merkezi sorunu yoktur. Biz Haziran ayında Ümraniye tesislerini tamamen bitirip, futbol takımının kulanımına açacağız. Akatlarda 5 bin kapasiteli bir spor salonu yapacağız. Yüzme havuzu, restorant, sinemalar yapmayı hedefliyoruz. Fulya, Devletin, Beşiktaş'a güveninin temsilidir. 
     Beşiktaş bu yeşil alanda topluma aykırı hiçbir proje yapmayacaktır. 
     Ancak, düşündüğümüz projeyle de Beşiktaş, yılda 8-10 milyon dolar gelir elde edebilir.'' 
     
     Stat projesi 
     Arat, İnönü Stadının iyileştirilmesiyle ilgili olarak da, 3 aydır çalıştıklarını ifade ederek, ''Beşiktaş Statı tarihi eser değildir. 
     Çivi çakamazsınız lafları doğru değildir. İsterseniz İnönü Stadını yıkıp, yeniden yapabilirsiniz. 1982 yılında Anıtlar Genel Müdürlüğü'nün verdiği bir belge var. İsteyen herkes gidip bu belgeyi alabilir. Göreve gelir gelmez stat kapasitesini 2 misline çıkarmak için ve ayrıca olası bir depreme karşı güçlendirilmesi için her şeyi yapacağız'' diye konuştu. 
     
     100. yıl projesi 
     Beşiktaş Kulübü Başkan Adayı Hasan Arat, oluşturduğu yönetim kurulunun büyük Beşiktaş'ı yaratabilecek güçte olduğunu ifade ederek, 100. yılında tüm Beşiktaş camiasının bir arada büyük bir şölenle bunu 
     kutlayacağını söyledi. 
     Arat, Beşiktaş'ın kuruluşunun 100. yılını gönüllüler projesiyle kutlayacaklarını da belirterek, sözlerini şöyle tamamladı 
     ''Öncelikli olarak Beşiktaş kulübünü bir çatı altında toplamak gerekiyor. Üniversiteyi 2 yılda kurmak bir hayaldir. Her şehre 1 dernek kuracağız ve turnuvalar düzenleyeceğiz. Kuruluşumuzun 100. 
     yılında 100 bin çocuğa forma dağıtacağız. Ayrıca, böyle 6 yabancı oyuncu yerine Dünya çapında takımı taşıyabilecek en az 3 yabancı futbolcu alacağız.'' 
     






</TEXT>
</DOC>
