<DOC>
<DOCNO> 74377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/24/son/sonspo12.html </URL>
<DATE> 2002/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankaragücü 4 - İstanbulspor 2 maç bitti 
</HEADLINE>
<TEXT>

     Birinci Süper Lig'de Ankaragücü, İstanbulspor'u 4-2 yendi. 
     Karşılaşmanın ilk yarısı 1-1'lik eşitlikle tamamlandı. 
     Karşılaşmanın ilk yarısında topla daha fazla oynayan ve kanatlardan geliştirdiği ataklarla rakip kalede pozisyonlar bulan Ankaragücü, devrenin başında aradığı golü bulurken, hızlı hücumlarla gol arayan İstanbulspor ise ilk yarının son dakikalarında serbest vuruştan bulduğu golle beraberliği yakalamasını bildi. 
     Diyarbakırspor maçında protokol tribününde çıkan olayları protesto eden Ankaragücü Kulübü yönetimi, karşılaşmayı maraton tribününde seyircileriyle birlikte izledi. 
     5. dakikada Adem Dursun'un sağ taraftan ceza alanına ortasında 
     Augustine, topa gelişine vurdu ve ağları havalandırdı 1-0. 
     15. dakikada Yılmaz'ın kullandığı serbest vuruşta, baraja çarparak 
     yükseklik kazanan topa ceza alanı içinde Burak'ın rövaşatasında, meşin yuvarlak direkten döndü. 29. dakikada sağ taraftan Yılmaz'ın kullandığı serbest vuruşta, arka direkte topa yükselen İsmet'in kafa vuruşunda, meşin yuvarlak bir kez daha direkten döndü. 36. dakikada Cenk'in sol taraftan kullandığı serbest vuruşta, kaleye giden topu Zafer tokatladı. Kale alanı içinde topla buluşan Niyazi'nin uygun pozisyondaki kafa vuruşunda, Zafer topu bu kez kornere yolladı. 43. dakikada İstanbulspor'un kullandığı serbest vuruşta Saffet, topu Petkov'a çıkardı. Bu futbolcunun uzun mesafeli vuruşunda, yerden giden top Ankaragücü fileleriyle buluştu 1-1. Karşılaşmanın ilk yarısı da 1-1'lik eşitlikle sona erdi. Karşılaşmanın ikinci yarısında sahada 9 kişi kalan rakibi karşısında oldukça zorlanan Ankaragücü, son dakikalarda bulduğu gollerle sahadan 4-2'lik galibiyetle ayrıldı. İstanbulspor ise ikinci yarıda 9 kişi kalmasına karşın birara beraberliği yakaladı, ancak son dakikalarda yediği gollerle Ankara'dan puansız ayrıldı. 62. dakikada hakem Sabit Hacıömeroğlu'nun geri pas gerekçesiyle İstanbulspor ceza alanı içinde verdiği serbest vuruş kararında, Yılmaz topu üstten auta gönderdi. Ancak hakem Hacıömeroğlu, atışı tekrarlatırken barajı bozduğu gereksiyle Saidou'ya sarı kart gösterdi. Tekrarlanan atışta, Yılmaz'ın vuruşunda savunmaya çarpan top kornere çıktı. Köşe atışından önce Ankaragücü'nde, İsmet'in yerine Kennedy x oyuna dahil oldu. 64. dakikada kullanılan köşe atışında, savunmadan seken topla buluşan Burak, meşin yuvarlağı İstanbulspor ağlarına gönderdi 2-1 66. dakikada İstanbulsporlu Ferdi sarı kart gördü. 67. dakikada İstanbulspor'da, Zeki'nin yerine Mehmet xx oyuna dahil oldu. 68. dakikada Ankaragücü'nden Hakan Kutlu sarı kart gördü. 70. dakikada ani gelişen Ankaragücü atağında Augustine, Hakan Keleş'in ara pasında kaleciyle karşı karşıya pozisyonda ceza alanı girişinde Saffet tarafından düşürüldü. Hakem Hacıömeroğlu Saffet'e sarı kart gösterirken, önce ceza alanı çizgisinin hemen dışından serbest vuruş kararı verdi, ancak daha sonra yan hakem Yaşar Ulusoy'un uyarısıyla penaltı noktasını gösterdi. İstanbulsporlu oyuncuların yoğun itirazları kararı değiştirmezken, 72. dakikada Augustine'in kullandığı penaltı atışını Zdravkov kurtardı. Pozisyonun hemen ardından itirazlarını sürdüren Saffet, ikinci sarı kartı görerek, Cenk ise doğrudan kırmızı kartla oyun dışında kaldı. Oyun alanına girerek itiraz eden İstanbulspor Teknik Sorumlusu Aykut Kocaman da hakem Sabit Hacıömeroğlu tarafından tribüne gönderildi. 76. dakikada kaleciyle karşı karşıya pozisyonda Kennedy, meşin yuvarlağı farklı bir biçimde auta gönderdi. 82. dakikada Petkov'un ortasında, ceza alanında iyi yükselen Ferdi topu kafayla Ankaragücü ağlarına gönderdi 2-2. 84. dakikada İstanbulsporlu Murat sarı kart gördü. Aynı dakikada Ankaragücü'nde, Adem'in yerine oyuna Mehmet xx girdi. 85. dakikada İstanbulspor'da, Ferdi'nin yerine Bekir oyuna girdi. 89. dakikada İstanbulspor ceza alanı içinde oluşan karambolde topla buluşan Burak kendisinin 2., takımının 3. golünü filelere gönderdi 3-2. Karşılaşmanın uzatma dakikalarında gelişen Ankaragücü atağında, ceza alanına giren Mehmet'in vuruşunda, Bekir'e çarpan top, kaleci Zdravkov'u yanıltarak 4. kez İstanbulspor ağlarına gitti 4-2. Karşılaşma da bu skorla sona erdi. 
     






</TEXT>
</DOC>
