<DOC>
<DOCNO> 77309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/09/yazar/zbirand.html </URL>
<DATE> 2002/04/09/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Bu türkü boş yere söylenmemiş... 
</HEADLINE>
<TEXT>

     Türkiye, son derece önemli bir psikolojik engeli daha aştı. CNN TÜRK’ün haberine göre Genelkurmay Başkanlığı’nın Kürtçe yayın konusundaki tutumunu esnekleştirmesi, bu ülkenin Kürt konusunda doğru ve gerçekçi bir adım daha atması anlamına gelmektedir. 
     Belki pratikte büyük bir şey değiştirmeyecektir, PKK’nın MED TV’si, Barzani’nin Kuzey Irak’taki TV’si olsun zaten Kürtçe yayın yapıyorlardı. Kürtçe şarkı serbest idi. Bu açıdan bakılacak olursa, atılan adım çok önemliymiş gibi görünmeyebilir. Ancak bu gelişmenin bir de sembolik yanı var ki, son derece önemli. 
     Türkiye Cumhuriyeti Devleti, bu şekilde Kürtçe kompleksinden kurtulduğunu, kendine güveninin arttığını göstermiş oluyor. 
     Bugüne kadar Kürtçe’yi bir türlü içimize sindirememiştik. Yayın hakkı verildiği taktirde, Kürtçe konuşanların dost mu, yoksa düşman mı olacağına bir türlü karar veremiyorduk. 
     İkiye bölünmüştük. Bir bölümümüz, Kürt kelimesini nerede görse irkiliyor, ülkenin birlik ve bütünlüğüne tehdit olarak niteliyordu. 
     Bir diğer bölümümüz ise, Kürt kökenli olmayı, Kürtçe konuşmayı doğal bir hak şeklinde görüyor ve bu konuda ne kadar yasak getirilirse, uzun vadede o kadar büyük tepkiyle karşı karşıya kalınabileceğine inanıyordu. 
     Toplumun kafası karışık, insanlar şaşkındı. 
     Bitlis Jandarma Garnizonu’nda geçen hafta Kürtçe bir şarkı okunmasının yarattığı yankı, bu şaşkınlığın en açık belirtileriyle doluydu. 
     Medyanın bir bölümü, hayret işareti yüklü, "Aman Allah’ım garnizonda dahi Kürtçe şarkı söylendi" gibi bir hava yansıttı. Sanki, Kürtçe o kadar tehlikeli olmasına rağmen, garnizona bile girebildi, denmek isteniyordu. Hatta garnizon komutanının yandığı, büyük olasılıkla terfi edemeyeceği tahminleri de yapıldı. 
     Şaşkınlık öylesine büyüktü ki, Bitlis Valisi çok ayıp, çok kötü bir olayla karşılaşıldığı izlenimi verdi ve ısrarla, Kürtçe şarkı okunmadığını, Azerice olduğunu açıkladı. Resmi yetkililer de, hatalarını örtmeye çalışan sorumluların telaşı vardı. 
     Bu garip tutum, resmi politika ile toplumun normal gördükleri arasındaki farktan kaynaklanıyordu. 
     
Bu kadar üstüne gitmesekdaha kolay olacak...      Toplum için artık Kürtçe diye bir sorun yok. 
     Sorun, Ankara’nın kafasında. Ancak, resmi politikaya ters düşmekten korkulduğu için, görüşler serbestçe ortaya konamıyor. 
     Burada medyanın tutumuna da değinmek istiyorum. 
     Kürt sorunu ile ilgili olarak, büyük medyanın öyle bir tutumu var ki, işleri kolaylaştırmak yerine, tam aksine zorlaştırıyor. 
     Koca koca manşetlerde "HADEP Belediye Başkanı Kürtçe gazel söyledi. Milletvekilleri alkışladı" dediğiniz zaman, insanların kafasına, bu olayın doğal olmadığı izlenimini sokuyorsunuz. Aynı haberin sonuna bir de, "Kaymakam da tepki göstermedi" cümlesini ekleyince, kendinizi yargıç durumuna sokuveriyorsunuz. 
     Doğal karşılanması gereken bir olayın boyutları büyüyor. İnsanlar ne yapacağını şaşırıyor. 
     Toplum ve resmi yetkililer rahatlasa, Kürt sorunu da rahatlayacak. Daha kolay çözümler bulunacak. 
     12 Eylül döneminde, Kürt olmak adeta suç sayılırdı. Çocuklara Kürtçe isim verilemez, köylerin isimleri değiştirilir, Kürtçe şarkı dinlenemezdi. 
     Ne oldu 
     Kürt sorunu bitmedi, aksine daha da büyüdü. 
     Özal döneminde, Kürtçe konuşmak ve dinlemek serbest bırakıldı. 
     Ne oldu 
     Kürt sorunu büyümedi. 
     Şimdi Kürtçe yayın serbest bırakılacak. Göreceksiniz, Türkiye bölünmeyecek. Aksine ilişkiler daha rahatlayacak. 
     Türk Silahlı Kuvvetleri’nin Kürtçe yayın konusundaki eski katı tutumlarından vazgeçip esnek bir yaklaşımı benimsemesi, bu açıdan son derece gerçekçi ve doğru bir adım olmuştur. 
     
     







Amerika ne yapıyor 


ÖİB açıklaması 


Ankara yaklaşımı 


At etiyle kımız, petrol oyunuyla Bakü - Ceyhan 


Uygarlık suçu 


Şaron'un çiftliği 


"Hükümet üniversitelerde huzuru bozdu " 


Türkiye ne yapabilir 


Kışlada Kürtçe Türkü Okuyucu hakem olsun... 


Hayat güzeldir 


Saddam'ın petrol silahı 


Bağımsız denetçiler görev başında 


Merkez Bankası faizi Ayşe Hanım Teyzemi de etkiliyor 


Kavala’nın ayıbını Almanlar temizledi 


</TEXT>
</DOC>
