<DOC>
<DOCNO> 85733 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/23/son/sonspo15.html </URL>
<DATE> 2002/05/23/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzonspor Asbaşkanı "Aybaba Trabzon için bir şanstır" 
</HEADLINE>
<TEXT>

     Trabzonspor Asbaşkanı Ömer Gürsoy, Trabzonspor Teknik Direktörü Samet Aybaba'nın, Trabzonspor ve Trabzon'daki diğer kulüplerde oynayan gençler için büyük bir şans olduğunu söyledi. 
     Gürsoy, Aybaba'nın Trabzonspor'a antrenör olması konusunda kamuoyunda bazı menfi değerlendirmelerin olduğunu anımsatarak, ''Trabzon kentinin tarlasında, hamurunda futbolun mayası var. Ama ne yazık ki son yıllarda bu tür özellikleri taşıyan gençler altyapılardan yetişmiyor. 
     Fakat, Aybaba'nın altyapıya verdiği önem açısından, bu olay çok daha değişik bir ivme kazanacaktır. Gençliğimizi yeniden harekete geçirme konusunda Aybaba önemli bir faktör olacaktır'' dedi. 
     Gürsoy, Trabzonspor'un kendi özüyle her zaman büyük başarılara imza attığını da kaydederek, ''Samet Aybaba'nın geçmişinde hep gençlere başarı kazandıran bir yapısı olmuştur. Aybaba, Trabzonspor ve Trabzon'daki diğer kulüplerde oynayan gençler için büyük şanstır. 
     Yerlinin yerlisi söylemlerinin tartışıldığı bir dönemde, böyle bir hocanın göreve başlaması, Trabzon kenti için önemli bir etkendir'' diye konuştu. 
     





</TEXT>
</DOC>
