<DOC>
<DOCNO> 65919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/05/dunya/adun.html </URL>
<DATE> 2002/02/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Saddam’a son uyarı 
</HEADLINE>
<TEXT>

Başbakan Ecevit, Irak liderine dramatik bir mektup göndererek, ABD saldırısını önlemek için kapılarını BM silah denetçilerine açmasını istedi. Ecevit, Durum çok ciddi’ dedi 
     ANKARA Milliyet 

     Başbakan Bülent Ecevit, Irak lideri Saddam Hüseyin’e ABD saldırılarına karşı uyarılarını içeren bir mektup gönderdi. Ecevit’in Saddam’ı BM silah denetçilerine kapılarını açması konusunda uyardığı mektuptaki üslubu dikkat çekti. Ecevit, "Denetime açmazsanız çıkabilecek vahim olaylardan Türkiye de büyük zarar görebilir. Eğer durum çok ciddi olmasa size bu hatırlatmada bulunma zorunluluğunu duymazdım" dedi. 
     Ecevit’in, Türkiye’nin Bağdat Büyükelçisi Mehmet Akad aracılığıyla Saddam Hüseyin’e gönderdiği uyarı mektubu şöyle 
     "Komşumuz Irak’la dostluk ilişkilerimizi ve işbirliğimizi geliştirmeye ne kadar önem verdiğimizi ve ülkenizin bağımsızlığına ve toprak bütünlüğüne ne kadar özen gösterdiğimizi, bu uğurda büyük özverilerde bulunduğumuzu herhalde takdir edersiniz. Şimdi Irak yeni bir tehditle karşı karşıyadır. Bu tehdidin önlenmesi için yoğun girişimlerde bulunuyoruz. 
     Fakat bizim girişimlerimizden olumlu sonuç alınabilmesi için, her şeyden önce, Irak’ın ivedilikle bazı somut adımlar atması, özellikle de BM’nin silah denetimi önündeki tüm engelleri bir an önce kaldırması gereklidir. Eğer durum çok ciddi olmasa size bu hatırlatmada bulunma zorunluluğunu duymazdım. 
     Topraklarınızı BM denetimine açmazsanız çıkabilecek vahim olaylardan Türkiye de büyük zarar görebilir. O nedenle de bu konuda çok duyarlıyız. Çağımızda uluslararası saydamlık çok yaygındır. Onun için bu konuda aşırı duyarlılık gösterilmesi gereksizdir. 
     Biz, Irak’ın güvenliğinin ve toprak bütünlüğünün sağlam temellere dayanması için üstümüze düşenleri yapmayı kendi ulusal çıkarlarımız açısından da görev biliriz. Sizden BM denetimi önündeki engelleri bir an önce kaldırmanızı önemle rica ederim." 
     
     Ciddi olaylar çıkabilir’ 
     Ecevit, Bakanlar Kurulu toplantısı sonrasında, Saddam’a gönderdiği mektuptaki "ciddi" ifadesinin sorulması üzerine, şu görüşleri dile getirdi 
     "Irak yönetimi, mutlaka kendisinden beklenen çalışmaları yerine getirmelidir. Irak, Birleşmiş Milletler’in isteklerini süratle yerine getirmezse ciddi olaylar çıkabilir." 
     



 DÜNYA 












</TEXT>
</DOC>
