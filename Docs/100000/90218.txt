<DOC>
<DOCNO> 90218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/17/dunya/dun02.html </URL>
<DATE> 2002/06/17/ </DATE>
<TIME>  </TIME>
<AUTHOR>  </AUTHOR>
<HEADLINE>
AB’den 6 ay mesajı 
</HEADLINE>
<TEXT>

     GÜVEN ÖZALP Brüksel 

     Türkiye’nin Avrupa Birliği AB tam üyelik müzakereleri konusunda büyük önem verdiği "virajlardan" biri olan Sevilla Zirvesi’nde Ankara’ya verilecek mesajın hatları netleşmeye başladı. 
     AB Dönem Başkanlığı’nı yürüten İspanya’nın bu hafta yapılacak zirveye sunacağı belgede Türkiye konusunda yeni adımların önümüzdeki altı aylık sürede atılabileceği belirtiliyor. 
     Bugün Lüksemburg’da toplanacak olan Genel İşler Konseyi’nde masaya yatırılacak belgede, "Türkiye’nin adaylığının gelecek aşamaları konusunda Komisyon’un ekim ayında açıklayacağı rapor temel alınarak Sevilla Zirvesi’yle Kopenhag Zirvesi arasındaki dönemde yeni kararlar alınabilir" ifadeleri kullanılıyor. Türkiye’nin Kopenhag kriterleri doğrultusunda attığı adımların memnuniyetle karşılanması gerektiğine dikkat çeken belgede, "Türk yetkililerin Katılım Ortaklığı Belgesi’nde belirlenen öncelikleri tamamlamak için atacağı adımlar cesaretlendirilmeli ve tam destek verilmeli" deniliyor. 
     İspanya tarafından hazırlanan belgede Türkiye’ye diğer adaylar için uygulanan kriter ve ilkelerin aynısının uygulandığı hatırlatılarak, "istenilen siyasi ve ekonomik reformlar Türkiye’nin katılım ümidini daha ileri bir aşamaya getirecektir" ifadesi dikkat çekiyor. 
     



 DÜNYA 












</TEXT>
</DOC>
