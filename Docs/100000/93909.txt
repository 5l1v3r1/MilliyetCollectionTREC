<DOC>
<DOCNO> 93909 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/05/son/soneko07.html </URL>
<DATE> 2002/07/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Depremzedelere vergi kolaylığı... 
</HEADLINE>
<TEXT>

     Depremzedelerin vergi borçlarını taksitlendirme için başvuru süresi, 16 Eylül 2002 tarihine kadar bir kez daha uzatıldı. 
     Maliye Bakanlığı'nın Tahsilat Genel Tebliği, Resmi Gazete'nin bugünkü sayısında yayımlandı. 
     Tebliğe göre, Marmara ve Düzce'de 1999 yılında meydana gelen depremlerden etkilenen Sakarya, Bolu, Düzce, Yalova, Kocaeli illerinin merkez ve ilçelerinde mükellefiyet varlıklarının en az yüzde 10'unu deprem nedeniyle kaybedenlerin, her türlü vergi, resim, harç, vergi cezası ve gecikme faizi ile borç asıllarına uygulanan gecikme zammından oluşan borçlarının taksitlendirilmesi için başvuru süresi uzatıldı. 
     Bu mükelleflerin, deprem tarihlerinden önce vadesi geldiği halde ödenmemiş vergi borçları ile deprem tarihinden sonra tahakkuk eden 31.12.2000 tarihi itibariyle vadesi geldiği halde ödenmemiş bulunan ve ödeme süresi uzatılmamış olan vergi borçlarını, ilk taksit Ağustos 2002 ayından başlamak üzere, 5 ayda 5 eşit taksitte ödemeleri yönünde düzenleme yapılmıştı. 
     Bununla birlikte, depremin yoğun olarak etkilediği bu yerlerdeki sosyal ve ekonomik koşullar yeniden değerlendirilerek, bu mükelleflerin taksitlendirmeden yararlanmak için başvuru süresi 16 Eylül 2002 tarihine kadar uzatıldı. 
     Tebliğe göre, söz konusu mükellefler borçlarını ilk taksit Eylül 2002 ayından başlamak üzere, 4 ayda 4 eşit taksitte ödeyebilecek. 
     





</TEXT>
</DOC>
