<DOC>
<DOCNO> 55775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/06/siyaset/siy05.html </URL>
<DATE> 2001/12/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni oluşumda İstanbul - Ankara kavgası 
</HEADLINE>
<TEXT>
Parti olmadan bölünecekler 
Ercan Karakaş, lider kadrolarının yeni olması gerektiğini belirterek, Karayalçın ve Çetin’e "kenarda dur" mesajı verdi 
     EZELHAN ÜSTÜNKAYA Ankara 

     Hem Yeni Oluşumcular’ın içinde, hem de CHP ile Yeni Oluşumcular arasında İstanbul - Ankara tartışması alevleniyor. CHP’de, yeni oluşumcu Aydın Güven Gürkan, Mehmet Moğultay ve Ercan Karakaş gibi İstanbul kökenli isimlerin "Anadolu’da siyaset yapamayacağı" yorumları yapılıyor. 
     İstanbul’daki oluşumdan ayrı hareket eden Murat Karayalçın kanadında da CHP’ye yakın görüş hakim. Karayalçın ekibi, "İstanbul’daki oluşumcuların Anadolu’da özellikle de Doğu ve Güneydoğu’da örgütlenmeye gidemeyeceğini, tutunamayacağını" savunuyor. 
     Sosyal Demokrasi Vakfı SODEV Başkanı Ercan Karakaş, İstanbul - Ankara ayrımına "Siyasetin merkezi Ankara ama Ankara’nın yaptığı siyasetin Türkiye’yi ne hale getirdiği ortada. Ankara siyaseti yenilenmeli. Siyasetin kentleri olmaz. Ankara’daki siyasiler kendilerine çekidüzen vermeli" diye tepki gösterdi. 
     Karakaş, Karayalçın kanadına ilk kez net bir mesaj da yolladı. Yeni oluşumda lider kadroların da yeni olması gerektiğini söyleyen Karakaş, "Genel Başkan ve Başbakan Yardımcılığı görevine kadar yükselmiş ve başarısız olmuş kişilerin yeni oluşumda kenarda durması gerek. Dışarda durmalı demiyorum. Yeni insanlar halk için daha çekici. Hükümette sorumluluk alan insanlar oluşum içinde olmamalı. Yeni yüzler olmalı" dedi. 
     Karakaş, sözleri ile sadece Karayalçın’ı değil Hikmet Çetin gibi isimleri de kastettiğini söyledi. 
     



 SİYASET 













</TEXT>
</DOC>
