<DOC>
<DOCNO> 60452 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/04/dunya/adun.html </URL>
<DATE> 2002/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Neron eylemi 
</HEADLINE>
<TEXT>

Sydney’i tehdit eden dev orman yangınlarını, 14’ü çocuk 21 kişinin can sıkıntısından çıkarttığı anlaşıldı 
     DIŞ HABERLER SERVİSİ 

     Avustralya’nın en büyük kenti Sydney çevresini 11 gündür dumana ve ateşe boğan büyük orman yangınlarının nedeni, ne arazi kazanmak, ne terörizm ne de piknikçilerin dikkatsizliği... Sadece ve sadece can sıkıntısı... Polisin soruşturması, Sydney’i ciddi şekilde tehdit eden orman ve çalılık yangınlarının can sıkıntısını gidermek isteyen kişiler tarafından "eğlence olsun diye" çıkarıldığını ortaya koydu. Başlatılan kundakçı avı sonucunda önceki gün bazıları 9 yaşında 14 çocuk olmak üzere, toplam 21 kişi tutuklandı. 
     Polis, 100’ün üzerinde yangın çıkararak 300 bin hektar genişliğinde bir alanın kül olmasına neden olan kundakçıların arasında bir bağlantı olup olmadığını araştırıyor. 
     Yeni Güney Galler Eyaleti Başbakanı Bob Carr da suçlu bulunan kundakçılara 14 yıl hapis cezası verileceğini söyledi. 
     Bu arada yangınlarından kaçan binlerce kişi geceyi kumsal ve parklarda geçirdi. Hava koşulları nedeniyle alevleri söndüremeyen itfaiye, umudunu hava sıcaklığının düşmesine ve nemin artmasına bağladı. 
     Şimdilik tek teselli ise yangınlarda kimsenin ölmemiş olması. 
     

</TEXT>
</DOC>
