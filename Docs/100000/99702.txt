<DOC>
<DOCNO> 99702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/02/son/sontur29.html </URL>
<DATE> 2002/08/02/ </DATE>
<TIME>  </TIME>
<AUTHOR>  </AUTHOR>
<HEADLINE>
İdam yasası görüşmelerinde tartışma çıktı... 
</HEADLINE>
<TEXT>

     TBMM Genel Kurulu'nda, AB Uyum Yasa Teklifi'ni görüşmeleri bugün gergin bir ortamda başladı. 
     Teklifin görüşmelerine başlanmasının ardından idam cezasını sınırlayan 1. madde üzerinde MHP Grubu'nun görüşlerini dile getiren İstanbul Milletvekili Mehmet Gül, idamın kaldırılmasının ''Öcalan ve teröristlere af'' anlamına geldiğini savunarak, ''Buna destek olunması, Apo'nun affedilmesi ve belki de kısa bir süre sonra milletvekili olmasına da izin vermektir'' dedi. 
     AİHM'deki dava ve Ulusal Program nedeniyle teröristbaşı ile ilgili dosyanın ele alınamadığını kaydeden Gül, ''Niçin asmıyorsunuz '' diyenlerin bunu gözardı ettiğini vurguladı. Gül, ''Şu an şehitlerin, gazilerin ve gözyaşını katık eden şehit ailelerinin gözü burada, buradan çıkacak kararda. Oylarınızı bekliyorlar. Halep'te 70 arşın atlayanlar burada da atlayacaklar'' dedi. 
     İdam cezasının kaldırılmasını savunanların gerçek yüzünün ortaya çıktığını ve Türk Milleti'nin ''aptal ve enayi yerine konulmak'' istendiğini ileri süren Gül, herkesin gerçek düşüncesini ve tavrını açıkça ortaya koymasını istedi. 
     SP Samsun Milletvekili Yekta Açıkgöz ise grubu adına konuşurken, ''AB bizi davet etmiyor, biz oraya girmek istiyoruz. AB kriterlerini yerine getirmek zorundayız'' dedi. 
     DYP Grubu'nun görüşlerini açıklayan Kahramanmaraş Milletvekili Mehmet Sağlam, idamı kaldırmayan tek Avrupa ülkesinin Türkiye olduğunu belirterek, ''Üzerlerine düşeni yapamayanlar muhalefeti havet'çilikle suçluyorlar. Siz ne zaman seçim lafını duysanız Öcalan'a, terörist başına sarılıyorsunuz'' dedi. 
     Sağlam, Türkiye'nin 15 yılına, 30 bin canına ve 150 milyar dolarına sebep olmasına rağmen ülkenin geleceğinin engellenmemesi için idamın kaldırılmasını destekleyeceklerini bildirdi. 
     YTP Hatay Milletvekili Ali Günay ise idamın kaldırılmasının taviz anlamına gelmediğini söyledi. 
     
     TARTIŞMA 
     Başkanvekili Murat Sökmenoğlu, gruplar adına görüşmelerin tamamlanmasının ardından Adalet Bakanı Hikmet Sami Türk'e söz verdi. Türk'ün kürsüye gelmesinin ardından yerinden kalkarak konuşan MHP Grup Başkanvekili İsmail Köse, Türk'ün hükümet adına konuşmasına itiraz etti. 
     Başkanvekili Murat Sökmenoğlu, İçtüzük hükümlerine göre hareket ettiğini belirterek, ''Dün akşam kendisine söyledim burada elektrikli hava var. Bu işi halledin dedim. Ama bugün yine söz istedi. Vermek zorundayım'' dedi. 
     Köse'nin itirazlarını sürdürmesi üzerine birleşime ara vereceğini belirten Sökmenoğlu, ''Burada bir arkadaşımız yok yere şehit oldu. Burayı kurallarına göre ve gerginliğe yer bırakmadan yönetmek gerekir'' diyerek, grup başkanvekillerinin verilen arada sorunu gidermelerini istedi. Sökmenoğlu, Bakan Türk'ten de özür diledi. Tartışmaların sürmesi üzerine birleşime bir süre ara verildi. 
     Verilen aradan sonra birleşimi yeniden açan Sökmenoğlu, Bakan Türk'ün konuşma isteğini geri çektiğini belirterek, kendisine teşekkür etti. 
     Genel Kurul'da birinci madde üzerindeki görüşmeler sürüyor. 
     





</TEXT>
</DOC>
