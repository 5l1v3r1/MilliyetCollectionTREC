<DOC>
<DOCNO> 59505 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/28/son/sontur05.html </URL>
<DATE> 2001/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Çevre Koruma Dairesi ''Haliç'i kirleteni kamuoyuna duyuracağız'' 
</HEADLINE>
<TEXT>

     İstanbul Büyükşehir Belediyesi Çevre Koruma ve Geliştirme Daire Başkanı Mustafa Öztürk, Haliç'teki akaryakıt sızıntısının çevreye yayılmaması için çalışmaların devam ettiğini belirterek, ''Çökelmeden, bugün bu yağ temizlenecek'' dedi. 
     Öztürk, Kasımpaşa'daki Taşkızak Tersanesi'nin bulunduğu bölgede, gece meydana gelen sızıntının nereden kaynaklandığının henüz tespit edilemediğini söyledi. 
     ''Bir kanaldan motoryağı bırakılmış'' diyen Öztürk, şöyle konuştu 
     ''Şu anda yağın çevreye yayılmaması için bariyer çekiliyor. Deniz yüzeyindeki yağın alınması için, yağ sıyırıcı makineleri devreye sokacağız. Çökelmeden, bugün bu yağ temizlenecek. Böylece çok büyük bir alana yayılması önlenecek. Şu anda kadar sızıntının miktarı da tespit edilemedi. 
     İSKİ, İstanbul İl Çevre Müdürlüğü ve Büyükşehir Belediyesi Çevre Müdürlüğü'nün ekipleri, derenin bütün kaynaklarına doğru giderek, bu yağın bırakıldığı noktayı tespit edecekler. Buradan 3 numune alınarak, üniversiteye gönderilecek. Bu yağ numunesi alt gruplarına göre analiz edilecek ve böylece gerçek kirletici tespit edilecek.'' Öztürk, ''askeri tesislerden kaynaklanmış olabileceği'' iddialar konusunda hüküm vermenin erken olduğunu ifade ederek, ''Ancak, kim kirletmişse bunu kamuoyuna duyuracağız'' dedi. 
     Haliç'e sızan bir litre yağın, bir milyon litre suyu kirletebileceğini de dile getiren Öztürk, kirletenin bulunması durumunda 5 ile 15 milyar lira arasında para cezası kesileceğini söyledi. 
     Öztürk, buradaki sızıntının, Haliç'i temizleme çalışmalarını genel anlamda etkilemeyeceğini de kaydederek, ''Ancak, lokal olarak o bölgedeki canlı faaliyetini olumsuz etkiler'' diye konuştu. 
     

     
</TEXT>
</DOC>
