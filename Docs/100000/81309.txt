<DOC>
<DOCNO> 81309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/30/son/sontur15.html </URL>
<DATE> 2002/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Kutan da askeri eleştirdi, Tayyip'e yüklendi... 
</HEADLINE>
<TEXT>

     SP Genel Başkanı Recai Kutan, Genelkurmay Başkanı Orgeneral Hüseyin Kıvrıkoğlu'nun, İsrail ile yapılan tank anlaşmasına karşı çıkanları ''Doğuştan Yahudi düşmanlığı'' ile suçlayamayacağını söyledi. Kutan, ''Tepkimiz, İsrail devletinin saldırganlığına, Filistin'deki işgaline, yaptığı katliamlaradır'' dedi. 
     Recai Kutan, partisinin TBM Grup Toplantısı'nda yaptığı konuşmada, muhalefetin İsrail ile yapılan anlaşmayı ''zamanlama ve içerik'' bakımından eleştirdiğini bildirdi. İsrail'in Filistinlilere yönelik katliamına bütün dünyada olduğu gibi Türkiye'de de tepki gösterildiğini anlatan Kutan, şöyle konuştu 
     ''Bu anlaşmanın teknik ve mali yönü ile ilgili endişelerimiz vardır. Konuyu Hükümet ile tartışmak istiyoruz. Teknik olarak doğru olanın ne olduğunu asker bilebilir, bunu Hükümet'e bildirir, hatta kamuoyuna açıklama yapabilir. Ama anlaşmaya karşı çıkanları doğuştan Yahudi düşmanlığı ile suçlayamaz. Bu doğru değildir bunu yadırgıyoruz, kabul etmiyoruz. 
     Biz herhangi bir kişiye ya da millete, dini, ırkı kültürü ya da başka bir özelliğinden dolayı düşman olamayız. Tepkimiz İsrail devletinin saldırganlığına, Filistin'deki işgaline, yaptığı katliamlaradır. İsrail, BM'nin kararlarına rağmen işgalini sürdürmektedir.'' Anlaşma konusunda muhataplarının Hükümet olduğunu vurgulayan Kutan, Hükümet'ten anlaşmanın içeriğini açıklamasını istediklerini ve bu konudaki taleplerinin ve ısrarlarının devam ettiğini bildirdi. 
     
     ''YANLIŞ OLANA BENZEMEK...'' 
     SP Genel Başkanı Kutan, Türkiye'de toplum mühendisliği projelerinin artık yürümediğini, ''böl, parçala, dağıt, yok et'' taktiklerinin artık çalışmadığını söyledi. 
     Konuşmasında isim vermeden AK Parti Genel Başkanı Recep Tayyip Erdoğan'ı da eleştiren Kutan, '' Amerika'dan Mançurya'dan getir, ikame et taktikleri de çalışmayacak. Yanlış olana benzemek de çıkış değildir. Zaten vallahi değiştim, tövbe ettim demelere de kimse inanmıyor'' şeklinde konuştu. 
     





</TEXT>
</DOC>
