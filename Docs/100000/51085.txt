<DOC>
<DOCNO> 51085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/07/son/sondun20.html </URL>
<DATE> 2001/11/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AP "Dünyanın birçok yerindeki çatışmalar Osmanlı'dan miras" 
</HEADLINE>
<TEXT>

     Amerikan ''Associated Press'' haber ajansı tarafından yayınlanan bir analiz haberde, bugün dünyanın birçok yerindeki çatışma alanlarının Osmanlı döneminden kalma olduğu bildirildi. 
     Haberde, Afganistan'a 7 Ekim'de başlayan bombardımanla İslam'ın kamuoyunda yeniden gündeme gelişi çerçevesinde Osmanlı devletinin kuruluşundan bugüne uzanan etkilerine değinildi. 
     Osmanlı'nın kudretli olduğu dönemlerin sesinin, Bin Ladin gibi teröristler, Balkan milliyetçileri, İslam bilginleri gibi çeşitli gruplarla birlikte hala yankılandığı belirtilen haberde, Osmanlı devletinin başlangıcından çöküşüne kadar tarihi bir özeti aktarıldı. 
     Haberde, ''Osmanlı'nın derin izinin bugün hala açık'' olduğu belirtilerek, bu konuda Saraybosna'daki camilerden Bulgaristan'daki halk müziğinde yer alan doğu ritimlerine, Yunanistan'daki kebaplardan Türkçe ve Arapça sözcüklerin bölgeye saçılmasına kadar birçok örneğe yer verildi. 
     Osmanlı çatışma bölgelerinin modern siyaseti de belirlediği vurgulanan haberde, Miloseviç'in Sırp milliyetçiliği bayrağını 1839'da Osmanlı kuvvetleriyle Sırpların karşı karşıya geldiği Kosova 
     savaşının olduğu alanda açmasına ya da Ermenilerin 1915 ile ilgili Türklere yönelik suçlamasına dikkat çekildi. Modern dünyanın önemli şahıslarıyla Osmanlı arasındaki bağlantıya dikkat çeken haberde, Rahibe Teresa, Kral Fahd ve Konstantin Karamanlis gibi tarihi kişilerin Osmanlı tabiiyetinde doğdukları aktarıldı. Haberde, bugün, Suudi terörist Usame Bin Ladin'in, Osmanlı İmparatorluğu'nun şanından esinlenmeyle, halifelik sisteminin son kalesi rolünü çizdiği aktarıldı. Bu konudaki yorumuna yer verilen Cornell Fleischer, Osmanlı'nın, son büyük Müslüman imparatorluğu olduğunu, eski Osmanlı topraklarının bugün etnik ve milliyet temelinde modern devletlere ayrıldığını belirterek, ancak halifeliğin kaybolmasının bazıları için hala büyük bir sembol olduğunu açıkladı. Uzmanlar da, bugün bölgesel sorunlarla Osmanlı mirası arasındaki güçlü bağı gündeme getiriyor. 
     






</TEXT>
</DOC>
