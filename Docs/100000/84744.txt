<DOC>
<DOCNO> 84744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sondun08.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'de kanserli sayısı 50 yıl içinde ikiye katlanabilir 
</HEADLINE>
<TEXT>

     Amerikalı sağlık otoriteleri, 50 yıl içinde ABD'deki kanser hastası sayısının ikiye katlanabileceğini bildirdi. 
     50 yıl içinde nüfusun artacağını ve kanser ilaçları sayesinde 
     kanser hastalarının yaşama sürelerinin uzayabileceğini hesaplayan uzmanlar, kanser hastalarına yeterli hizmetin verilebilmesi için, sağlık merkezlerinin giderek kapasitelerini büyütmeleri gerektiğini kaydetti. ABD'de 2050 yılında nüfusun daha yaşlı olacağına değinen araştırmacılar, kanser hastalarında artışın yanı sıra bu hastalar arasında yaş ortalamasının da yükseleceğine dikkat çekti. ABD'de bugün 75 yaşın üzerinde her yıl 400 bin kanser vakasının saptandığı, bu rakamın 2050 yılında yılda 1.1 milyona çakabileceği bildirildi. ABD'de kanser hastaları arasındaki ölüm oranının, 1990 yılından sonra düşmeye başladığı, 1993-1999 yılları arasında her yıl kanserden ölenlerin sayısının yüzde 1 azaldığı açıklandı. ABD'de en öldürücü kanser hastalıkları olarak, akciğer, kolon- rektum, meme ve prostat kanserleri biliniyor. Akciğer kanserinden ölenlerin, toplam kanser vakalarından ölenlerin dörtte birini oluşturduğu, bu hastaların üçte birinin erkek olduğu bildirildi. ABD'de akciğer, rektum-kolon, meme ve prostat kanserinden ölenlerin oranının, 1990 yılından beri düşmeye başladığı belirtildi. İstatistiklere göre, ABD'de 1999 yılından beri 8.9 milyon kişi kanserle yaşıyor, bu hastaların yüzde 60'ını 65 ve daha yukarı yaşlarda olanlar oluşturuyor. Araştırmayla ilgili rapor, Journal Cancer adlı dergide yer aldı. 
     





</TEXT>
</DOC>
