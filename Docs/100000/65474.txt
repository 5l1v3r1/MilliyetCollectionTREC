<DOC>
<DOCNO> 65474 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/02/guncel/gun01a.html </URL>
<DATE> 2002/02/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Motorola ve Nokia ince hesap yapmış 
</HEADLINE>
<TEXT>

Motorola ve Nokia, Uzanlar’ın İsviçre’deki hesaplarını da kapsayacak şekilde kara para takibi yaptırabilmek için Telsim’e ABD’de dava açmış 
     Motorola ile Nokia’nın, Telsim’den tahsil edemedikleri yaklaşık 3 milyar dolarlık alacakları için New York’ta dava açmalarının nedeninin, "İsviçre’deki hesapları da kapsayacak şekilde, Uzanlar’a karşı uluslararası kara para takibi yaptırmak olduğu" anlaşıldı. Amerikan Motorola ile Fin Nokia şirketlerinin, uluslararası tahkim yöntemini, sadece "ticari anlaşmazlığa hakem" öngördüğü için tercih etmedikleri ortaya çıktı. 
     
     Kara para takibi 
     İki telefon devinin alacaklarının üç katı tutarında "tazminat" ve "ceza" istemini içeren ortak davasının "alacak tahsili" ile sınırlı olmadığı vurgulandı. New York’taki davanın Uzan ailesi aleyhine noktalanmasının çok önemli sonuçları olacağını vurgulayan uzmanlar, "Bu durumda ikinci adım, uluslararası kara para takibi olacak" dediler. Buna göre, "mafya yöntemleri kullanmak ve kara para trafiğiyle de suçlanan" Uzanlar New York’taki ceza davasında mahkum olurlarsa, mahkeme, mafya ve kara paranın uluslararası takibine ilişkin uluslararası mevzuatın olanaklarıyla bütün gizli hesaplara ulaşabilecek. 
     
     İsviçre tedbir 
     Kara para mevzuatı uyarınca takibi yapılacak servet için, Uzan ailesinin özellikle İsviçre’deki hesaplarının hedef alındığı kaydedildi. Ceza davasının sonucunun, İsviçre bankaları ile finans kurumlarının kara paranın takibini düzenleyen uluslararası anlaşmalar uyarınca bilgi vermesi ve işlem yapması açısından büyük önem taşıdığı bildirildi. Amerikan mahkemesinin, dava sonuçlanıncaya kadar geçecek süre için, Uzanlar’ın İsviçre’deki servetleri için de, "ihtiyati tedbir - dondurma" kararı alınmasını isteyebileceği belirtildi. 
     



 GÜNCEL 



















</TEXT>
</DOC>
