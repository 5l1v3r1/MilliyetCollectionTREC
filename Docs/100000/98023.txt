<DOC>
<DOCNO> 98023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/25/son/sontur25.html </URL>
<DATE> 2002/07/25/ </DATE>
<TIME>  </TIME>
<AUTHOR>  </AUTHOR>
<HEADLINE>
DSP'de istifalar durmuyor, Rahşan Hanım devrede 
</HEADLINE>
<TEXT>

     DSP'nin İstanbul il ve ilçe yönetimleri ile belediye meclislerinde görev yapan yaklaşık 700 kişi, toplu olarak partiden istifa ederek Yeni Türkiye Partisi'ne katıldı. 
     Gelişmeler üzerine, Başbakan Bülent Ecevit ile birlikte İstanbul'a gelen DSP Genel Başkan Yardımcısı Rahşan Ecevit, partisinin İstanbul İl Başkanlığı'nda, ilçe örgütlerinin yöneticileriyle biraraya geldi. 
     Rahşan Ecevit, daha sonra DSP'nin İstanbul'daki ilçe örgütlerinin yönetici ve ilçe divan kurulları üyeleriyle basına kapalı olarak toplantıya geçti. Yaklaşık 2,5 saat süren toplantıdan sonra herhangi bir açıklama yapılmadı. 
     
     TOPLU İSTİFALAR 

     Eresin Otel'de düzenlenen basın toplantısında, konuya ilişkin bildiriyi okuyan eski DSP İl Yönetim Kurulu üyesi Ahmet Yıldırım, Ankara'da filizlenen ve yurttaşların desteğiyle giderek büyüyen Yeni Türkiye hareketinin, halkın sesi ve isteği olarak ortaya çıktığını söyledi. 
     Bu nedenle yıllardır gerek parti üyesi, gerekse değişik sıfatlarla çeşitli kademelerde görev yaptıkları DSP'den istifa ettiklerini belirten Yıldırım, ''Bugüne kadar savunduğumuz ilkelerden taviz vermeden, bundan sonraki siyaset yaşamımıza Yeni Türkiye çatısı altında devam edeceğiz'' dedi. 
     DSP'den istifa ederek YTP'ye katılan İstanbul Milletvekili Erol Al da, Yeni Türkiye hareketinin Türkiye'nin gerçek bir ihtiyacından doğduğunu, ülkeye yeni ufuklar, yeni heyecanlar ve yeni bir dünya görüşü kazandıracağını söyledi. 
     Bunun DSP'nin devamı veya DSP'nin yerini dolduracak bir hareket olmadığını ifade eden Al, ''Türkiye'de bütün yetenekli, dürüst insanların, üreten güçlerin hareketidir. Cumhuriyetin temel değerleriyle bir problemi olmayan, demokrasiyle sorunu olmayan her tür düşünce yer bulabilecektir'' dedi. Birtakım komplo iddiaları ortaya atılabileceğini, ancak bu iddiaların tamamen yalan olduğunu kaydeden Al, bu hareketin önceden planlanmadığını, Türkiye'nin içinde bulunduğu sıkıntılı dönemden çıkışına dönük bir siyasal oluşum olacağını ifade etti. 
     
     İSTİFALAR... 

     DSP'den toplu olarak istifa edenlerin 6'sının İstanbul İl Yönetim Kurulu üyesi, 3'ünün İl Disiplin Kurulu üyesi, 50'sinin kurultay delegesi, 12'sinin ilçe başkanı, 20'sinin İl Genel Meclisi üyesi, 108'inin Belediye Meclisi üyesi, 120'sinin İlçe Yönetim Kurulu üyesi, 10'unun belde başkanı, 50'sinin belde yöneticisi ve 300'ünün de parti üyesi olduğu belirtildi. 
     Bu kişilerle birlikte, bir süre önce DSP'den istifa eden Şişli Belediye Başkanı Mustafa Sarıgül'ün de YTP'ye katıldığı kaydedildi. 
     
     YALOVA VE BUCA'DA İSTİFALAR 

     Yalova'da, DSP'den 39 kişi, İzmir Buca'da da ilçe yönetimi istifa etti. 
     Yalova'da İstifa edenler arasında bulunan Merkez İlçe Başkanı Nuri İzgi, yaptığı açıklamada, DSP'de paylaşım ve dayanışmanın hayata geçirilemediğini ve tavandan tabana güven duygusunun oluşmadığını ifade etti. 
     İzgi, demokratik işleyişin hayata geçirilemediği bir ortamda patlamanın kaçınılmaz olduğunu dile getirerek, istifaların süreceğini iddia etti. 
     Yalova DSP örgütünde istifa edenlerin sayısı, dün gerçekleşen 9 istifayla birlikte 48'e yükseldi. 
     
     BUCA İLÇE YÖNETİMİ 

     DSP Buca İlçe Başkanı Mesut Onbeş ve 10 yönetim kurulu üyesi de partilerinden istifa ettiklerini açıkladılar. 
     İstifa eden Yönetim Kurulu Üyesi ve İlçe Saymanı Necati Ünal, bu kararı başka bir siyasi oluşuma geçmek için almadıklarını belirterek, ''Genel Başkanımızı çok seviyoruz ama bu şekilde devam edilemezdi. Kurultay yapılmadan seçimlere gitmekle bir yere varılamaz'' dedi. 
     





</TEXT>
</DOC>
