<DOC>
<DOCNO> 77076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/08/yazar/ulagay.html </URL>
<DATE> 2002/04/08/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Enflasyon düşerken büyüme olur mu 
</HEADLINE>
<TEXT>

     Türkiye’de enflasyonla mücadeleyi zorlaştıran faktörlerden biri de enflasyonsuz yaşamı hatırlayanların azınlığa düşmüş olması. Türkiye tek haneli enflasyonu en son 1970 yılında yaşamış. O günlerde çocuk yaşta olanları da hesaba katarsak, halkımızın yüzde 70’inin enflasyonsuz yaşamı tanımadığını söyleyebiliriz. İnsanlarımızın büyük çoğunluğu enflasyonsuz yaşamın nasıl bir şey olduğunu, kendi hayatını nasıl etkileyeceğini bilmiyor. Tek haneli enflasyonla hayatın nasıl olduğunu hatırlayabilecek yaşta olanların da bugünkünden çok farklı koşullarda yaşadıkları o günleri ne kadar iyi hatırladıkları sorulabilir her halde. 
     Enflasyon ve büyüme 
     Böyle bir ülkede enflasyondan kurtulmanın kendilerine ne getireceğini insanlara anlatmak fevkalade zor bir şey. Buna karşılık enflasyonla mücadele adına yapılanların bugüne dek sıkıntı ve kriz getirdiğini, ekonomik büyümeyi durdurduğunu herkes hatırlıyor. Ayrıca yakın geçmişte yüksek enflasyonla hızlı büyümenin birlikte yaşandığı yıllar olmuş. O yılları özlemle hatırlayıp, "biz enflasyonla yaşamaya ve işimizi büyütmeye alışmıştık, enflasyonu düşürelim derken büyümeyi düşürdük" diyebilen yaşını başını almış yani tek haneli enflasyonlu dönemde yaşamış , holding patronu işadamlarımız bile var. Ekonomistlerimiz arasında da enflasyonla mücadelenin büyümeyi sınırladığını savunanların azımsanmayacak sayıda olduğunu biliyoruz. 
     Bu konuda ortaya çıkan kafa karışıklığını aşmak için Türkiye’nin ve diğer bazı ülkelerin 1990 sonrası deneyimiyle de kanıtlanan birkaç noktayı alt alta sıralamakta yarar olabilir 

</TEXT>
</DOC>
