<DOC>
<DOCNO> 76319 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/04/spor/ygokberk.html </URL>
<DATE> 2002/04/04/ </DATE>
<TIME>  </TIME>
<AUTHOR> BİLGİN GÖKBERK  </AUTHOR>
<HEADLINE>
Sanki zabıt gibi 
</HEADLINE>
<TEXT>

     Beşiktaş - Kocaeli hesapta finalin adı. Bursa’da olması da galiba tadı. 90 dakika öncesine Galatasaray - Trabzonspor maçının tokuşturulması da galiba tatsızlığı. Ve de federasyonun çapsızlığı. Tabii Beşiktaşlı finalin de bahtsızlığı. Evet bahtsızlar veya şanssızlar ne derseniz deyin. 
     Uzatmayalım. Bursa’daki, kupanın son maçıydı. Trabzon’daki de ligin düğüm maçı. Sonunda kupa olsa da, gecenin maçı Avni Aker’deydi kısaca. Levent’e dönelim, İstanbul Levent’e. Milliyet’in minibüsü ile oradan çıktık yola. Sonra Darıca, arabalı, Yalova ve ver elini Bursa. 18’de son yokuştan Bursa’ya indik. 18.15’te de iskenderciye girdik. Bir minibüs adamla gelip, her yere beraber gidip, sonra gözlem yazmak, zor tabii. Ne atabilir, ne de biri iki yapabilirim. Sağdan soldan duyup, biraz uydurup yazmak da olmaz. Şahit çok, sağımızda solumuzda, önümüzde arkamızda. 19.15 idi, iskenderciden çıktığımızda. Gözlem, polis zabıtlarına özlem gibi olsa da devam edelim. Stada geldiğimizde 19.45’ti. Trabzon’da ilk yarı bitmişti. Tek golü Arif, filelere itmişti. 20’de stadın karşısındaki Kırcı Otel’deydik. Kahve, mahve, aperatif. 20.20’de stada girdik. Bursa’ya veda edip, Darıca’ya dönelim. Araba vapuruna. Çaylarken takılmıştım aynı günde iki maça. Galatasaray yenerse Trabzon’u dedim, iki ihtimal var. Bu sonuç ya Beşiktaş’ı hırslandırıp iter, "Kupa kupadır. Ne olur, ne olmaz görmüşken alalım" derler. Ya da kafaları Trabzon’da kaldıysa, Beşiktaş biter. 
     Stat oldukça doluydu. Tarafsız saha olmasına rağmen, Beşiktaş taraflıydı. Daha çoktu onlar. Hakem Metin Tokat, saha güzel, hava hoştu. Herkes, "Beşiktaş bu işi bitirir" derken, aniden Kocaeli coştu. Gözlemde maç yok. Ama bu sefer gireceğim. Hem de hiç takılmadığım kanatlara takılacağım. Beşiktaş’ın kanatlarına. Kartal, solunu İbrahim’e, Ahmet Yıldırım’a, sağını da Erman ve Tamer’e emanet etmişti. Keşke dedim, Daum ikisini de dışarı alıp sağ kanadı Allah’a emanet etseydi. İlk golde Tamer’di kaptıran. Gol oradan geliyorum dedi. Erman ikinciyi yedirendi. İbrahim de durum 1 - 0 iken, üstelik hiç gereği yokken ve de daha önce sarardığı halde topu elle oynayıp, kızarıp oyundan atılandı. 
     Sonra mı Gerçi maç bitmişti, kupa da Kocaeli’ne gitmişti ama 90 dakika bitmemişti. Üçüncü ve dördüncü goller o arada geldi işte. 
     



 SPOR 






























</TEXT>
</DOC>
