<DOC>
<DOCNO> 99960 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/08/04/son/sondun21.html </URL>
<DATE> 2002/08/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Klerides, ulusları, AB üyeliği öncesi çözüm için girişime çağırdı 
</HEADLINE>
<TEXT>

     Kıbrıs Rum Yönetimi lideri Glafkos Klerides, uluslararası toplumu, ''Kıbrıs konusunda çıkmazın kırılması ve Avrupa Birliği üyeliği öncesinde çözüm bulunması için daha kararlı şekilde faaliyet göstermeye'' çağırdı. 
     Klerides, sözde Mağusa belediyesi tarafından, Derinya barikatında, ''Mağusa yaşıyor ve bizi bekliyor, dönüş için mücadele'' sloganıyla düzenlenen etkinliğe gönderdiği mesajda, ''vatanı unutmadıklarını ve vatanı silmediklerini'' belirtti. 
     Mesajında, ''diğer tüm yerler gibi Mağusa'nın yaşadığı ve kendilerini beklediği'' ifadesini kullanan Klerides, ''mücadelelerinin değişmez hedefinin BM kararları temelinde bir çözüm bulunması olduğunu, kayıpların akıbetinin belirlenmesi mücadelesini sürdürdüklerini'' kaydetti. 
     Etkinlikte, ''Kıbrıs sorununa adil ve yaşayabilir bir çözümün bulunması, Türk askerinin adadan gitmesi, insan hakları ve özgürlüklerin yeniden tesis edilmesi için, uluslararası topluma, koordineli şekilde harekete geçmesi'' çağrısı yapıldı. 
     
     KLERİDES TATİLE ÇIKTI 
     Öte yandan, Klerides, ailesiyle birlikte dünden itibaren Baf'ta tatil yapmaya başladı. 
     ''Keti II'' yat gemisiyle Baf'a giden Klerides'in, Salı günü Yunanistan'ın Rodos adasına hareket edeceği belirtildi. 
     





</TEXT>
</DOC>
