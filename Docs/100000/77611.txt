<DOC>
<DOCNO> 77611 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/10/son/sonspo18.html </URL>
<DATE> 2002/04/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe'de Rüştü'nün durumu belirsizliğini koruyor 
</HEADLINE>
<TEXT>

     Fenerbahçe, hafta sonu Beşiktaş ile oynayacağı derbi maçın hazırlıklarını bugün yaptığı tek antrenmanla sürdürdü. 
     Samandıra Tesisleri'nde, teknik direktör Werner Lorant yönetiminde basına kapalı olarak gerçekleştirilen ve yaklaşık 1,5 saat süren antrenmanda, sarı-lacivertli futbolcuların taktik çalışma yaptığı öğrenildi. 
     Antrenmana sakatlığı süren Rüştü katılmazken, Göztepe maçında sağ ayak bileğine darbe alan Zoran Mirkoviç'in ise kısa bir süre takımdan ayrı koşu yaptığı ve tedavi olduğu bildirildi. 
     Kulüp doktoru İsmail Başöz, 2 futbolcunun da tedavisinin sürdüğünü belirterek, Zoran Mirkoviç'in hafta sonuna yetiştirileceğini, Rüştü'nün durumunun ise yarın ve 12 Nisan Cuma günü yapılacak kontrollerden sonra netlik kazanacağını söyledi. 
     Fenerbahçe, Beşiktaş maçının hazırlıklarını yarın yapacağı antrenmanla sürdürecek. 
     






</TEXT>
</DOC>
