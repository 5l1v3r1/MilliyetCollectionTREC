<DOC>
<DOCNO> 76867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/06/son/sontur18.html </URL>
<DATE> 2002/04/06/ </DATE>
<TIME>  </TIME>
<AUTHOR>  </AUTHOR>
<HEADLINE>
İstanbul depreminde ''yassı kadayıf'' olacak binalar..'' 
</HEADLINE>
<TEXT>

     Boğaziçi Üniversitesi Kandilli Rasathanesi ve Deprem Araştırma Enstitüsü Müdürü Prof. Dr. Ahmet Mete Işıkara, olası bir depreme hazırlık amacıyla gerçekleştirilen toplantıyı devletin atmış olduğu çok önemli bir adım olarak gördüğünü bildirdi. 
     Prof. Dr. Işıkara, kritik yapıların hazır hale gelmesi yönünde yapılacak çalışmalarda, ''yassı kadayıf'' olabilecek binalardaki 20 bin vatandaşın hayatının kurtarılabileceğini düşündüklerini söyledi. 
     Ahmet Mete Işıkara, Devlet Bakanı Kemal Derviş'in de katıldığı toplantının ardından yaptığı açıklamada, toplantıda İstanbul'un sorunlarını masaya yatırdıklarını ve özellikle olası bir depreme karşı hazır olma, risk azaltma çalışmalarının önemi ile biran önce başlatılması gerektiğinin vurgulandığını kaydetti. 
     Risk azaltma çalışmaları kapsamında viyadükler, hastaneler, bakımveleri, okullar ve kamu kuruluşlarının önem taşıdığını anlatan Prof. Dr. Işıkara, bu konuda ortak bir görüş bulunduğunu bildirdi. 
     
     YENİ BİR AFET YÖNETİM STRATEJİSİ 

     Dünya Bankası yetkililerinin de aynı şeyi vurguladıklarını kaydeden Prof. Dr. Işıkara, şöyle dedi 
     ''Mesele şu noktaya geldi, bir koordinatör kurum. Başbakanlığın altındaki bu kurumun mutlaka ve mutlaka özel statülü bir kurum ve siyasi mülahazaların dışında tutulması gereken bir kurum olması... 
     Afet yönetiminin merkezden başlayarak oluşturulan bir model çerçevesinde bölgelere yayılarak ve yetki verilerek, yeni bir afet yönetim stratejisinin oluşturulması gerektiği üzerinde duruldu. Beni çok mutlu eden bir toplantıydı, devletimizin atmış olduğu çok önemli bir adım olarak görüyorum. 
     Eğer iyi de bir proje hazırlayabilirsek, Devlet Bakanı Derviş de yalnızca İstanbul'daki tehkileyi azaltma ve toplum eğitimine dönük ayrı bir kredinin de alınabileceğini söyledi. Bu da ayrıca iyi bir havadisti.'' Prof. Dr. Işıkara, çalışmalara küçük adımlarla ve kamu kaynaklarıyla biran önce başlanmasının İstanbul'a büyük bir moral vereceği düşüncesinde olduklarını da kaydederek, ''İstanbul'un hazırlanması için ne kadar bir rakam lazım, sorusuna şu yanıtı verdi 
     ''Mühim olan başlamak. Toplam bir rakam yok. Bizim kendi devletimizin kaynakları, dış kaynak da olabilir, ancak ben şuna inanıyorum ki kendi devletimiz 6-7 senelik bir yatırımla bu işin üstesinden gelebilir. 
     Ama telaffuz edilen rakamı da ifade edeyim 1 milyar dolar. 
     Tehlikeyi azaltma ve toplumun eğitimi, kritik yapıların hazır hale gelmesi, bunun içinde konuşulan minimum güçlendirme çalışmaları da var. Yassı kadayıf olabilecek binaların tespiti ile oradaki vatandaşlarımızın hayatlarını kurtarmaya dönük. Bununla da 20 bin vatandaşımızın hayatını kurtarabileceğimizi düşünüyoruz ki bu da çok önemli. O konuda da olumlu görüşmeler var.'' Gelişmelerden mutlu olduğunu vurgulayan Prof. Dr. Işıkara, toplantıda Dünya Bankası heyetinin bir koordinasyona ilişkin bir sunum yaptıklarını da bildirdi. 
     






</TEXT>
</DOC>
