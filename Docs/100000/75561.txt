<DOC>
<DOCNO> 75561 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/31/ekonomi/eko07.html </URL>
<DATE> 2002/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Dirençler bu hafta da kırılamadı 
</HEADLINE>
<TEXT>

Piyasalar enflasyon ve faizlerin düşüş eğilimiyle yeni bir döneme giriyor 
     Zeynep Candan AKTAŞ 

     Haftayı 12,000'i kırma çabasıyla geçiren İMKB 100 Endeksi başarısız atakların ardından ortalamalara çekildi. Dirençlerini kırma çabasına rağmen işlem hacminin giderek zayıflaması atakların başarısızlığında önemli bir etken. Endeksin kısa vadeli göstergelerinden sadece Stochastic aşırı alım bölgelerine ulaşarak düşüşe başladı. 
     MACD ve Momentum halen alım sinyallerini sürdürüyor. RSI ve Ultımate'in çıkış eğilimi ise kararsız bölgelerde kırıldı. Kısa vadeli göstergelerin bu farklı salınımlarına rağmen uzun vadeli göstergeler biraz daha istikrarlı ve tutarlı bir alım eğiliminde gösteriyorlar. Bu teknik göstergeler ışığında endeksin 11,400-10,800 aralığında destek bulması mümkün görünüyor. 
     Piyasadaki bütün olumlu beklentilere rağmen endeksin yaklaşık iki aydır 10,500-12,000 aralığına sıkışması yeni bir döneme işaret ediyor. Endeksin elimizdeki verilerinin çok büyük bir kısmının arkasında yüksek faiz ve yüksek enflasyon dönemi var. Sadece 1999 ve 2000'in bir bölümünde faizlerde bir düşme eğilimi izlenmiş ancak, bu durum 2000'in Kasım ayındaki bankacılık operasyonlarıyla tersine dönmüştü. Dolayısıyla piyasanın bu gününe uygun örnek veri elimizdeki datalarda yok. 
     
     Destekler 11,400-10,800’de 
     Hisse senedi piyasasının faiz düşüşüne şu anda verdiği tepki, güvensiz ve çok fazla risk almayan bir eğilim gösteriyor. Aylık faizlerin yaklaşık 3,5-4 aralığında olduğu bir ortamda hisse senetlerindeki fiyat aralıkları sadece bir adımda yaklaşık yüzde 1'lik getiri sağlayabiliyor. Bu da yatırımcıları günlük al sat konusunda cesaretlendiriyor. Bir diğer etki ise kredili hisse senedi alanlar için yüksek faizlerin yarattığı baskı oldukça azalmış durumda. 
     Bu da belli desteklerden piyasaya alım gelmesini sağlıyor. Daha önce piyasada görmeye alışık olduğumuz kredili mal satışları ve piyasanın aşırı satım bölgelerine gerilemesi gibi bir görünüm yok. Zaten çok uzun süredir düşüşte olan piyasada yatırımcıların çoğu zararda. Bu da belli desteklerin altında hacimin iyice daralmasına neden oluyor. 
     Yukarı doğru ataklarda ise zararda olan yatırımcılar beklemeye devam ederken, faizden elde edilebilecek getirinin birkaç katını gören yatırımcılar direnç seviyelerinde senetten çıkıyor. Bunun iyi tarafı faizlerin düşüşüyle bundan sonra hisse senetleri piyasalarının da istikrara kavuşması beklenebilir. 
     Önümüzdeki hafta için endeksin destekleri 11,400 ve 10,800'de iken, dirençler 12,000 ve 12,400 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 
















</TEXT>
</DOC>
