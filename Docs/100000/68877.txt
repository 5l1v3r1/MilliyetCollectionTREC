<DOC>
<DOCNO> 68877 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/21/son/sontur07.html </URL>
<DATE> 2002/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte İstanbul'un yangın risk haritası... 
</HEADLINE>
<TEXT>

     İstanbul Büyükşehir Belediyesi İtfaiye Daire Başkanlığı, ''İstanbul'un yangın risk haritası''nı çıkarttı. 
     İtfaiye Daire Başkanı Sabri Yalın, yaptığı açıklamada, çalışma kapsamında kentte son 10 yıldaki yangın bilgileri ile sanayi tesisleri, dar sokaklar, orman alanları, tarihi doku, yüksek gerilim hatları gibi verileri gözönüne aldıklarını dile getirdi. 
     İstanbul'da bugüne kadar ciddi anlamda yangın risk harita çalışmasının yapılmadığını ifade eden Yalın, itfaiye istasyonlarının yeniden konuşlandırılacağını ifade etti. 
     İstanbul'da 1370 dar sokak olduğunu belirten Yalın, girilemeyen sokakların 1. Risk Bölgesi, zor girilen sokakların da 2. risk bölgesi kapsamına alındığını kaydetti. 
     Kent nüfusunun 10 milyonun üzerinde olmasına rağmen sadece 1993 itfaiyecinin görev yaptığını belirten Yalın, İstanbul'da günde ortalama 100 yangın çıktığını vurguladı. 
     İtfaiye teşkilatında eğitim, koordinasyon, standartlaşma ve denetim açısından büyük eksiklikler bulunduğunu söyleyen Yalın, şunları kaydetti 
     ''Türkiye İtfaiyeciler Birliği Başkanı olarak söylüyorum ki itfaiye teşkilatları merkezi hükümetlerde sahipsiz. Teşkilatta bir standartlaşma yok. İllerde farklı farklı logolar, üniformalar kullanılıyor hatta farklı sistemlerle çalışıyorlar. 
     TÜPRAŞ yangınına müdahalenin gecikmesinin en önemli nedenlerinden biri tesisin ABD sistemiyle yapılmasına karşın olaya müdahale eden ekiplerin Alman sistemiyle çalışmalarıydı. 
     İtfaiyelerin personel açısından ciddi anlamda güçlendirilmesi lazım.'' Metropol alanları dışında meydana gelen sanayileşmelerde de yangın güvenliği açısından risk bulunduğunu kaydeden Yalın, buralarda ciddi denetimler yapılması gerektiğini ifade etti. 
     Yalın, ''Metropol alanı dışında kalan İstanbul-İzmit arasındaki yoğun sanayileşmenin olduğu Dilovası, Trakya yolunda Hadımköy ve Arnavutköy, çok tehlikeli bölgelerdir'' dedi. 
     
     Yangın risk haritası 

     İtfaiye Daire Başkanlığı tarafından yapılan ''Yangın Risk Haritası''nda kent 4 bölgeye ayrıldı. 1997-1999 yıllarında çıkan yangınların özelliklerinin de baz alındığı haritaya göre risk bölgeleri ve ilçeler şöyle sınıflandırıldı 
     1. Risk Bölgesi ve özellikleri Parlayıcı ve patlayıcı maddelerin 
     depolama ve dolum üniteleri ile bu tür maddeleri yoğun olarak kullanan sanayi tesisleri, girilemeyen sokaklar ve yoğun nüfus, müzeler, eski yapılar, saraylar, tarihi ve antik doku, tekstil, plastik, kağıt vb. fabrikalar ile sanayi tesislerinin yoğun olarak bulunduğu ve yangının parlama veya patlama şeklinde başlayarak büyük can ve mal kaybına sebep olacağı bölgeler 
     Küçükçekmece, Bağcılar, Eminönü, Gaziosmanpaşa, Bayrampaşa, Avcılar, Ümraniye Çakmak-Petrol Ofisi Depolama Tesisleri , Beşiktaş. 
     2. Risk Bölgesi ve özellikleri Konut, alışveriş merkezleri, zor girilebilen dar sokaklar, oteller, küçük imalathaneler vb. tesislerin yoğun olarak bulunduğu ve herhangi bir yangın halinde can ve mal kaybının çok olabileceği bölgeler 
     Fatih, Eyüp, Şişli, Beyoğlu, Kağıthane, Kadıköy, Kartal, Pendik, Tuzla. 
     3. Risk Bölgesi ve özellikleri Küçük ve orta ölçekli sanayi tesisleri, betonarme konutlar, küçük alışveriş merkezleri vb. binaların bulunduğu ve yangınlar sonucunda hasarların nispeten az olduğu bölgeler 
     Bakırköy, Güngören, Esenler, Bahçelievler, Zeytinburnu. 
     4. Risk Bölgesi ve özellikleri Genellikle bitişik nizam binalarının bulunmadığı ve sanayi tesislerinin çok az olduğu bölgeler 
     Beykoz, İstinye, Sarıyer, Adalar, Maltepe, Üsküdar. 
     






</TEXT>
</DOC>
