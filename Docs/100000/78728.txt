<DOC>
<DOCNO> 78728 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/16/son/sontur08.html </URL>
<DATE> 2002/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kartlı milyarder... 
</HEADLINE>
<TEXT>

     Isparta'ya bağlı Aksu'da, yoksul olduğunu beyan ederek Kaymakamlık'tan aldığı yeşil kartla muayene ve tedavi olan Ramazan Uysal'ın, bankada 33 milyar lirası bulunduğu öğrenilince, hem yeşil kartına el konuldu, hem de 302 milyon lira tutan muayene ve tedavi gideri, 604 milyon lira olarak tahsil edildi. 
     72 yaşındaki Ramazan Uysal, 
     23 Ocak'ta Isparta Devlet Hastanesi'nde sıra beklerken baygınlık 
     geçirmiş, yakınlarına haber verebilmek amacıyla hastane görevlilerinin cebindeki cüzdanı incelemeleri sonucu, hem yeşil karta sahip olduğu, hem de Isparta'daki bir bankada 33 milyar lira tutarında mevduat hesabı bulunduğu anlaşılmıştı. Bunun üzerine başlatılan soruşturmada, Ramazan Uysal'ın yeşil kart başvurusunda bulunduğu tarihte, Aksu İlçesi'ndeki bankalar ile Tapu Müdürlüğü kayıtları üzerinde yapılan araştırmada, gayrimenkulü ve bankada hesabı bulunmadığının belirlenerek, 15 Temmuz 1999'da kendisine yeşil kart verildiği saptandı. Hastanede baygınlık geçirdiği sırada üzerinden banka cüzdanı çıkması nedeniyle, ilgili bankayla yapılan yazışmada, Ramazan Uysal'ın vadeli hesapta 33 milyar lirası bulunduğu anlaşılınca, Kaymakamlık, Ramazan Uysal'ın yeşil kartını iptal etti. Kaymakamlık'ın yazısı üzerine, Aksu Mal Müdürlüğü, Amme Alacaklarının Tahsili Usulü Kanunu uyarınca, Ramazan Uysal'dan 302 milyon lira tutan muayene ve tedavi giderlerini, 604 milyon lira olarak tahsil etti. 
     





</TEXT>
</DOC>
