<DOC>
<DOCNO> 54742 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/29/son/soneko28.html </URL>
<DATE> 2001/11/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ve İktisat Bankası kapatıldı... 
</HEADLINE>
<TEXT>

     Bankacılık Düzenleme ve Denetleme Kurulu, şibat krizinden sonra Tasarruf Mevduatı Sigorta Fonu bünyesine aldığı ve iki kez satışa çıkarılmasına karşın satılamayan İktisat Bankası'nın bankacılık yapma ve mevduat kabul etme iznini 7 Aralık'tan başlamak üzere kaldırdı. 
     BDDK'dan yapılan açıklamada, 31 Ekim 2001 itibariyle birikmiş zararı 1 katrilyon 757.2 trilyon lira olan İktisat Bankası'nın bankacılık yapma ve mevduat kabul etme izninin, mali sistemde güven ve istikrarın sürdürülebilmesi amacıyla 7 Aralık 2001 itibariyle kaldırıldığı belirtildi. 
     Banka'dan alacaklı olanların ve mevduat sahiplerinin hiçbir hak kaybının olmayacağı kaydedilen açıklamada, çalışan tüm personelin de kazanılmış haklarının korunması konusunda gerekli önlemlerin alınacağı ifade edildi. 
     İktisat Bankası'nın ortaklık hakları ile yönetim ve denetimi, 15 Mart 2001 tarihinde Tasarruf Mevduatı Sigorta Fonu'na geçmişti. Banka'nın satışı için daha önce gizlilik anlaşması yapılarak inceleme yapma hakkı verilen Uni Credito Italino, 15 Ekim'de bir teklifte bulunmayacağını açıklamıştı. İktisat Bankası'nın 62 şubesi ve 1215 çalışanı bulunuyordu. 
     
     74 yıllık geçmişi vardı 

     İktisat Bankası'nın, 74 yıllık bir geçmişe sahip bulunuyordu. 
     İktisat Bankası, 1927 yılında Denizli'de genç girişimciler tarafından kurulmuştu. 1984 yılında Aksoy Ailesi'nin yönetimine geçen Banka, bu tarihe kadar çok şubeli mevduat bankası olarak faaliyet göstermişti. Daha sonra çalışma alanını ticari bankacılık olarak belirleyen Banka'nın, her türlü dış işlem konusunda tam yetkili 22 kurumsal şubesi bulunuyordu. 
     İktisat Bankası, Türkiye'nin dış ticaretinde yüzde 7.6 oranında pay alıyordu. BDDK'nın verilerine göre Eylül 2001 sonu itibariyle 62 şubesi ve 1215 çalışanı bulunan Banka, 1998 yılında bireysel bankacılık faaliyetlerine başlamıştı. 
     1985'ten bu yana "management trainee" programları uygulayan Banka, 1986'da Türkiye'nin ilk leasing şirketi olan "İktisat Leasing"i kurmuş, aynı yıl ilk kez kredi kartı uygulamasını başlatmıştı. İktisat'ın kuruluşunda pay sahibi olduğu Factofinans ise Türkiye'nin ilk factoring şirketi olma özelliğini taşıyordu. 
     






</TEXT>
</DOC>
