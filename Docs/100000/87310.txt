<DOC>
<DOCNO> 87310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/01/siyaset/siy03.html </URL>
<DATE> 2002/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Akbil’de 12 gözaltı 
</HEADLINE>
<TEXT>

Erdoğan’ın başkanlığı döneminde danışmanlığını yapan Karaca’nın da aralarında bulunduğu 12 kişi, Mali Şube Müdürlüğü’ne götürüldü. Eski BELBİM Genel Müdürü de gözaltına alındı 
     SERHAT ÜNAL İstanbul 

     Üsküdar Cumhuriyet Savcılığı’nca sürdürülen Akbil soruşturması kapsamında, 12 kişi gözaltına alındı. 
     AKP lideri Recep Tayyip Erdoğan’ın İstanbul Büyükşehir Belediye Başkanlığı sırasında bir süre danışmanlığını yapan Harun Karaca’nın da aralarında bulunduğu 12 kişi, Mali Şube Müdürlüğü’ne götürüldü. Şahıslardan dördü serbest bırakılırken Karaca, Üsküdar Cumhuriyet Savcılığı’na sevk edildi. Sorgusunun ardından tutuklanması istemiyle Nöbetçi 2. Ağır Ceza Mahkemesi’ne çıkarılan Karaca serbest kaldı. Eski BELBİM Genel Müdürü Ahmet Kazokoğlu da akşam saatlerinde gözaltına alınarak Mali Şube Müdürlüğü’ne getirildi. 
     Yetkililer, soruşturma kapsamında toplam 36 kişinin ifadesine başvurulacağını bildirdi. 
     
     3 kişi tutuklanmıştı... 
     Karaca, Albayrak soruşturması kapsamında da gözaltına alınıp serbest bırakılmıştı. Belediyeye bağlı birimlerde yazılım uzmanı olarak çalışan Metin Ertanbayram ve Mustafa Çiçek ile özel şirkette çalışan Veli İbrahim Uğur’un 21 Mayıs 2002’de tutuklandıkları Akbil soruşturmasında, İstanbul Büyükşehir Belediyesi’nin eski Genel Sekreteri Mehmet Mustafa Açıkalın da 8 Mart’ta tutuksuz yargılanmak üzere serbest bırakılmıştı. 
     



 SİYASET 














</TEXT>
</DOC>
