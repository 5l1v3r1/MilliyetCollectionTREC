<DOC>
<DOCNO> 89254 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/11/son/sonspo09.html </URL>
<DATE> 2002/06/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İtalya FIFA'ya saldırıyor ''Türkiye ve İtalya'ya hatalar yapıldı'' 
</HEADLINE>
<TEXT>

     17. Dünya Kupası finallerinde hakem hataları sonucu Hırvatistan'a yenilerek gruptan çıkma şansını zora sokan İtalya, FIFA Başkanı Joseph Blatter'i eleştiriyor. 
     Ülkenin önde gelen gazetelerinden La Gazzetta dello Sport, ''FIFA'da, düdüklerin skandalı'' başlığı altında verdiği haberinde ''Blatter'in entrikaları yanlış seçimler getirdi. Çok fazla hata Dünya Kupası'na zarar verdi'' denildi. 
     Blatter'in yakın geçmişte yapılan seçimlerde yeniden FIFA Başkanı seçilmiş olmasını ''üçüncü dünya ülkelerinin oyları sayesinde'' diye gösteren gazete, ''Avrupa'da 14, dünyanın diğer yerlerinden 22 orta hakem var. Hakem seçimleri, Avrupa'nın ne kadar az ağırlığı olduğunu gösteriyor'' ifadesini kullandı. 
     Gazete, Maradona'nın elle gol atmasından, Zico'nun driplinglerinden sonra bu Dünya Kupası'nın da tarihe hakem hatalarıyla geçeceğini savundu. 
     İfadelerde, ''Fransa-98'de sert oyuna izin verilerek en azından 2 takımın adaletsizce elenmesine Kamerun ve Fas yol açıldı. Bu Dünya Kupası'nda İtalya ve Türkiye'ye akıl almaz hatalar yapıldı. En skandal karar Brezilya-Türkiye maçında penaltı kararıydı. Rivaldo, yaptığı soytarılığıyla Guinness Rekorlar Kitabı'na girmeye hak kazandı. 3-1 biten Slovenya-İspanya maçında Slovenya'nın kaderini değiştirecek olan penaltı verilmedi. Paraguay, son dakikada haksız bir penaltıyla Güney Afrika ile 1-1 berabere kaldı. Meksikalı hakem Ramos Rizo, Fransız Trezeguet'in Uruguay karşısında attığı golü ofsayt gerekçesiyle iptal etti. Danimarkalı yan hakem Larsen ise Hırvatistan karşısında İtalya'nın 2 net golünü iptal ettirdikten sonra televizyondaki görüntüleri görüp Özür dilerim. Hata yaptım dedi. Biz de ona teşekkürler ama bir daha görüşmeyelim diyoruz'' yorumunda bulunuldu. 
     





</TEXT>
</DOC>
