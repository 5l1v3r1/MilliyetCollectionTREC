<DOC>
<DOCNO> 69576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sondun10.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Fehriye Erdal'ın temyiz mahkemesi 16 Nisan'da... 
</HEADLINE>
<TEXT>

     İşadamı Özdemir Sabancı suikastı faillerinden terörist Fehriye Erdal'ın Türkiye'de işlediği suçlar nedeniyle Belçika'da yargılanmasına ilişkin adli süreç devam ederken, Brüksel Temyiz Mahkemesi'nin bu sabahki oturumunda, duruşmalara 16 Nisan'da devam edilmesi kararlaştırıldı. 
     Sabancı Holding Otomotiv Grubu Başkanı Özdemir Sabancı, Toyota-Sa Genel Müdürü Haluk Görgün ve sekreter Nilgün Hasefe'nin 9 Ocak 1996 tarihinde öldürülmesinin zanlılarından olan Fehriye Erdal, 26 Eylül 1999'da Belçika'da ''Neşe Yıldırım'' adına düzenlenen sahte pasaportla yakalanmıştı. Belçika, Türkiye'nin iade talebini, idam cezasının yasalardaki varlığı nedeniyle reddetmiş ve bu arada teröristin siyasi sığınma başvurusunu da geri çevirmişti. Bir yıl kadar hapis yattıktan sonra bir evde gözaltına alınan Erdal, Belçika'da işlediği suçlardan yargılanmasını bekliyor. Bu suçlar arasında silah taşımak, suç örgütü faaliyetlerine katılmak, sahte kimlik kullanmak bulunuyor. Öte yandan Sabancı ailesinin adli girişimleri sonunda, sanığın Türkiye'deki suçlarından dolayı Belçika'da yargılanabileceği konusunda karar alındı. Erdal'ın, Sabancı suikasti bağlantılı ithamlarla adalet önüne çıkarılmasının kararlaştırılması üzerine, sanık avukatları bu karara karşı temyize gittiler. Brüksel'de uluslararası davalardan sorumlu Başsavcı Alain Winants, ''çok meşgul olduğunu'' gerekçe göstererek, Erdal dosyasını erteliyordu. Savcı Winants'ın, Erdal'ın Türkiye'de işlediği suçlardan dolayı Belçika'da yargılanabileceği görüşünü savunduğu, ancak bu yargılamanın, Belçika'daki suçlarla ilgili olan Bruges dosyalarıyla birleştirilmesini istediği ifade ediliyor. Sabancı ailesinin avukatı Fernand Schmitz, Erdal'ın, Brüksel'de, Bruges'den bağımsız yargılanmasını istiyor. Sanık avukatları, Temyiz Mahkemesi'nin ilk kararı onaylaması ve Erdal'ın, Türkiye'de işlediği suçlardan dolayı Belçika'da yargılanabileceğini teyit etmesi halinde, vakit kazanmak için Yargıtay'a başvurarak itiraz sürecini uzatacaklar. Belçika'daki bir evde ''göz hapsinde'' olduğu varsayılan terörist Fehriye Erdal, bugünkü duruşmaya da gelmedi ve avukatları tarafından temsil edildi. 
     






</TEXT>
</DOC>
