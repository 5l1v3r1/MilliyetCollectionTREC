<DOC>
<DOCNO> 94643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/09/son/sondun27.html </URL>
<DATE> 2002/07/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan basını "Türkiye'deki gelişmeler dramatik" 
</HEADLINE>
<TEXT>

     DSP'den istifalara geniş yer veren Yunan basını, ''Türkiye'deki gelişmelerin dramatik olduğunu''' yazdı. 
     İstifaların ardından ''Başbakan Bülent Ecevit'in, yakın iş çevresinin, istifa etmesine yönelik yoğun baskısıyla karşılaştığını'' belirten gazeteler, Hüsamettin Özkan'ın istifasını ''sürpriz'' olarak nitelediler. 
     Atina'da yayımlanan Kathimerini gazetesi, ''Ecevit'in Partisindeki İsyan, Türkiye'yi Krize İtti'' başlıklı haberinde, erken seçim tarihinin önümüzdeki Kasım ayı olarak belirlenmesinin, AB'nin istediği düzenlemeleri ''donduracağını'' öne sürdü. 
     ''Türkiye'de Siyasi-Ekonomik Kriz'' başlığını kullanan To Vima ise ''yakın iş arkadaşlarının Ecevit'i istifaya ittiklerini'' yazdı. 
     Türkiye'deki siyasi gelişmelerin krizlere gebe olduğunu savunan Ta Nea gazetesi ise ''Türkiye'de kriz derinlik kazanıyor, hükümet çöküş yaşıyor'' ifadesini kullandı. 
     ''Ecevit'in partisi istifa yağmuruna tutuldu. Hükümet bocalamada, ekonomi ise batıyor'' diyen Elefteros Tipos, erken seçime ''kesin'' gözüyle bakılan Ankara'da son yılların ''en sıcak siyasi yazının yaşanacağı'' yorumunu yaptı. 
     Ethnos ise ''Türkiye Seçim Sandıklarına Doğru Gidiyor'' başlıklı haberinde, koalisyonun ikinci büyük partisi MHP'nin lideri Devlet Bahçeli'nin, Başbakan Ecevit'in ''ayaklarının altından halıyı çekmesiyle'' başlayan ve dünkü istifalarla yoğunluk kazanan krizin ''keskin bir tat'' vermeye başladığını ve tek çözümün erken seçimden geçtiğini yazdı. 
     ''DSP'de Çatlak'' başlığını kullanan Elefterotipiya gazetesi, Türkiye'deki dünkü gelişmelerin DSP için adeta ''sonun başlangıcı'' anlamını taşıdığı değerlendirmesini yaptı. 
     Bu arada, Apoyevmatini gazetesi ''Ecevit Gün Sayıyor'' başlıklı haberinde, ''Arkadaşları tarafından terk edilen Ecevit'in ağır darbeler aldığını, siyasi kariyerinin ise belirsiz olduğunu'' yazdı. 
     Bu arada, Yunanistan Hükümet Sözcüsü Hristos Protopapas, basın toplantısında, Türkiye'deki gelişmelere ilişkin yorum yapmaktan kaçındı. Protopapas, ''Başka ülkelerin iç işlerine ilişkin yorum yapmamız söz konusu olamaz'' dedi. 
     
     HOLLANDA RADYO TELEVİZYONU 
     Hollanda basını da DSP'den istifaların ardından, Başbakan Bülent Ecevit'in, ağır bir şekilde erken seçim baskısı altında olduğunu yazdı. 
     Hollanda Radyo Televizyonu NOS'un haberinde, DSP'li bazı bakanların istifa etmesinden sonra koalisyon ortaklarından ANAP'ın lideri Mesut Yılmaz'ın tekrar seçim istemesinin, bu baskıyı iyice açığa çıkardığı ifade edildi. 
     Haberde, ''Hüsamettin Özkan'ın koalisyonun oluşumundaki çabaları ve katkısı dikkate alındığında neden istifa ettiğinin anlaşılamadığı'' belirtildi ve DSP'nin ikinci parti konumuna düştüğü hatırlatıldı. 
     





</TEXT>
</DOC>
