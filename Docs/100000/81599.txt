<DOC>
<DOCNO> 81599 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/02/yasam/yas05.html </URL>
<DATE> 2002/05/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Holigan’a 15 yıl hapis 
</HEADLINE>
<TEXT>

Galatasaray - Leeds maçı için gelen iki İngilizi öldüren holigan hafif tahrik altında cinayet’ten suçlu bulundu 
     İSTANBUL Milliyet 

     Galatasaray ile Leeds United arasındaki Şampiyonlar Ligi mücadelesi maçı öncesi 5 Nisan 2000’de Taksim’de iki İngiliz taraftarın ölümüyle ilgili dava sonuçlandı. Tutuklu sanık Ali Ümit Demir, birden fazla kişiyle birlikte, hafif tahrik altında, faili belli olmayacak şekilde iki kişiyi öldürmek’ suçundan 15 yıl ağır hapis cezasına çarptırıldı. 
     
     Dayısını kurtarmak için 
     Demir’in avukatı Fuat Akkoyunlu, müvekkilinin olay günü ağır tahrik altında bulunduğunu, dayısı Süleyman Gökhan Güven’i kurtarmak amacıyla hareket ettiğini savundu. Demir’in kavga sırasında bıçakladığı taraftarın maktuller arasında yer almadığının resim tespitleriyle ortaya çıktığını belirten Akkoyunlu, "Demir’in iki İngiliz taraftarı iki ayrı yerde öldürmesi mümkün değildir" dedi. 
     Demir’i 15 yıl ağır hapis cezasına çarptıran mahkeme, diğer sanıklar Süleyman Gökhan Güven, Özkan Balcı, Süleyman Aydın, Kazım Dalga, Hasan Altun ve Çetin Demirkıran’ı 3 ay 20’şer gün hapis cezasına mahkum etti. Altun ile Demirkıran’ın cezaları para cezasına çevrildi. 
     
     Temyize gidecekler 
     Tutuksuz sanıklar Murat Yahşi, İbrahim Emrah Kaygısız, Gökhan Oba, Murat Savucu, Savaş Altay, Uğur Yevsükof, Yılmaz Tutuş, Zafer Yıldırım, Serkan Gürsoy, Hamit Alkaya, Sinan Cem İster, Umut Özdemir ve Muhammet Erdem ise beraat etti. 
     Demir’in avukatı Akkoyunlu, mahkemenin verdiği mahkumiyet kararını temyize götüreceklerini söyledi. 
     



 YAŞAM 

















</TEXT>
</DOC>
