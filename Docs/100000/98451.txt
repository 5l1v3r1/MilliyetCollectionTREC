<DOC>
<DOCNO> 98451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/28/spor/spo08.html </URL>
<DATE> 2002/07/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Turu 
</HEADLINE>
<TEXT>

     YASİR KAYA 

Rivaldo’nun veda sebebi      Barcelona’nın dünyanın en iyi oyuncularından Rivaldo ile yollarını ayırmasının yankıları sürüyor. Bir yıl daha sözleşmesi olmasına rağmen, Katalan ekibi, Brezilyalı yıldızı bonservis bedelsiz bırakmak zorunda kaldı. Çünkü Rivaldo sözleşmesi bittiğinde Barcelona’da kalmayacağının sinyallerini vermişti. Ayrılmayı kafasına koyan bir oyuncudan, gerekli verimi alamayacağını düşünerek, ilerisi için yeni kadrosunu oluşturmak isteyen Barcelona, en azından bu yıl futbolcuya ödeyeceği paradan kurtulmuş oldu. Gerekçe her ne kadar Hakan Ünsal’ın Galatasaray’dan ayrılışını hatırlatsa da, en önemli fark teknik direktörünün Rivaldo’yu istemiyor oluşu. Dört sezon önce sol kanatta oynatmak istediği Rivaldo’nun, kendisine tavır koyması ve kendisinin görevden alınmasına zemin hazırlamasını unutmayan Louis Van Gaal, takımın başına döner dönmez Brezilyalı yıldızın ipini çekti. Bir başka sebep ise Barcelona’da Riquelme’nin transferiyle Avrupa Birliği dışından oyuncu sayısının beşe çıkması ve İspanya Ligi’nde bunlardan sadece üçünün sahada yeralabiliyor olması. 
     
Lazio ve Roma zorda      BAZI Avrupa ülkelerinde ekonomik kriz içindeki kulüpler küme düşürüldü. İtalya’da ise başkentin iki devi Lazio ve Roma büyük sıkıntı içinde. Fiorentina, Napoli, Palermo ve Verona’nın ardından federasyon bu iki kulübe de küme düşürülebilecekleri yolunda çok ciddi uyarı gönderdi. Lazio ve Roma Serie A’da kalabilmek için yarına kadar Lig Birliği’ne finansal güvence vermek zorunda. Lazio Başkanı Sergio Cragnotti uyarı sonrası borsadaki hisselerinin hızla düştüğüne dikkat çekerken, Nesta’nın satışından elde edilecek gelirle biraz olsun rahatlama peşinde. Lazio ve Roma’nın aksine ekonomik açıdan çok rahat olan takımlardan biri ise dünyanın en zengin kulübü olarak bilinen Manchester United. Manchester’ın Rio Ferdinand’ı 30 milyon pounda transfer etmesi Arsenal menejeri Arsene Wenger’i şaşırttı. Wenger rakiplerini transfer borsasını yükseltmekle suçlarken başarılı savunma oyuncusunun 10 milyon pound daha ucuza transfer edilebileceğini öne sürdü. 
     
Pancu’nun Çin korkusu      Beşiktaş’ın yeni transferi Pancu, hayalini kurduğu Avrupa’nın dev kulüplerine transferi için ilk büyük adımı Beşiktaş’a gelmekle attı. Ülkesi dışındaki ilk deneyimini dört yıl önce İtalya Serie C takımlarından Cesena’da yaşayan Rumen yıldız, rekor bir ücretle transfer olmuş ve uyum sorunu sonrası aynı sezon yine ülkesi için rekor sayılabilecek bir ücretle Rapid Bükreş’e geri dönmüştü. Beşiktaş’tan önce en ciddi teklifi Çin Ligi takımlarından Yu Nan’dan alan Pancu bu teklifi reddetmesini ilginç bir gerekçeye bağlıyor. Real Madrid’in golcüsünden esinlenerek adını verdiği Raul adlı köpeğini çok sevdiğini belirten Pancu, "Çin’de köpek eti yediklerini öğrendim. Birgün akşam yemeğinde önüme Raul’un gelmesini istemiyordum. Bu yüzden çok yüksek bir ücreti geri çevirdim" diyor. 
     

</TEXT>
</DOC>
