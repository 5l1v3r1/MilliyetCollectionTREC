<DOC>
<DOCNO> 57240 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/14/son/sontur11.html </URL>
<DATE> 2001/12/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk Taliban'a sakatlık maaşı bağlanmış... 
</HEADLINE>
<TEXT>

     Emniyet Genel Müdürlüğü Sözcüsü Feyzullah Arslan, Taliban'a destek için Afganistan'a giden, ancak Afganistan'da yakalanan Lütfi Bayırkan'a 2000 yılında sakatlık maaşı bağlandığını bildirdi. 
     Emniyet Genel Müdürlüğü Sözcüsü, Emniyet Genel Müdür Yardımcısı Feyzullah Arslan, Haberleşme Daire Başkanlığı'ndaki Büyük Stüdyoda haftalık basın toplantılarının 13'ncüsünü düzenledi. Arslan, gazetelerdeki haberlere dayanarak yaptıkları incelemede, Taliban'a destek olmak için Afanistan'a giden, ancak Pakistan'da yakalanan Lütfi Bayırkan ve Abdullah Çelik hakkında bazı bilgilere ulaştıklarını bildirdi. Arslan, Bingöl nüfusuna kayıtlı Bayırkan'ın iki yıldır Bingöl'de görülmediğini, Hatay'ın Cilvegözü sınırkapısından 2000 yılı içinde giriş-çıkış yaptığını, 27.6.2000'de Ağrı'dan çıkış yaptığını, yine geçen yıl sakatlık maaşı almaya hak kazandığını kaydetti. Arslan, daha önce gözaltına alınan örgüt mensupları ile Bayırkan'ın ilişkisi olduğuna dair verilen ifadeler bulunduğunu, ancak hakkında herhangi bir işlem yapılmadığını da açıkladı. 
     Arslan, 1984 doğumlu olan Abdullah Çelik'in Bursa nüfusuna kayıtlı olduğunu belirtirken, Çelik'ten bir yıldır haber alınamadığını, Suriye'ye gittiğine dair bilgilerin bulunduğunu kaydetti. 
     Arslan, 11 Eylül saldırılarından sonra çekilen Bin Ladin kasetinin ortaya çıkmasının ardından Emniyetin bir önlem alıp almadığını soran gazeteciye, Türkiye Cumhuriyeti'nin her an her ortamda gerekli önlemleri aldığını söylemekle yetindi. Kasette geçen isimler konusunda bilgilerinin olmadığını bildiren Arslan, Türk polisinin dünya polisiyle işbirliği halinde olduğunu, terör konusunda çok titiz davrandığını ifade etti. Arslan, kaset konusunda ellerine herhangi bir bilginin ulaşmadığını kaydederken, bayram nedeniyle alınan önlemlerin arttırıldığını bildirdi. 
     






</TEXT>
</DOC>
