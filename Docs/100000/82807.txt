<DOC>
<DOCNO> 82807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sondun33.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
11 Eylül saldırıları Türkiye'nin önemini arttırdı 
</HEADLINE>
<TEXT>

     Merkezi Londra'da bulunan Uluslararası Stratejik Araştırmalar Enstitüsü'nün IISS yıllık ''Stratejik Araştırma'' raporu, Türkiye'ye özel bir yer verirken, ''Türkiye'nin, 11 Eylül saldırılarıyla başlayan yeni dönemdeki stratejik önemi arttı'' denildi. 
     Bütün dünyadaki stratejik dengeleri etkileyen 11 Eylül saldırılarının dikkatleri uluslararası terörizme çevirdiği vurgulanan raporda, Türkiye'nin, değişen dünyada oynayacağı varsayılan rolde en önemli unsuru AB ile ilişkilerinin oluşturacağı belirtildi. 
     Raporun bir bölümünde, 11 Eylül sonrası ABD'nin dünyayı yeniden biçimlendirme isteğine dikkat çekilirken, bu çabaların dünya üzerindeki etkisi de analiz edildi. 
     Türkiye'nin uluslararası terörizmle mücadelede önemli bir yere sahip olduğu, bu çerçevede Türkiye'nin öneminin daha da artacağı ifade edilen raporda, Türkiye'nin ABD ile stratejik işbirliğinin sınırsız olamayacağı, Avrupa ile Türkiye arasında sağlıklı bir işbirliği kurulmadan hiçbir şeyin tam anlamıyla başarılamayacağı belirtildi. 
     IISS'in raporunda, bu anlamda Türkiye'nin ekonomik sorunlarının Batı'nın finans güçlerinin vereceği destekle aşılması yolunda çabaların bulunduğu kaydedildi. 
     
     KIBRIS SORUNU 
     Kıbrıs sorununa da değinilen raporda, kısa bir süre içinde, görüşmelerden olumlu bir sonuç alınmasının imkansız göründüğü iddiasına yer verildi. 
     Raporda, ''ancak, Kıbrıs Rum kesiminin AB'ye üye olması halinde, hem Türkiye'nin AB üyeliği umutlarına, hem de kendi içindeki reform çabalarına ciddi bir darbe indirilmiş olacak. Bu da hem Türkiye içindeki dengeler, hem de bölgedeki dengeler açısından ciddi sonuçlar doğurabilecek'' denildi. 
     IISS'in 2001-2002 yıllık değerlendirmesinde ayrıca, 11 Eylül sonrası, ABD'nin, Afganistan örneğinde olduğu gibi, dünyada barış ve istikrarı sağlamaktan uzak olduğu ifade edilen raporda, ABD, ''askeri stratejilerin, siyasetten ayrı ele alınamayacağı'' belirtilerek eleştirildi. 
     Raporda, bunun ''ağır sonuçları olabilecek stratejik bir hata olacağına'' dikkat çekilirken, bu tür politikaların ve siyaset bilimini yok sayarak davranmanın başka sorunlara yol açabileceği de ifade edildi. 
     ABD'nin yeni dönem politikaları ve bazı ülkelerden söz ederken ''şer ekseni'' benzetmesi kullanmasına da dikkat çekilen raporda, Irak'a yönelik muhtemel bir askeri harekatın, Afganistan'a yapılandan çok farklı olacağı savunuldu. Raporda, ''Afganistan'daki 'Kuzey İttifakı' faktörünün Irak'ta bulunmadığı, Irak ordusunun da Taliban güçlerinden daha kuvvetli olduğuna'' dikkat çekildi. 
     Irak konusunda ABD'nin bir kaos politikası izlememesi gerektiği de savunulan raporda, muhtemel bir harekat sonrasında yaşayabilir yeni bir Irak yönetimi oluşturulması gereğine de dikkat çekildi. 
     





</TEXT>
</DOC>
