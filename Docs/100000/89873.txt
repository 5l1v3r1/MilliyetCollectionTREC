<DOC>
<DOCNO> 89873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/14/son/sonspo05.html </URL>
<DATE> 2002/06/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Hasan Şaş'a Juventus kancası... 
</HEADLINE>
<TEXT>

     Dünyanın en yüksek tirajlı spor gazetesi olan İtalyan La Gazzetta dello Sport, İtalya'nın FC Juventus'un Hasan Şaş ile yakından ilgilendiğini savundu. 
     ''Galatasaray'ın çevresinde dönen yalnızca Roma yok, siyah-beyazlılar da ilgileniyor'' diye yazan La Gazzetta Dello Sport, 25 yaşındaki Hasan Şaş'ın ''gerçekte uzun süredir İtalyan futbol pazarında izlendiğini'' kaydetti. 
     ''Yeni olan Juventus'un da Hasan Şaş'ı istemesi'' denilen haberde, Türk Milli Takımı'nın kamp alanından da bu bilginin doğrulandığı savunuldu. 
     AS Roma Teknik Direktörü Fabio Capello'nun Hasan'ı istemesine karşın getirmesinin neredeyse olanaksız olduğuna dikkat çekilirken, FC Juventus Teknik Direktörü Marcello Lippi'nin ise şansının daha fazla olduğu dile getirildi. 
     Gazete, Hasan Şaş'ın gelecek yıl Galatasaray ile sözleşmesinin bitecek olmasından Galatasaray'ın akıllılık edip Türk futbolcuyu karlı bir biçimde elinden çıkarması gerektiğini öne sürdü. 
     Şaş'ın bonservis bedeli 5-6 milyon dolar civarında gösterilirken, Türkiye'den ayrılmaya hazır olduğu bildirildi. 
     Bu arada FC Juventus'un, genç yetenek olarak görülen Marco Brighi'yi 750 bin Euro'ya Rimini takımından aldığı açıklandı. 
     

     
</TEXT>
</DOC>
