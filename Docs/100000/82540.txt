<DOC>
<DOCNO> 82540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/07/spor/spo05a.html </URL>
<DATE> 2002/05/07/ </DATE>
<TIME>  </TIME>
<AUTHOR>  </AUTHOR>
<HEADLINE>
ÇALIŞAN KAZANIR 
</HEADLINE>
<TEXT>

Sezon başında Galatasaray’a şans tanımayanlar, yanıldıklarını 3. yıldıza bakarken anladı. Aslan krizlere, sancılı dönemlere rağmen büyüklüğünü bir kez daha kanıtladı 
     EDİZ SIRAPINAR 

     Dört yıllık hükümdarlığını Fenerbahçe’ye kaptırmış, neredeyse tüm yıldızlarını elinden kaçırmıştı... Sezon başında herkesin birleştiği ortak bir görüş vardı "Kral çıplaktı"... 
     Evet belki Galatasaray krizin ortasındaydı, yönetimi sancılıydı. Ancak unutulan gerçek, Türk Futbol Tarihi’ne adını altın harflerle yazdıran bu takımın formasını kim giyerse giysin, kanının son damlasına kadar savaşacağıydı... 
     Nitekim öyle de oldu... Cim - Bom, Anka kuşu gibi küllerinden yeniden doğdu... Bitti gözüyle bakılan Aslan’da Emreler’in, Okanlar’ın, Hagiler’in, Popescular’ın, Ümit Davalalar’ın, Taffareller’in yerini Ayhanlar, Victorialar, Perezler, Emre Aşıklar, Mondragonlar aldı, gemiyi terketmeyen son askerler Hasan Şaşlar ve Ergünler ile birlikte Avrupa’nın kapıları yine zorlandı, ligde rakiplere göz açtırılmadı. 
     Ve sonunda Galatasaray bileğinin hakkıyla belki de lig tarihinin en anlamlı şampiyonluğuna ulaştı. 3. yıldızı gururla göğsüne taktı, arkasında bıraktığı rakiplerine anlamlı bir mesaj yolladı "Çalışan daima kazanır." 
     Yine de bizlere son yılların en renkli, en heyecanlı, en çekişmeli yarışını izlettiren, 34 haftalık maratonda sayısız güzellikler yaşatan diğer kulüplere de teşekkür etmeliyiz. 
     
Rakamlarla bir sezon      2001 - 2002 sezonunda oynanan 306 maçta 910 gol atıldı, maç başına ortalama 2.97 oldu. En fazla gol 16. hafta 38 , en az gol ise 29 ve 33. haftalarda 17 atıldı. 
     36 hakemin görev aldığı ligde en fazla maçı Erol Ersoy, Metin Tokat ve Mustafa Çulcu 18 yönetti. En fazla kırmızı kartı Ali Aydın 16 gösterdi. En fazla penaltıyı Mustafa Çulcu ile Mutlu Çelik 7 çaldı. Hakemler 1168 sarı, 100 kırmızı kart çıkardı. Bir kırmızı 55 sarı kart gören Kocaelispor en centilmen takım, 10 kırmızı 64 sarı kart alan İstanbulspor ise en hırçın ekip oldu. 13. haftada hiç kırmızı kart verilmezken, 31. haftada 7 kırmızı kart gösterildi. 
     Hakemler 9, 12 ve 26. haftalar dışında her hafta penaltı çaldı. Verilen 82 penaltının 56’sı golle sonuçlandı. Galatasaray kazandığı 11 penaltı atışından 9’unu gole çevirdi. Beş penaltı kazanan Samsunspor bunların sadece birinden yararlanabildi. Bursaspor da altı penaltının dördünü harcadı. Gençlerbirliği’nden İsmail Güldüren, Trabzonsporlu Aurelio, Diyarbakırsporlu Deniz ve Denizlisporlu Muzaffer kullandıkları dört penaltıyı da golle sonuçlandırdı. 7 ve 33. haftalar en fazla penaltı kaçırılan 3 haftalardı. Aleyhine en çok penaltı verilen takım ise Trabzonspor 8 oldu. Beşiktaş ve Gaziantep penaltıdan hiç gol yemedi. Ligde en farklı galibiyetleri deplasmanda Antalyaspor’u 8-1, sahasında Malatyaspor’u 6-0 yenen Ankaragücü ile yine deplasmanda Göztepe’yi 6-0 ile geçen Beşiktaş elde etti. En çok gol atılan maçlar da Antalya - Ankaragücü 1-8 , Ç.Rize - Galatasaray 3-6 arasında oynandı. 
     Yapılan 306 maçta en fazla görünen skor 2-1 55 oldu. 155 maçı evsahibi, 76 karşılaşmayı ise deplasman takımları kazanırken, 75 maç beraberlikle tamamlandı. 
     
Yılın takımı      GALATSARAY 
     Sarı - Kırmızılı ekip bir yıllık aradan sonra tahta yeniden kuruldu. Teknik adamının çalışkanlığı ve disiplini, futbolcuların tüm olumsuzluklara rağmen olağanüstü gayretiyle 15. şampiyonluğunu ilan etti. Süper Lig’in en iyi oynayan, en çok pozisyona giren, en çok gol atan, en az gol yiyen takımı olarak büyüklüğünü bir kez daha gösterdi. 
     
Yılın Teknikdrektörü      MİRCEA LUCESCU 
     GELDİĞİ günden bu yana bir gün huzurlu çalışamadı. Eski başkan Mehmet Cansun, onu devre arasında göndermeye bile kalktı. Ama yılmadı, hakaretleri tınmadı, sadece görevini yaptı. Hiç sesini çıkarmadı. Futbolcularıyla inanç ve güven üzerine kurduğu harika iletişim köprüleri sayesinde zoru başardı. Kendisinden omuz silkenlere en güzel cevabı 3. yıldızı alarak yapıştırdı. Sezonun en aslan takımının, en aslan patronu oldu. 
     

</TEXT>
</DOC>
