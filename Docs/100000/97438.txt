<DOC>
<DOCNO> 97438 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/23/spor/yurundul.html </URL>
<DATE> 2002/07/23/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Orta sahanın ortası 
</HEADLINE>
<TEXT>

     Fenerbahçe, Teknik Direktör Lorant yönetiminde sıkı bir hazırlık dönemi geçiriyor. Ağır çalışma programının yanında özel maçlar da birbiri ardına geliyor. Futbolcular genelde yüksek tempoyu zorlamada istekliler. 
     Bu seneki ilave transferlerle orta sahanın ortası hariç bol alternatifli kaliteli bir kadro oluştu. Fenerbahçe’yi analiz ederken bazı benzer noktaları da gözönüne alıp Brezilya ile karşılaştırmak istiyoruz. Öncelikle sistemler aynı. 3-4-1-2 veya 3-4-2-1. Brezilya bu Dünya Kupası’nda üçlü defansa döndü. Lucio, Edmilson ve Roque Junior işi her yönüyle iyi bilen ve aralarında uyumlu, sağlam üçlü bir defans bloku oluşturdular. Fenerbahçe’de bu görev yerinde Ümit Özat, Mirkoviç, Mustafa Doğan, Ogün, Fatih ve İsmail gibi altı isim var. Her biri de deneyimli, iyi defans oyuncuları. Brezilya’da ileride son adam Ronaldo, arkasında ofansif ağırlıklı büyük yetenekler Rivaldo, Ronaldinho, Juninho, Denilson bulunuyordu. Ama beşinin de büyük özelliklerinin yanında devamlılıkları ve presleri yoktu. Fenerbahçe’ye baktığımızda ileride son adam Washington veya Serhat. Arkada ofansif yetenekler Revivo, Rapajc, Ortega, Yusuf, Ceyhun. Hepsinin de devamlılıkları ve pres özellikleri yok. 
     Brezilya Cafu ve Roberto Carlos gibi Dünya’nın en iyi kenar adamlarına sahip. Ayrıca kolektif uyumu üst düzeyde bir yıldızlar topluluğu. Buna rağmen teknik direktör Scolari, grup maçlarından sonra orta sahanın ortasına iki savaşçı ismi monte etti Gilberto Silva ve Kleberson. Bu ikili devamlılıkları olan, çok koşan, iyi yer parselleyen, rakibe hamle zamanlamasını ayarlayan, kazandığı topları basit ve akıllı kullanan, presci özelliklere sahipti. Kısacası önündeki arkadaşlarının defansif rahatsızlıklarını kapatan, savunma güvencesinin arızaya uğramasını engelleyen görünmeyen kahramanlardı. 
     İşte Fenerbahçe’de en problemli bölge orta sahanın ortası. Üstelik Fenerbahçe’nin kenar adamlarının da defansif yönleri zayıf. Bunu da gözönünde tutarsak Johnson’un yanına futbolu bilen, devamlılığı olan, presci bir orta saha şart. Aksi taktirde geçen seneye göre daha da güçlenmiş, geçen seneye göre daha da koşacak bir görüntü veren Fenerbahçe’nin, Ortega ve Washington beklenenden daha iyi bir performans gösterse bile bu sorunu halletmediği sürece başı çok ağrır. Bilhassa Avrupa trafiğinde. 
     



 SPOR 























</TEXT>
</DOC>
