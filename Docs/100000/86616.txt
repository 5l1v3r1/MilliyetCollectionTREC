<DOC>
<DOCNO> 86616 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/son/sontur14.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Genelkurmay İkinci Başkanı, terörizm konusunda Batı'yı uyardı 
</HEADLINE>
<TEXT>

     Genelkurmay İkinci Başkanı Orgeneral Yaşar Büyükanıt, ABD'ye karşı gerçekleştirilen 11 Eylül saldırıları sonrası gelişmelere bakıldığında, Türkiye'nin terör konusunda bir anlaşılmazlığa ve bir anlamda yalnızlığa doğru itildiğinin görüldüğünü ifade ederek, ''Batı dünyasının teröre bireysel yaklaşımı ve kısa vadeli çıkar hesapları, umarım yarın küresel boyutta bir terör yumağı oluşturmaz'' dedi. 
     Orgeneral Büyükanıt, Savunma ve Havacılık Dergisi'nin Bilkent Oteli'nde düzenlediği ''11 Eylül Olaylarından sonra meydana gelen gelişmeler ve Türkiye'' konulu konferansın açış konuşmasını yaptı. 
     Orgeneral Büyükanıt konuşmasında, dünyada teröre bakış, küresel ve bölgesel sistemde ileriki dönemde yaşanabilecek gelişmeler, bu çerçevede Türkiye'nin stratejik önemi ve üstlenebileceği yeni roller konularındaki görüşlerini aktardı. Küresel sistemin 1990'a kadar iki kutuplu olarak varlığını sürdürdüğünü anımsatan Orgeneral Büyükanıt, soğuk savaşın ardından dengenin batı bloku lehine bozulduğunu, dengenin bozulmasıyla ortaya çıkan güç boşluğunda etnik, dini ve ekonomik çatışmalar yaşandığını anlattı. Global güçlerin ulusal yaklaşımlarının aksine, güçsüz ülkelerde mikro milliyetçi ve bölücü faaliyetleri tetikleyen politikalar ürettiğini, bu ülkelerinde bir anlamda terörist faaliyetlere de ortam hazırladıklarını belirten Orgeneral Büyükanıt, soğuk savaşın sona ermesinin küçük çaplı etnik ve dinsel iç karışıklıkların yanı sıra bölgesel savaşlara dek uzanan bir dizi uyuşmazlığa neden olduğunu kaydetti. 
     Orgeneral Büyükanıt, toplumsal özgürlük ve güvenliği bireysel özgürlüğe tutsak kılan anlayışın da gelecekte büyük acılara neden olmamasını dileyerek, ''Bireysel özgürlük derken kesinlikle normal vatandaş özgürlüğünden söz etmemekteyim. Özgürlükleri kirli ve kanlı emellerine alet eden kişi ve gruplardan bahsediyorum. ABD'ye gerçekleştirilen görülmemiş tarz ve çaptaki terör eylemleri de uluslararası sistemin güvenlik boyutuna yönelen ve bu öngörüyü teyit eden bir gelişme olmuştur'' diye konuştu. 
     
     TERÖRÜN YENİ NİTELİĞİ 
     Orgeneral Büyükanıt, terörizmin küreselleşmenin getirdiği imkanlar ile bölgesel sınırları aşan yeni bir nitelik kazandığını, 11 Eylül terör saldırısının da terör örgütlerine, zor eylemleri gerçekleştirebilmenin mümkün olabileceğini göstererek cesaret verdiğini söyledi. ''Bu cesaretin temelinde terörist grupların emellerine batının yüksek değerlerini bir araç olarak kullanarak ulaşmak imkanına sahip olduklarını anlamaları yatmaktadır'' diyen Orgeneral Büyükanıt, bu savın en basit örneğinin halen Türkiye'de yaşandığını kaydetti. Orgeneral Büyükanıt, şöyle konuştu 
     ''Türkiye'nin yıllarca mücadele ettiği kanlı terör örgütü etkinliğini, yıllarca demokrasi, barış, özgürlük gibi kavramları kullanarak ve bu aldatmacaya destek veren çevreler vasıtasıyla ulaşmıştır. 
     Bu düşünceyi global boyuta taşımak da mümkündür. Bu yaklaşıma, 'Terörle mücadelede başarıya özgürlükleri kısarak değil genişleterek ulaşılabilir' şeklinde bir anti tez ifade edilebilir. Önemli olan bu tezi geliştiren kişilerin, vatandaşla, halkla terörist arasındaki ayrımı kafalarında net biçimde yapabilme becerilerine ve niyetlerine bağlıdır. Bu ayrımı tam yapmadan, özgürlük kavramını terörist özgürlük kavramı ile örtüştürenlere verilecek sıfatı takdirlerinize bırakıyorum.'' ABD'nin kendi evinde terörist saldırıya uğramasının psikolojik yıkıma neden olduğunu ifade eden Orgeneral Büyükanıt, bununla birlikte uluslararası güvenlik mimarisinin de yeniden gözden geçirildiğini söyledi. BM Güvenlik Konseyi'nin ve NATO'nun terörizme karşı aldığı tedbirleri anımsatan Orgeneral Büyükanıt, ''Ancak NATO'nun bu hassasiyetini, uzun yıllardır terörle mücadele eden Türkiye lehinde ve yanında göstermemesi ve bu tutumunda halen ısrar etmesi, tarihe önemli bir not olarak geçmiştir'' diye konuştu. 
     Orgeneral Büyükanıt, 11 Eylül saldırılarının Usame Bin Ladin terör örgütü tarafından gerçekleştirildiğinin anlaşılmasının ABD'yi Afganistan'a müdahale etmeye zorladığını belirterek, terörizme karşı bu haklı savaşta ABD'ye, ilk ve en kuvvetli desteği Türkiye'nin verdiğini kaydetti. Orgeneral Büyükanıt, devletlerin ve kuruluşların çözümleyemeyeceği türden tehditlere karşı daha aktif ve uluslararası yakın işbirliğine ihtiyaç duyulduğunu söyledi. 
     
     TÜRKİYE'NİN TERÖRİZMLE MÜCADELESİ 
     Orgeneral Büyükanıt, Türkiye'nin terörizme karşı ulusal çabalarının yanı sıra uluslararası boyutta da işbirliğinin zorunluluğunu vurguladığını belirterek, sözlerini şöyle sürdürdü 
     ''Türkiye terörizmle mücadelede evrensel kuralların hakim olmasını ve terörizmin o yada bu şekilde herhangi bir sınıflandırmaya tabi tutulmaması görüşünü savunmaktadır. Aksi taktirde terörizme karşı küresel düzeyde sürdürülecek mücadelenin başarıya ulaşması beklenemez. 
     Terörist faaliyetlerin tek ortak yanı insan hakları ve demokrasi gibi evrensel değerleri, bu değerleri kullanarak hedef almış olmasıdır.'' ''Acaba batı dünyası ve özellikle Avrupa 11 Eylül olayını doğru okuyabilmiş midir '' diye soran Orgeneral Yaşar Büyükanıt, bundan ciddi şüphesi bulunduğunu ve ortaya çıkan gelişmelerin bu şüpheyi kuvvetlendirdiğini söyledi. Orgeneral Büyükanıt, tarihten alınan dersleri göz ardı edenlerin aynı hataları tekrarlamaya mahkum olacaklarını ifade ederek, ''11 Eylül sonrası gelişmelere baktığımızda Türkiye'nin terör konusunda bir anlaşılmazlığa ve bir anlamda yalnızlığa doğru itildiğini görmekteyiz'' dedi. 
     11 Eylül sonrası başlayan değişim sürecinin uzun bir dönemi 
     kapsayacağını anlatan Orgeneral Büyükanıt, şunları söyledi 
     ''Umarım, bugün çözüm olarak ortaya konulan hususlar, yarının sorunları olmaz. Ancak batı dünyasının teröre yüzeysel yaklaşımı ve kısa vadeli çıkar hesapları, yarın, küresel boyutta bir terör yumağı oluşturmaz. 
     Tarihin en kanlı terör örgütlerinin belki en başında gelen PKK'yı 8 ay boyunca terörist örgütler listesine almamakta direnen Avrupa 
     Birliği'nin, PKK'nın isim değiştirmesinden hemen sonra bu kanlı örgütü eski ismiyle terör listesine alması dikkat çekicidir. Ancak dikkat çeken diğer bir husus da bazı ülkeler tarafından kanunlarının, terörle mücadele konusunda yetersiz olduğunu bir mazeret olarak gösterebilmelidir. 
     Her fırsatta insan haklarını ön plana çıkaran düşünce sisteminin terörle mücadele konusunda ve gerçek anlamda bu tutarsız tutumun, insanlık açısından mantıklı bir açıklamaları yoktur. Terör denilen veba mikrobunu avuçlarına alan bu kişi ve ülkeler, er ya da geç bu veba mikrobundan nasiplerini alacaklardır.'' 
     
     KÜRESEL DÜZEYDE İŞBİRLİĞİ 
     Orgeneral Yaşar Büyükanıt, terör bağlamında küresel düzeyde yapılacak işbirliğinin kısa, orta ve uzun vadede önlemlerden oluştuğunu, askeri önlemlerin, sadece kısa vadeli çözümler olacağını kaydetti. 
     Orta ve uzun vadede ekonomik, politik ve psikolojik güçlerin kullanılması gerektiğini ifade eden Orgeneral Büyükanıt, bunların etkinliğini artırmak ve denetimi sağlamak için de küresel ve bölgesel ittifak ve organizasyonların oluşturulmasının kaçınılmaz olduğunu ifade etti. Orgeneral Büyükanıt, küresel ittifaklar konusunda ABD-Rusya Federasyonu arasında yakınlaşma başladığını, Çin Halk Cumhuriyeti'nin de ekonomik ilişkilerini hesaba katarak ABD'nin Afganistan'a müdahalesi karşısında sessiz kalmayı yeğlediğini anlattı. 
     Orgeneral Büyükanıt, Pakistan ve Özbekistan gibi Müslüman ülkelerin, ABD'ye aktif destek verdikleri, Müslüman ülkelerin hemen hemen tümünün de 11 Eylül saldırılarını kesin dille kınadıklarını anımsattı. 
     





</TEXT>
</DOC>
