<DOC>
<DOCNO> 80345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/25/son/soneko01.html </URL>
<DATE> 2002/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Bankası ile kredi anlaşması Washington'da imzalandı 
</HEADLINE>
<TEXT>

     Devlet Bakanı Kemal Derviş, Dünya Bankası Başkan Yardımcısı Johannes Lynn ile, 1 milyar 350 milyon dolar tutarındaki ''İkinci Program Amaçlı Mali Sektör ve Kamu Sektörü Uyum Kredisi'' PFPSAL-2 anlaşmasını imzaladı. 
     İmza töreninde konuşan Dünya Bankası Başkan Yardımcısı Lynn, Türkiye'nin ekonomik programının uygulanmasıyla, ekonominin tamamen düzelmesini beklediklerini bildirdi. 
     Lynn, ''program yolunda gidiyor. Biz Dünya Bankası olarak programın sosyal boyutlarını, yani tarım, sosyal destek sistemleri, eğitim, sağlık konularını desteklemeye çalışıyoruz. Bizim için önemli olan programa destekte üzerimize düşeni yapmak. Programın uygulanmasıyla Türk ekonomisinin tamamen düzelmesini bekliyoruz. Türkiye toparlanma yolunda'' dedi. 
     Programın gerekli şekilde uygulanmasının önemli olduğunu belirten Lynn, sosyal sektörlerde, özelleştirmede başarı kazanmak gerektiğini ancak mevcut risklerin kontrol altında olduğunu söyledi. 
     Devlet Bakanı Kemal Derviş de, desteğinden dolayı Dünya Bankası'na teşekkür ederek, programa Dünya Bankası'nın çok önemli katkısı olduğunu kaydetti. 
     Dünya Bankası kredisi, mali sektör ve kamu sektörüne yönelik orta vadeli reform programlarının desteklenmesi amacını taşıyor. Kredi, 16 Nisan tarihinde görüşülerek Dünya Bankası yönetim kurulunda onaylanmıştı. Krediye ilişkin ikraz borç anlaşmalarının, Bakanlar kurulu'nca onaylanmalarını takiben yürürlüğe girmesi bekleniyor. 
     Kredi, her biri 450 milyon dolar tutarında üç dilim halinde kullanılacak. 550 milyon dolarlık bölümü 5 yıl geri ödemesiz, toplam 15 yıl, 800 milyon dolarlık bölümü ise 3 yıl geri ödemesiz, toplam 5 yıl vadeli olacak. 
     PFPSAL-2'nin mali sektör bölümü, halen devam etmekte olan kamu bankaları reform çalışmalarına destek sağlanması ve Bankacılık Düzenleme ve Denetleme Kurumu tarafından yürütülmekte olan bankacılık düzenlemelerinin güçlendirilmesi amacını taşıyor. 
     Kredi anlaşmasının kamu sektörü bölümü ise, kamu harcamalarının ve yatırım programının rasyonelleştirilmesi ve kamuda etkin yönetimin geliştirilmesi ile ilgili düzenlemelere katkıda bulunulması amacına yönelik bulunuyor. 
     





</TEXT>
</DOC>
