<DOC>
<DOCNO> 95807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/15/son/sondun30.html </URL>
<DATE> 2002/07/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Cicciolina anılarını yazdı... 
</HEADLINE>
<TEXT>

     Macaristan doğumlu olup, 1980'li yıllarda göçmen olarak geldiği İtalya'da dünyaca ünlü porno yıldızı Cicciolina lakaplı İlona Staller, ''Anılarım'' adlı bir kitap yayımladı. 
     ''Anılarım'' kitabıyla ilgili açıklama yapan Cicciolina, ''Artık porno yıldızı değilim. Sanat için ve politika için çalışıyorum'' dedi. 192 sayfalık kitapta hayat hikayesini anlatan Cicciolina, pornografik fotoğraflarına da geniş bir yer ayırdı. 
     İlona Staller, 7 Eylül'de ilk olarak Macaristan'da çıkacağını belirttiği kitabın, hemen sonra tüm dünyada birçok farklı dilde basılacağını söyledi. 
     1987-1992 yılları arasında İtalya'da Radikal Parti'den milletvekilliği yapan Cicciolina, 2002 yılı içinde Macaristan genel seçimleri ve İtalya'da Monza Belediye Başkanlığı seçimlerinde başarı sağlayamamasına karşın, ''Politikaya geri döndüğümü resmi olarak açıklıyorum. Ne merkez sol ne de merkez sağım. Ben liberalim ve kendi listemi oluşturacağım'' şeklinde konuştu. 
     Staller, politikaya tekrar yönelmesinin amacının çocuklara yardım olduğunu da ifade etti. Gerek Macaristan gerekse Monza'daki seçimlerde başarısız olmasını ''yanlış erkekleri seçmiş olmasına'' bağlayan Cicciolina, ''Erkekler yalancı. Artık hayatımda başka bir erkeğe güveneceğimi sanmıyorum'' dedi. 
     Staller'in Monza Belediye Başkanlığı için sunduğu listedeki isimlerden Gregorio Grasso, sahte para ve suç ortaklığı suçlarından tutuklanırken, seçimler için sunduğu listede usulsüzlük olduğu gerekçesiyle Belediye Başkanlığı seçimlerinin tekrarlanması gündeme gelmişti. Bu arada İtalyan parlamenterler için ''şans eseri koltuklarında bulunuyorlar'' diyen eski porno yıldızı, esas konuşulması gereken konuların çocuk sorunları, uyuşturucu ve AİDS olduğunu, kendisinin de bu konuları gündeme taşıyacağını savundu. 
     1989 yılından bu yana porno filminde oynamadığını hatırlatan Cicciolina, ''Ben porno yıldızı olduğum için milletvekili seçilmedim. Hem Sylvester Stallone de ünlü olmadan önce porno filmlerinde oynuyordu'' yorumunda bulundu. Şu anda her şeyi, 1994 yılında Amerika'dan eski kocası heykeltraş Jeff Koons'tan kaçırarak Roma'ya getirdiği çocuğu için yaptığını kaydeden Cicciolina, ''Ben iyi bir anneyim. Çocuğum da diğer çocuklar gibi sağlıklı büyüyor'' dedi. 
     





</TEXT>
</DOC>
