<DOC>
<DOCNO> 64397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/27/spor/spo03.html </URL>
<DATE> 2002/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
HAGİ BUNALIMI 
</HEADLINE>
<TEXT>

Rumen yıldız alacağı olan 1 milyon 600 bin dolarlık borcun ödenmesi için Galatasaray’a baskı yapmaya başladı. Yönetimin borsadan gelecek para ile bu sorunu çözmeyi planladığı belirtildi 
     HALİL ÖZER 

     İstanbul’a geliyor 
     GALATASARAY, efsane oyuncusu Hagi’nin 1 milyon 600 bin dolarlık borcunu bir türlü ödeyemiyor. Geçtiğimiz yıl yapılan anlaşma gereği bu parayı vermek zorunda olan yönetim bugüne kadar Rumen oyuncuya ödeme yapamadı. Hagi’nin ise menajeri Becali vasıtasıyla sürekli kulüple temas kurarak borcunu almak için baskı yaptığı öğrenildi. Rumen yıldız önümüzdeki günlerde İstanbul’a gelerek yönetimle masaya oturacak. 
     
     Cansun’a ilginç öneri 
     YÖNETİCİLER ise Hagi’nin borcu nedeniyle Başkan Mehmet Cansun’a ilginç bir teklif getirerek, "Lucescu’nun yardımcısı olsun. İstanbul’a gelirse bu para daha kolay ödenir. Böyle bir durumda mutlaka çaresi bulunur" dediler. Ancak Cansun bu öneriyi "Hayır onun hoca olması için henüz erken" diyerek geri çevirdi. Yönetim borcunu ileride sorun yaşamamak için borsadan gelecek para ile ödeyecek. 
     
Florya’da bayram      ANTRENMAN sonrası Florya’da Ankaragücü-Fenerbahçe maçını izleyen Galatasaraylı futbolcular, ezeli rakiplerinin üç puan kaybetmesi üzerine adeta bayram yaptılar. Karşılaşmanın son anlarını büyük heyecanla seyreden Sarı-Kırmızılı oyuncular, Rize’yi yenerek şampiyonluk yolunda yakaladıkları bu avantajı değerlendireceklerini söylediler. 
     
Niculescu’ya prova      ERHAN TELLİ 

     TEKNİK Direktör Lucescu forvet oyuncularının isyanına yol açan yeni transfer Niculescu’yu lisansı çıkartılmasına rağmen Rize maçının kadrosuna almadı. Rumen oyuncu dün PAF takımının Bakırköy ile yaptığı maçta denendi. 
     SAHADA 45 dakika kalan ve vasat bir görüntü çizen Rumen golcü hakkında teknik heyet fazla bir fikir sahibi olamazken, Brezilyalı Vitor da bekleneni veremedi. Niculescu’ya idman eksiğini gidermesi için özel program uygulanacak. 
     
Ergün-Perez yok      SARI-KIRMIZILI takımda Çaykur Rizespor maçı öncesinde sakatlıklar yine sorun yarattı. Denizli deplasmanında sakatlanan Fransız Perez ile adalesinde sertleşme meydana gelen Ergün maç kadrosundan çıkarılırken, Sergen’in bileğindeki ağrılar sürüyor. Dünkü idmanda kaleci Mondragon hafif sakatlık geçirdi. 
     
Batista’nın büyük düşü      GAZİANTEP’TE yıldızı parlayan ardından Galatasaray’a gelen Batista en büyük hayalinin Brezilya Milli Takımı’nda oynamak olduğunu söyledi. Uzun yıllar Sarı-Kırmızılı formayı giymek istediğini kaydeden Batista, "Bugün tüm dünyanın tanıdığı, Avrupa şampiyonluğu yaşamış bir takımda forma giyiyorum ve futbolumu tüm dünyaya gösterme şansım var. Bu fırsatı kaçırmayacağım" diye konuştu. 
     
Arif’ten savunma      YILDIZ futbolcu, Real Sociedad Kulübü’nün kendisi hakkında ortaya attığı iddiaya büyük tepki gösterdi. Arif dün yaptığı açıklamada, "Beni tanıyan tanır. Madem hastanede bir bayanla beni yakaladılar, neden hemen kovmadılar. Beş ay sonra kendi isteğimle takımdan ayrıldım. Ayrıca çok ağır hastaydım. Bu, İspanyollar’ın terbiyesizliği. Olayın peşini bırakmayacağım" dedi. 
     



 SPOR 
























</TEXT>
</DOC>
