<DOC>
<DOCNO> 88863 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/09/son/sonspo08.html </URL>
<DATE> 2002/06/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Sporseverlerde Milli Takım üzüntüsü... 
</HEADLINE>
<TEXT>

     17. Dünya Kupası finallerinde C Grubu'ndaki 2. maçında Kosta Rika ile karşılaşan A Milli Futbol Takımı'ndan galibiyet bekleyen sporseverler, 1-1'lik sonucun ardından hüzne boğuldu. 
     Özellikle milli maçlar ve kulüplerin Avrupa Kupası maçlarında elde ettiği başarıların kutlandığı yer olan Taksim Meydanı'na, Kosta Rika maçı için de sporsever grupları akın etti. Beyoğlu ve çevresinde çeşitli mekanlarda maçı izleyen taraftarlar, milli takımın Emre'nin ayağından attığı golden sonra büyük sevinç yaşarken, maçın 86. dakikasında yenilen gol sonrasında ise adeta şok oldu. Maçı son saniyesine dek izleyen taraftarlar, galibiyet beklenen karşılaşmada alınan sonuç sonrasında büyük üzüntü yaşadı. 
     İstiklal Caddesi'ndeki Küçükparmakkapı Sokak'da bir esnafın dükkanının önünde kurduğu televizyondan maçı izleyen kalabalık bir grup sporsever, yaptıkları tezahüratlarla sanki stat havasını oluşturarak coşku yaşadı. 
     Taksim ve çevresinde gezen turistlerin, vatandaşların maça gösterdiği ilgi dikkatini çekerken, bazı turistler el kameralarıyla galibiyet dakikalarında yaşanan coşkuyu görüntüledi. 
     Bu arada, Taksim Meydanı'nda yaşanabilecek ulusal coşku nedeniyle Türk Bayrağı satmaya çalışan satıcılar da alınan beraberliğe üzülürken, bayraklar bu satıcıların ellerinde kaldı. 
     





</TEXT>
</DOC>
