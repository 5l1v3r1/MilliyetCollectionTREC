<DOC>
<DOCNO> 84774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/18/son/sonspo03.html </URL>
<DATE> 2002/05/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Millilerimizi Hong Kong'da coşkulu taraftarlar karşıladı... 
</HEADLINE>
<TEXT>

     A 
     Milli Futbol Takımı, 17. Dünya Kupası finallerinin hazırlık kampı ve 2 özel karşılaşma yapmak için Hong Kong'a geldi. 
     Yerel saatle öğleden sonra THY'ye ait bir uçakla Hong Kong Havaalanı'na inen kafilenin yorgun olduğu göze çarparken, milli takım kafilesini 100 kadar Türk taraftar, Türk bayraklarıyla karşıladı. 
     Milli Takımlar Teknik Direktörü Şenol Güneş, havaalanında yaptığı açıklamada, Dünya Kupası finallerinin hazırlıkları için Hong Kong'un seçilmesinin en büyük nedeninin, hava koşullarının Seul'unkine çok benzer olması olduğunu söyledi. 
     ''Tüm futbolcuları bu hava ortamına alıştırmak istiyoruz'' diye Güneş, ''Güney Kore'deki nem oranıyla hemen hemen aynı olan Hong Kong'da yapacağımız kamp, futbolcularımız için çok önemli'' ifadesini kullandı. 
     27 kişilik futbolcu kafilesiyle Hong Kong'a geldiklerini 
     hatırlatan Güneş, FIFA'ya bildirilecek 23 kişilik kesin listenin hazırlık maçları sonrasında belli olacağını söyledi. Güneş, ''Aslında kafamda bir kadro var ama şimdi açıklamak istemiyorum. Kadroya giremeyen oyuncular da bizimle aynı duygu ve düşünceyi paylaşacaklardır'' dedi. Görüşlerini açıklayan futbolculardan Hakan Şükür, bunaltıcı ve sıcak havadan yakınarak, ''Bu kadar nemli ve bunaltıcı bir hava olduğunu tahmin etmedik. Hepimiz iyi hazırlandık. Bu şampiyonadan en iyi sonucu alarak dönmek istiyoruz'' diye konuştu. Öte yandan milli takımı Hong Kong Havaalanı'nda karşılayan 100 kadar taraftar ve 20 Türk gazetecinin yanı sıra Çinli gazetecilerin de çokluğu dikkati çekti. Kafilenin her anını görüntüleyen 40 dolayında Çinli gazeteci, futbolcularla da röportaj yaptı. Milli takım, 20 Mayıs Pazartesi günü yapacağı Hong Kong karması özel maçı öncesinde ilk antrenmanını bugün öğleden sonra yapacak. 
     





</TEXT>
</DOC>
