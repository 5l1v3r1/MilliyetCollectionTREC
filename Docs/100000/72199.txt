<DOC>
<DOCNO> 72199 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/12/son/sonspo20.html </URL>
<DATE> 2002/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Yusuf "Antalya maçına stresli başladım, sonradan açıldım" 
</HEADLINE>
<TEXT>

     Antalyaspor maçının ikinci yarısında oyuna giren Yusuf, maça çok stresli başladığını ve oynadıkça ısındığını söyledi. 
     Ligde Ankaragücü maçından sonra çok kötü günler geçirdiğini anlatan Yusuf, şöyle konuştu 
     ''O maçtan sonra Antalyaspor ve Denizlispor maçlarında oynadım. Bu maçlar benim için çok zor geçti. İster istemez gol kaçırıyorum. 
     Üzerimde bir kısmetsizlik var. Bundan sonraki maçlarda bunu kıracağım ve gol atmaya çalışacağım. Hiçbir futbolcu gol kaçırmak istemez.'' Tribünlerin olumsuz tezahüratından etkilendiğini kaydeden Yusuf, bundan sonra tribünden gelen seslere kulak tıkayacağını ve oyununu oynayacağını söyledi. 
     Yusuf, Antalyaspor maçında ilk 15 dakikadan sonra gerçek oyunlarını sahaya yansıttıklarını ve goldan sonra da farkı kaçırdıklarını ifade ederek, ''Önümüzde çok önemli Malatyaspor maçı var. Şampiyonlukta bizim şansımız daha fazla. Çünkü, 5 maçı kendi sahamızda oynayacağız. Bence şampiyonluğun en büyük adayı biziz'' diyerek sözlerini tamamladı. 
     






</TEXT>
</DOC>
