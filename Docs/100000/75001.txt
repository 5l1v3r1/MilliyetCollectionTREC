<DOC>
<DOCNO> 75001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/28/guncel/gun07a.html </URL>
<DATE> 2002/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Cumhurbaşkanı’nın arkadaşı servis şoförü 
</HEADLINE>
<TEXT>

Makedonya Cumhurbaşkanı’nın Manisa’da yaşayan mahalle arkadaşı, "Duygulandım, vefalıymış" dedi 
     MEHMED HAKKI ÖZBAYIR Manisa DHA 

     Makedonya Cumhurbaşkanı Boris Traykovski’nin Türkiye’de aradığı çocukluk arkadaşı İsmail Nuredinov’un, Manisa’da servis şoförlüğü yapan İsmail Şengül olduğu ortaya çıktı. Şengül, "Konuk Cumhurbaşkanı’nın mahalle arkadaşı benim. Beni aramasından duygulandım. Vefalıymış" dedi. 
     Selkasan Şirketi’nin servis şoförlüğünü yapan Şengül, 1970 yılında ailesiyle birlikte Yugoslavya’nın Usturumca kasabasından Türkiye’ye göç ettiklerini ve Şengül soyadını aldıklarını söyledi. Üç çocuk babası Şengül, sözlerini şöyle sürdürdü "Vatan hasreti çekip Türkiye’ye geldik. O zaman henüz 14 yaşındaydım. Ailemle İstanbul Esenler’e yerleştik. 1989’da öğretmenlik yapan eşim Şadiye ile evlendim. Elektrikçilik yapıyordum. Emekli olunca servis şoförlüğüne başladım." 
     
İso nasılsın      NESLİHAN CUYAR İstanbul 

     Makedonya Cumhurbaşkanı Boris Traykovski, çocukluk arkadaşının izinin bulunduğu haberini Türk - Makedon İş Konseyi toplantısı için geldiği İstanbul’da aldı. Traykovski, çocukluk arkadaşıyla telefon görüşmesi yaptı. Traykovski’nin arkadaşına "İso" diye hitap ettiği ve çok sevindiği görüldü. Traykovski, "Sen şoför oldun, ben cumhurbaşkanı" dediği Şengül’ü, Üsküp’e davet etti. 
     



 GÜNCEL 





















</TEXT>
</DOC>
