<DOC>
<DOCNO> 86117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/25/son/sonspo09.html </URL>
<DATE> 2002/05/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerbahçe büyük oynuyor... Ortega bitti, Almeyda yolda 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Arjantinli milli futbolcu Ariel Ortega'dan sonra, Matias Jesus Almeyda'nın transferinin de gerçekleşmesi durumunda, dünyanın gözünün Fenerbahçe'nin üzerinde olacağını iddia etti. 
     Nihat Özdemir, kongre üyeleri için düzenlenen gezi sırasında Samandıra Tesisleri'nde basın mensuplarının sorularını yanıtlayarak, Fenerbahçe Kulübü'nün yaptığı yıldız transferle dikkatleri üzerine çektiğini kaydetti. 
     Brezilyalı futbolcu Washington ve Arjantinli Ortega'dan sonra, bir diğer Arjantinli Almeyda'nın da transferini gerçekleştirerek yabancı transferini kapatacaklarını ifade eden Özdemir, Batistuta ile şimdiye dek hiç ilgilenmediklerini söyledi. 
     Geçen sezon Avrupa Şampiyonlar Ligi'nde alınan başarısız sonuçlar nedeniyle sıkıntı olduklarını vurgulayan Özdemir, şöyle konuştu 
     ''Taraftarları tribünlerde galeyana getirip, coşturacak transferler yaparak, gelecek sezon büyük başarılar elde etmeyi amaçlıyoruz. Bütün dünyanın gözü Fenerbahçe'de olacak. Avrupa'da transferde en öne geçmiş durumda bulunuyoruz. Almeyda'nın transferi de gerçekleştiği taktirde dikkatler bizim üzerimizde olacak. Ortega'yı bütün dünya tanıyor. Fenerbahçe'nin gücüne güç katacaktır.'' Özdemir, takımdaki yabancı futbolcu sayısının Almeyda'nın transferinin gerçekleşmesi durumunda 8 olacağının hatırlatılması üzerine de, ''Biliyorsunuz Avrupa Şampiyonlar Ligi'nde 8 yabancı oyuncu oynatma hakkımız var. Buna teknik direktörümüz Werner Lorant karar verecek'' dedi. 
     Bu arada Özdemir, başkan Aziz Yıldırım'ın göreve geldiği zaman Fenerbahçe Kulübü'nün tesisleşme yönünden yoksul durumda olduğunu ifade ederek, yönetim kurulu olarak sarı-lacivertli kulübe geleceğin tesislerini kazandırdıklarını sözlerine ekledi. 
     





</TEXT>
</DOC>
