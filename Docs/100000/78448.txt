<DOC>
<DOCNO> 78448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/15/son/sondun12.html </URL>
<DATE> 2002/04/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Atom bombasının incelikleri İngiliz devlet arşivinde.. 
</HEADLINE>
<TEXT>

     İngiltere'de, atom bombasının nasıl yapıldığını merak edenler, devletin arşivine hiçbir güçlük çekmeden ulaşabiliyor. 
     The Daily Telegraph gazetesinin haberinde, Savunma Bakanlığı'nın konuyla ilgili bir broşürü meraklılar için Devlet Arşivleri kurumuna verdiği, arşivdeki belgelerin üzerinde hiçbir gizlilik kaydının bulunmadığı belirtildi. 
     ''Bu durumun 11 Eylül saldırılarıyla ortaya çıkan yeni tehditler tablosuna hiç uymadığını'' belirten gazete, Devlet Arşivleri'nde sadece bir atom bombasının nasıl yapıldığı değil, yapılan bir atom bombasının ülkeye nasıl sokulabileceği ve dikkat çekmeden nasıl kaçırılabileceğine dair bilgilerin de verildiğini kaydetti. 
     Devlet Arşivleri'nde, bomba yapımının İngiltere'nin 1940'lı yıllarda ilk yaptığı atom bombası olan Blue Danube örneğiyle anlatıldığını belirten gazete, ''Her şey öylesine ayrıntılı veriliyor ki, kullanılan malzemeden miktara kadar her şey elinizin altında. 
     Bombanızı yaparken uygulayacağınız iki ana bölüm olan plutonyum çekirdek ve zincirleme reaksiyonu ateşleyen ve patlamaya yol açan mekanizma olmak üzere ayrıntılı biçimde anlatılıyor'' diye yazdı. 
     The Daily Telegraph, muhabirlerinin atom bombasının yapımını herhangi bir güçlükle karşılaşmadan incelediklerini, isteyen herhangi bir kişinin de bu incelemeyi yapabileceğini belirtti. 
     





</TEXT>
</DOC>
