<DOC>
<DOCNO> 62144 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/14/spor/spo02.html </URL>
<DATE> 2002/01/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'in eli boş kaldı 
</HEADLINE>
<TEXT>

Sarı - Lacivertliler, Efes Cup’ın finalinde Spartak Moskova’ya penaltılarla boyun eğdi. Maçın normal süresi Ogün ve Vasiluk’un golleriyle 1 - 1 sona erdi 
     FENERBAHÇE, Antalya’da düzenlenen Efes Cup’ın finalinde Spartak Moskova karşısında tutuk bir oyun ortaya koydu, rakibine penaltı atışlarında teslim oldu. Sturm Graz ve Göteborg maçlarında olumlu görüntü veren Sarı - Lacivertli takımda dün gece aşırı yorgunluk göze çarptı. Orta sahada yeterince organize olamayan Fenerbahçe doksan dakika saman alevi gibi zaman zaman parladı. 
     KARŞILAŞMANIN 30. dakikasında Ogün’ün golüyle öne geçen Sarı - Lacivertliler, bir dakika sonra Vasiluk’un golüne engel olamadı ve ilk yarı 1-1 sonuçlandı. İkinci yarıda iki takım da öne geçebileceği pozisyonlar yakalamasına rağmen bunları değerlendiremedi. Penaltı atışlarında Revivo ve Mirkoviç ile başarılı olamayan Fenerbahçe, Rus rakibine 6-5’lık skorla yenilmekten kurtulamadı. 
     
Moskova çıkarması      FENERBAHÇE Başkanı Aziz Yıldırım, yönetici Mahmut Uslu ve menajer Saffet Sancaklı ile dün Rusya’ya gitti. Yıldırım’ın, Moskova Fenerbahçeliler Derneği’nin çarşamba günü hizmete girecek yeni lokalinin açılışını yapmak üzere Moskova’ya gittiği ifade edildi. 
     AÇILIŞIN çarşamba günü olmasına rağmen Başkan Aziz Yıldırım’ın üç gün önceden Rusya’ya çıkarma yapması ve yanına Saffet Sancaklı’yı da alması "yeni transfer mi var" yorumlarına yol açtı. Yıldırım’ın gelecek sezon için bir takım temaslarda bulunacağı da belirtildi. 
     
SERHAT silbaştan      FENERBAHÇE’NİN genç golcüsü Serhat, Antalya kampında iddialı açıklamalar yaptı. Avrupa’nın en iyi takımında oynadığını söyleyen yıldız futbolcu, "İlk yarıda çok yıpratıldım. Ben rahip değilim. Hep özel hayatımla ilgilendiler. Futbolumu gözardı ettiler. Artık geçmişe bir sünger çektim. Bomba gibi geliyorum. Fenerbahçe tarihine adımı altın harflerle yazdıracağım" diye konuştu. 
     ANDERSSON ve Oktay’ı kendisine rakip olarak görmediğini belirten Serhat, "Çünkü biz bir aileyiz. Bu oyunda korkaklar gol atamaz. Tekmeye ayağını, gerekirse kafanı sokacaksın" dedi. Genç oyuncu, ikinci yarıda oynayacakları futbola herkesin imreneceğini de kaydederken, "Bizi eleştirenler utanacaklar" dedi. n YUSUF DURSUN 
     
Lorant "Üzücü değil"      FENERBAHÇE Teknik Direktörü Lorant maç sonrası, iyi futbol oynadıklarını söyledi. Lige daha hazır gireceklerini belirten Alman teknik adam sözlerini şöyle sürdürdü "Büyük olanını değil ama bir kupa kazandık. İkinci olduk ama bu üzücü değil. Kaliteli oynadık. Bundan böyle daha baskılı olacağız. Futbolcularım negatif değildi. Onları kutluyorum". 
     



 SPOR 




















</TEXT>
</DOC>
