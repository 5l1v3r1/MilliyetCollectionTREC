<DOC>
<DOCNO> 69667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/02/26/son/sontur22.html </URL>
<DATE> 2002/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
ANAP, HADEP ile ittifak yapacakları iddialarını yalanladı 
</HEADLINE>
<TEXT>

     ANAP Grup Başkanvekilleri Beyhan Aslan, İbrahim Yaşar Dedelek ile Nihat Gökbulut, partinin hiçbir kademesinde HADEP ile işbirliğinin gündeme getirilmediğini, getirilmesinin de sözkonusu olamayacağını bildirdiler. 
     ANAP Grup Başkanvekilleri tarafından yapılan yazılı açıklamada, bir gazetede yayımlanan, HADEP ile seçim ittifakına ilişkin haberin gerçek dışı olduğu belirtildi. 
     ANAP'ın geçmişte, bugün ve gelecekte devletin üniter yapısından, milletin bölünmez bütünlüğünden, cumhuriyetin temel niteliklerinden, demokratik prensiplerden taviz vermediği ve vermeyeceği vurgulanan açıklamada, şöyle denildi 
     ''Anavatan Partisi terör örgütü PKK ile en amansız mücadeleyi veren parti olarak tarihteki yerini alacaktır. 
     Anavatan Partisi'nin ne cani terör örgütü PKK'yı ne de HADEP'i muhatap alması sözkonusu olamaz. Anavatan Partisi'nin hiçbir kademesinde HADEP ile işbirliği konusu gündeme dahi getirilmemiştir. 
     Getirilmesi sözkonusu olamaz. İddiaları kesin bir dille reddediyoruz.'' Açıklamada, ANAP'ın, kurulduğu günden bu yana ülkenin birlik ve beraberliğini kendisine görev edindiği kaydedilerek, ''ANAP'ın bütünleştirici, vatandaşımızın tümünü kucaklayıcı politikalarından rahatsızlık duyan, PKK terör örgütü ve HADEP'tir. Çünkü ANAP bölücü akımlara karşı bölge halkının sigortasıdır. Bundan endişe duyanların izlediği popülist yaklaşımlara halkımız asla itibar etmeyecektir'' denildi. 
     






</TEXT>
</DOC>
