<DOC>
<DOCNO> 96131 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/07/16/son/sontur33.html </URL>
<DATE> 2002/07/16/ </DATE>
<TIME>  </TIME>
<AUTHOR>  </AUTHOR>
<HEADLINE>
ABD'den Ecevit'e güvence "Kuzey Irak'ta Kürt Devleti istemiyoruz" 
</HEADLINE>
<TEXT>

     ABD Savunma Bakan Yardımcısı Paul Wolfowitz, ABD'nin Kuzey Irak'da bir Kürt devletini istemediği konusunda güvence verdi. Wolfowitz, Türkiye'nin Kuzey Irak'ta meşru çıkarları olduğunu da belirtti. Türkiye'nin ekonomik zorluklardan geçtiğini belirten Wolfowitz, Türkiye'ye yardımcı olmak için ellerinden geleni yapmak istediklerini de söyledi. 
     Paul Wolfowitz, Milli Savunma Bakanı Sabahattin Çakmakoğlu ile yaptığı görüşmenin ardından Başbakanlık Konutuna geçerek Başbakan Bülent Ecevit ile bir görüşme yaptı. Görüşmede yeni Dışişleri Bakanı Şükrü Sina Gürel, Dışişleri Müsteşarı Uğur Ziyal, Washington Büyükelçisi Faruk Loğoğlu ve Dışişleri Bakanlığı Ortadoğu ve Irak'dan sorumlu yetkililer de katıldı. Görüşmede Amerikan heyetinde Dışişleri Bakan Yardımcısı Marc Grossman, NATO Müttefik Kuvvetler Komutanı General Joseph Ralston ve ABD Büyükelçisi Robert Pearson da yer aldı. 
     Bir saat kadar süren görüşmenin ardından bir açıklama yapan, ABD Savunma Bakan Yardımcısı Wolfowitz, Türkiye'ye ziyaretinin uzun bir süreden beri planlandığını son 25 yıldır ABD-Türkiye ilişkileri ile ilgilendiğini söyledi. ABD ile Türkiye arasındaki stratejik ortaklığa büyük değer verdiklerini ifade eden Wolfowitz, Ankara'daki görüşmeler sırasında Afganistan dahil olmak üzere ikili savunma ilişkilerini çeşitli yönleriyle ele aldıklarını söyledi. 
     Ankara'ya gelmeden önce temas ve incelemelerde bulunduğu Afganistan'da ISAF Komutanlığını yürüten Tümgeneral Akın Zorlu ile görüştüğünü anımsatan Wolfowitz, ISAF'ın Türk komutanlığının beklediğinden çok daha profesyonel bir iş yaptığını ifade etti. 
     Paul Wolfowitz, Türkiye'nin ekonomik zorluklardan geçtiğinin farkında olduklarını belirterek, "Türkiye'nin bu zorlukları aşabilmesine yardımcı olmak için elimizden gelen her şeyi yapmak istiyoruz" dedi. 
     Türkiye'nin AB üyeliğinin hem Türkiye hem AB için çok önemli ve ileri bir adım olduğuna inandıklarını ifade eden Wolfowitz, Türkiye'de hem politikacılarla hem de işadamlarıyla görüştüğünü böylece daha iyi bir perspektife ulaştığını söyledi. 
     Görüşmelerde Irak konusunun ele alınıp alınmadığının sorulması üzerine Wolfowitz, ikili savunma ilişkileri, ekonomi ve bölgesel konular olmak üzere birçok konuyu ele aldıklarını belirterek, bu bölgede tek demokratik ülke olan Türkiye'nin bölgesel konularla ilgili görüşlerinin ABD için büyük önem taşıdığını ifade etti. 
     Paul Wolfowitz, Türk tarafının Kuzey Irak'ta bir Kürt devletinin kurulmayacağı yolunda garanti isteyip istemediğine ilişkin bir soru karşısında, "Birçok ABD yetkilisinin daha önce söylediği gibi ben de pazar günü Irak'ta bir Kürt devletinin kurulmasına karşı olduğumuzu çok net bir biçimde ifade ettim" dedi. Wolfowitz, "Türkiye'nin çok büyük ve meşru çıkarları var ve bizler Türkiye'nin geleceği ve başarılarıyla çok ilgiliyiz" dedi. Türkiye'nin olaya nasıl baktığını öğrenmek istediklerini ifade eden Wolfowitz, bu ziyaretle Türk görüşlerini Washington'a götürmeyi amaçladıklarını söyledi. 
     





</TEXT>
</DOC>
