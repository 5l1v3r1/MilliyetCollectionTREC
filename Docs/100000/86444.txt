<DOC>
<DOCNO> 86444 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/28/ekonomi/eko04.html </URL>
<DATE> 2002/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes’e, Soros liderliğinde yabancı ortak dopingi 
</HEADLINE>
<TEXT>

Soros liderliğindeki uluslararası yatırımcılar yüzde 15’ine ortak olacakları Efes İçecek Grubu’nun dış yatırımlarını yöneten EBI’ya 40 milyon dolar fon sağlıyor 
     EKONOMİ SERVİSİ 

     Soros liderliğinde uluslararası yatırımcılar, TÜSİAD Başkanı Tuncay Özilhan’ın İcra Başkanı olduğu Anadolu Grubu’na bağlı Efes İçecek Grubu’nun uluslararası bira operasyonlarını yöneten Efes Breweries International’a EBI ortak oldu. 
     Hollanda’da kurulu EBI’nin 103.9 milyon euro olan sermayesi 119.5 milyon euro’ya çıkarıldı. Artırılan sermayeye ilişkin olarak Anadolu Efes’in kullanmadığı rüchan hakları uluslararası kurumsal yatırımcılara tahsis edildi. George Soros’un kurduğu Soros Private Funds Management’ın idare ettiği Southeast Europe Equity Fund’un liderliğindeki uluslararası kurumsal yatırımcılar ilk etapta EBI’nin yüzde 13.04’üne sahip oldu. Uluslararası kurumsal yatırımcılara yüzde 2 ek alım opsiyonu da tanındı. Bu opsiyonun EBI’nın 2003’ün ilk çeyreğinde gerçekleştireceği nakit sermaye artışıyla kullanılabilecek. Her iki sermaye artırımı sonrasında uluslararası yatırımcıların sahip olacağı yüzde 15 oranındaki hisse karşılığında 40 milyon dolara yakın fon sağlanacak. 
     
     Coca Cola eski Başkanı da var 
     Soros Private Funds Management’ın idare ettiği Southeast Europe Equity Fund’un liderliğindeki uluslararası kurumsal yatırımcılar arasında Emerging Markets Management EMM , Avrupa Yatırım ve Kalkınma Bankası, Templeton Strategic Emerging Markets Fund, Keough Partners ve Stichting A Star Management Group yer alıyor. Keough Partners’ın hissedarları arasında, 1995’e kadar Coca Cola Company’nin Başkanı olan, Allen Company Yönetim Kurulu Başkanı Donald Keough da bulunuyor. 
     EMM ise gelişmekte olan dünya pazarlarındaki sermaye yönetim faaliyetlerini gerçekleştiren bir yatırım kuruluşu. EMM yönetimindeki yatırımların varlık değeri yaklaşık 3.7 milyar dolar seviyesinde. 
     Templeton Strategic Emerging Markets Fund da yönetimindeki varlıkların değeri 240 milyar doları bulan Franklin Templeton Investments tarafından yönetiliyor. 
     
Yurtdışı yatırım gücünü artırdı      Efes İçecek Grubu Başkanı Muhtar Kent, EBI’nın Adriyatik’ten Çin’e kadar olan bölgede gerçekleştirdiği büyümesini yeni hissedarlarıyla paylaşmaktan mutlu olduklarını belirtti. Kent, "Yeni yapımız bölgemizde çıkacak fırsatları değerlendirmemiz açısından bizi çok daha güçlü bir hale getirecek" dedi. Soros Private Funds Management Direktörü Ronald Drake de EBI’nın hızlı büyümesine katkıda bulunacaklarını söyledi. 
     
     Adriyatik’ten Çin’e uzanıyor 
     Son iki yılda ortalama yüzde 40’ın üzerinde büyüyen EBI, Adriyatik’ten Çin’e kadar olan bölgede kaliteli premium bira üretiminde lider konumda. EBI’nın Rusya, Romanya, Kazakistan ve Ukrayna’da dört bira, iki malt üretim tesisi bulunuyor. EBI, operasyonlarını bölgedeki diğer ülkelere de genişletmeyi hedefliyor. 
     Şirketin ürün portföyünde, çoğu kendi pazar segmentinde lider yerel markalar ve 30’dan çok ülkede satılan Efes Pilsener bulunuyor. Güney Rusya ve Almaty’daki yeni yatırımlarının bitmesiyle, 2002 yılı sonunda EBI’nin bira üretim kapasitesi 6.5 milyon hektolitrenin üzerine çıkacak. 
     



 EKONOMİ 

















</TEXT>
</DOC>
