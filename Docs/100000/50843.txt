<DOC>
<DOCNO> 50843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/06/spor/yurundul.html </URL>
<DATE> 2001/11/06/ </DATE>
<TIME>  </TIME>
<AUTHOR> ÖMER ÜRÜNDÜL  </AUTHOR>
<HEADLINE>
Lucescu’ya yakışmıyor 
</HEADLINE>
<TEXT>

     Lucescu dört yıl üst üste lig şampiyonluğuna ulaşan, en önemlisi de UEFA Kupası’nı kazanan takımın başına geçerek, ateşten gömlek giymişti. Bütün zorluklara rağmen geçen sezon başarılı oldu. Galatasaray, Süper Kupa’yı kazandı, Şampiyonlar Ligi’nde de iki grup geçerek, çeyrek final oynadı. Uzun süre kilit isimlerin sakatlığı yüzünden ve ağır trafikteki yorgunluktan ligi ikinci bitirebildi. 
     Bu sezon transferde kan kaybedildi. Giden yabancılar önemli değil, ancak Okan, Emre, Ümit ve Fatih çok ciddi kayıplardı. Alınan yerli ve yabancıların gösterecekleri performans bilinmeyenli denklemdi. Bütün bunlara ilaveten takımın en önemli silahlarından Hakan Ünsal’dan sakatlık problemleri yüzünden bugüne kadar çok az ve yarım yamalak faydalanıldı. 
     İşte bu şartlarda Lucescu teknik adam doğruları sergiledi. Bilhassa Hagi’nin gitmesiyle zihinsel açıdan rahatladı. Elindeki kadronun yapısına uygun saha içi düzenini oturttu. Tüm futbolcuları her an göreve hazır hale getirdi. Rakiplere göre akılcı taktik planlar üretti. Takım ligde lider. Şampiyonlar Ligi’nde de zor gruptan ikinci tura çıktı. Sık sık vurguladığımız gibi, Lucescu’nun teknik adamlığını takdir etmemek mümkün değil. 
     Bir de madalyonun öbür yüzü var. Lucescu kötü sonuçlardan sonra hiç centilmen değil. Geçen sene Fenerbahçe yenilgisinden sonra basın toplantısında elindeki çakmakları gösterip, "Bu maçın analizi yapılmaz" dedi. Ama bu sene Ali Sami Yen’deki Fenerbahçe galibiyetinden sonra sadece zaferini anlattı. Sahaya atılan yabancı maddeleri ve tribündeki küfürleri bir cümleyle dahi eleştirme centilmenliğini gösteremedi. 
     Bursa yenilgisinden sonra basın toplantısına katılmayıp, sağa sola göndermeler yaptı. Halbuki geçerli mazeretler vardı. Takım yorgundu. PSV zaferinden sonra konsantrasyon sağlanamamıştı. Defans blokunda rekor sayıda 6 eksik vardı. Ayrıca Bursa da mükemmel futbol oynamıştı. Bu tip beklenmeyen sonuçların futbolun içinde her zaman yeri vardır. Lucescu’nun söylemesi gerekenleri Başkan Mehmet Cansun söyledi. Rumen hoca son olarak da Şenol Güneş’i hedef aldı. Kendisi Hakan Ünsal’ı mecbur kalırsam, sahaya sürerim diye kadroya alıyor. Güneş’in Türkiye’nin hayati baraj maçları için hem de 15 güne yakın süre varken Hakan Ünsal’ı kadroya almasında ne gariplik var ki 
     Lucescu gibi başarılı bir teknik direktöre bu davranışlar hiç ama hiç yakışmıyor. 
     



 SPOR 
























</TEXT>
</DOC>
