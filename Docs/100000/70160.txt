<DOC>
<DOCNO> 70160 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/01/yasam/yas09.html </URL>
<DATE> 2002/03/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir tekme yedi canından oldu 
</HEADLINE>
<TEXT>

Astsubay Suphi, bir ay önce futbol oynarken bir tekme yedi. O tekme, önceki gün üç çocuğu babasız bıraktı... 
     TUNCAY DAĞLI Adana DHA 

     Adana, İncirlik 10. Tanker Üs Komutanlığı’nda görevli İstihkam Kıdemli Astsubay Suphi Şahin 41 , inanılmaz bir şekilde can verdi. 
     Üç çocuk babası Şahin, bir ay kadar önce arkadaşları ile futbol oynarken sağ ayağına tekme yedi. Darbenin etkisiyle bacağında damar deformasyonu meydana gelen Şahin, Çukurova Üniversitesi Balcalı Hastanesi’nde tedavi altına alındı. 15 gün hastanede kalan Şahin, taburcu olduktan 5 gün sonra ayaklarındaki kan dolaşımı sorunu nedeniyle aynı hastaneye yatırıldı. 
     
     Röntgenleri karıştı 
     Şahin Balcalı’ya ikinci kez gelişinde bir de sağlık skandalı yaşadı. Şahin’in Acil Servis’te çekilen akciğer röntgeni, başka bir hastanın röntgeniyle karıştı. Şahin, bu film dikkate alınarak 5 gün yoğun antibiyotik tedavisi gördü. Kardeşi Ali Şahin’in filmdeki ismin başkasına ait olduğunu görmesi sonucu antibiyotik dozajı gereken miktara düşürüldü. 
     
     Film gibi... 
     Röntgenlerin karışmasını Türk filmlerine benzeten Şahin, skandalı haber yapmak için ölmeden bir gün önce yanına gelen DHA muhabirine de "Ben asker adamım. Bilgi vermem için komutanlarımdan izin almam gerek" deyip, ziyaretine gelen arkadaşlarıyla yaşadığı olaya güldü. Ama bu onun son gülümsemesi oldu. Çünkü üç çocuk babası astsubay, önceki gün bacağında oluşan kan pıhtısı nedeniyle can verdi. Röntgenin karışmasının yanıltıcı bir sonuç çıkarmadığını söyleyen doktorlar, kan pıhtısının akciğerdeki atardamarı tıkadığını ve kalbe gelen kanın kesilmesi sonucu kalp krizi ortaya çıktığını söyledi. 
     
     



 YAŞAM 





















</TEXT>
</DOC>
