<DOC>
<DOCNO> 79296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/19/son/soneko24.html </URL>
<DATE> 2002/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Donohue "Türkiye'nin bölgenin Hong Kong'u olması gerekir" 
</HEADLINE>
<TEXT>

     ABD Ticaret Odası Başkanı Thomas Donohue, Türkiye'nin, bölgenin Hong Kong'u olması gerektiğini vurgularken, bölgeye yatırım yapacak firmaların, Türkiye üzerinden bunu yerine getirmesini istediklerini bildirdi. 
     Donohue buna karşılık, yatırımların önündeki sorunların sermayenin gelmesini engellediğini söyledi. 
     Donohue, TOBB Başkanı Rifat Hisarcıklıoğlu'nu ziyareti sonrası düzenlenen ortak basın toplantısında, Türkiye'deki temaslarını değerlendirdi. 
     Donohue, iki ülke arasındaki ticaret ve yatırımın artırılması konusunda çok faydalı görüşmeler yaptığını, gelecek 50 yılda, iki ülke ilişkilerinin canlı şekilde her alanda gelişerek devam edeceğini umduğunu söyledi. 
     Türkiye ziyareti sırasında, başta Başbakan Bülent Ecevit olmak üzere Türk yetkililer ile yoğun bir görüşme fırsatı elde ettiğini belirten Donohue, ABD sermayesinin Türkiye'ye getirilmesi ve etkin bir şekilde çalışmasının çok önemli olduğunu ifade etti. 
     Donohue, Türkiye-ABD iş ortaklığı girişimi kapsamında önümüzdeki günlerde iki ülkenin karşılıklı 400 KOBİ'sinin internet ortamında ticarete başlayacağını söyledi. 
     ABD ile Türkiye arasında serbest ticaretin çerçevesi konusunda yol katettiklerini kaydeden Donohue, belirledikleri programı, bir zaman dilimi içersinde gerçekleştireceklerini bildirdi. 
     -SORULAR Gazetecilerin, ''Ortadoğu bölgesindeki son gelişmelerin, Nitelikli Endüstri Bölgeleri'nin kuruluşunun, ABD ile İsrail arasındaki serbest ticaret anlaşması üzerinden sağlanmasına etkisinin ne olacağı'' yolundaki sorusuna Donohue, iki konunun birbirinden farklı olduğunu, herhangi bir etkisinin olmayacağını söyledi. 
     Donohue, devamla şöyle dedi 
     ''İki ülke arasındaki ticaretin geliştirilmesini, ABD-İsrail serbest ticaret anlaşması üzerinden yapmaya çalışıyoruz. Bu konuda elimizden geleni yapıyoruz. Birkaç hafta içerisinde sorun çözülecek. 
     İsrail ile ABD arasındaki serbest ticaret anlaşması, Dünya Ticaret Örgütü çerçevesinde imzalanmış bir anlaşma. O nedenle İsrail ile Filistin arasında yaşanan sorunla ilgisi yok. Türkiye ile yapılması öngörülen anlaşmaya bir etkisi olmayacak.'' Donohue, Türkiye ve ABD'nin, dünyada liderlik görevini yerine getirecek sayılı ülkelerden olduğuna dikkati çekerken, Türkiye'nin, ABD'nin yakın bir müttefiki olarak her ortamda yardımcı olduğunu hatırlattı. 
     





</TEXT>
</DOC>
