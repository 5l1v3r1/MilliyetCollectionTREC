<DOC>
<DOCNO> 83261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/10/son/soneko11.html </URL>
<DATE> 2002/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Yunan Bakan "Ekonomik ilişkiler gelişirse anlayış gelir" 
</HEADLINE>
<TEXT>

     Yunanistan Ekonomi Bakanı Nikos Christodoulakis, Fener Rum Patrikhanesi'ni ziyaret etti. 
     Konuk Bakan Christodoulakis, bu sabah Dışişleri Bakanı İsmail Cem ile yaptığı görüşmenin ardından Fener Rum Patrikhanesi'ne geldi. 
     Bakan Christodoulakis, Patrik Bartholomeos'un makam odasına geçerek bir süre görüştü. 
     Bakan Nikos Christodoulakis, iki ülke arasında önemli adımlar atıldığını belirterek, ''Ekonomik ilişkilerin gelişmesi, iki ülkenin birbirini daha iyi anlamasını ve ilişkilerin gelişmesini sağlayacak'' dedi. 
     Bakan Christodoulakis, beyin kanaması geçirdiği için Amerikan Hastanesi'nde 2 ay boyunca tedavi gören Kadıköy Metropoliti Yoakim'e geçmiş olsun dileklerini de iletti. 
     Bakan Nikos Christodoulakis ve Patrik Bartholomeos daha sonra basına kapalı olarak yaklaşık 45 dakika süren bir görüşme yaptılar. 
     Görüşmenin ardından Bakan ve Patrik, Fener Rum Patrikhanesi'nin salonuna geçti. Bakan Christodoulakis, burada yaptığı açıklamada da, Türkiye'yi ve Patrik'i ziyaret etmenin kendisi için bir onur olduğunu söyledi. 
     Türkiye'nin AB'ye girişine ilişkin bir soru üzerine konuk Bakan Nikos Christodoulakis, şunları söyledi 
     ''Türkiye, AB'ye girme kararı ile doğru bir seçim yapmıştır. 
     Türkiye AB için de doğru bir seçimdir. Türkiye AB'ye giriş şartlarını yerine getirmelidir. Türkiye ekonomisi iyiye gidiyor. Biz Türkiye'nin Avrupa'nın bir parçası olduğuna inanıyoruz.'' Daha sonra, Bakan ve beraberindeki heyette bulunanlar, Patrik Bartholomeos'un elini öperek kendisine veda ettiler. Bartholomeos, heyette bulunanlara Paskalya yumurtası ve haç hediye etti. 
     Yunanistan Ekonomi Bakanı Nikos Christodoulakis, Aya Yorgi Kilisesi'ne de giderek mum yaktı ve dua etti. 
     Konuk Bakan Christodoulakis'e, ziyaretleri sırasında Yunanistan'ın Ankara Büyükelçisi Ioannis Coranthis, İstanbul Başkonsolosu Panos Kalogeropoulos ile Yunan işadamları ve bankacılar eşlik ettiler. 
     





</TEXT>
</DOC>
