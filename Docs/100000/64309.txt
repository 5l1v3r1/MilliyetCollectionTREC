<DOC>
<DOCNO> 64309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/26/son/sonspo03.html </URL>
<DATE> 2002/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünya Kupası yarın Türkiye'de... 
</HEADLINE>
<TEXT>

     2002 yılının Haziran ayında Japonya 
     ve Güney Kore'de ortaklaşa gerçekleştirilecek Dünya Kupası Finalleri'ne yaklaşık 4 ay kala, kupa yarın Türkiye'ye getiriliyor. 48 yıl aradan sonra Dünya Kupası Finalleri'nde mücadele edecek A Milli Takımı'nın bu kupada yapacağı maçlar öncesinde İstanbullu futbolseverler, kupayı çıplak gözle görebilecek. 
     
     Tünel'den yola çıkacak 
     Dünya Kupası'nın sponsoru Coca Cola'nın yaptığı organizasyon çerçevesinde kupa, 28 Ocak Pazartesi günü İstanbul turu yapacak. 
     Özel tasarlanmış, arkası açık TIR'a yerleştirilecek kupanın konvoyu, saat 11.00'de Tünel'den hareket edecek. Futbolseverlerin rahat görebilmesi için İstiklal Caddesi'ni çok yavaş bir şekilde geçecek kupa konvoyu, Taksim, Elmadağ, Valikonağı ve Rumeli Caddeleri, Şişli, Mecidiyeköy güzergahından Boğaziçi Köprüsü'nü geçerek, Anadolu yakasında Fenerbahçe ve Bostancı'dan, Bağdat Caddesi'ne gelecek. 
     
     Athena konserleri 
     Kupanın İstanbul turu sırasında Athena Grubu, 2 konser verecek. 
     32. Avrupa Basketbol Şampiyonası'nda yaptıkları ''12 Dev Adam'' 
     şarkısıyla basketbolseverlere büyük çoşku yaşatan Athena Grubu, saat 12.00'de Taksim Meydanı'nda, saat 17.20'de de Kadıköy Meydanı'nda 
     şarkılarıyla futbolseverleri çoşturacak. 
     
     Sıkı koruma 
     Paha biçilmez bir değere sahip olan Dünya Kupası, Türkiye'de bulunduğu süre içinde çok sıkı bir şekilde korunacak. 
     Kupa yarın havalimanında Coca Cola yetkilileri ve güvenlik görevlilileri tarafından teslim alınarak, iki özel jeeple basın toplantısının yapılacağı Polat Renaissance Otel'e getirilecek. 
     Toplantı sonrasında yine yoğun güvenlik önemleri altında bir banka kasasına konularak saklanacak kupaya, İstanbul turu esnasında da 4 jeep eşlik edecek. 
     Polis teşkilatından çevik kuvvet ve asayiş ekiplerinden oluşan 4 polis eskortu, tur sırasında kupaya eşlik edecek. GGA adlı özel güvenlik şirketinin özel eğitim almış 30 görevlisi de kupayı 24 saat koruyacak. 
     
     Kupanın başına gelenler... 
     Dünya Kupası, 1930 yılından başlayan 72 yıllık tarihinde, ilginç olaylarla karşılaştı. 
     FIFA'nın kurucusu Jules Rimet'in adını taşıyan kupayı, 2. Dünya Savaşı döneminde FIFA yöneticilerinden İtalyan doktor Ottorino Barassi bir ayakkabı kutusu içinde kendi yatağının altında sakladı. 
     1966 yılında İngiltere'de yapılan finallerde Londra'da 
     sergilenmekte olan kupa, birden ortadan kayboldu. Ancak kupa, bir kaç gün sonra Londra'nın güneyindeki kenar mahallelerden birinde, çalılıklar arasında ''Pickles'' adlı bir köpek tarafından bulundu. 1970 yılında şampiyonayı 3. kez kazanan Brezilya'ya teslim edilen ve 1983'de çalınan kupa, 18 ayar saf altından, 30 santimetre boyunda ve 4 kilogram ağırlığındaydı. O günden beri bulunamayan ilk kupanın, eritilip satıldığı düşünüldü. 
     
     İkinci kupa... 
     İkinci kupa, projesi 7 ülkeden, ayrı proje arasında seçilen İtalyan heykeltraş Silvio Gazzangia tarafından 1974 yılında tasarlandı. 
     Bu kupa da 18 ayar saf altından, ama 4 kilo 970 gram ağırlığında ve 36 santimetre. İtalyan heykeltraş kupayı, ''Temelden gelen çizgiler spiraller şeklinde yükseliyor ve Dünya'yı kavrayacak şekilde yukarı uzanıyor. Heykelin bütünündeki dinamik tansiyon, sportif iki atletin zafer anındaki o eşşiz mutluluğuyla yansıtılıyor'' şeklinde anlatıyor. 
     Kupanın zemininde şampiyon ülkelerin isimlerinin yazılı olduğu 17 küçük plaka bulunuyor. 1974 itibaren şampiyon ülkelerin isimlerinin işlendiği bu bölge 2038 yılındaki şampiyonayla birlikte dolacak. 
     Brezilya'daki hırsızlık olayından sonra kupa, şampiyonayı kazanan ülkeye tümüyle verilmiyor. Kupa, şampiyonayı kazanan ülkede sadece bir dahaki Dünya Kupası Finalleri'ne kadar 4 yıl kalıyor, sonra o ülkeye altın kaplama bir kopya veriliyor. 
     Türkiye'ye getirilecek asıl kupanın FIFA tarafından saklandığı ve 4 yıllığına yeni şampiyona emanet edileceği bildirildi. 
     






</TEXT>
</DOC>
