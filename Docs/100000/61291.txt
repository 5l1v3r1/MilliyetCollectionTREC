<DOC>
<DOCNO> 61291 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/01/09/ekonomi/eko05.html </URL>
<DATE> 2002/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Vekillerin uçak ve tren indirimi kalktı 
</HEADLINE>
<TEXT>

Komşu ülkelere günübirlik ziyaretlerde harç alınmayacak. Büyükşehirlerde emlak vergisi artık iki kat ödenecek 
     ANKARA Milliyet 

     TBMM Genel Kurulu’nda, kamu kurum ve kuruluşlarının hizmetlerindeki indirimli tarifelerin kaldırılmasını öngören yasa tasarısı kabul edildi. 
     Milletvekillerine uçak biletlerinde uygulanan yüzde 30 ve tren biletlerinde uygulanan yüzde 50 indirim sona erdi. Malul, yaşlı, öğrenci ve basın kartı sahiplerinin toplu taşım hizmetlerinden indirimli yararlanmaları konusunda belediyeler yetkili olacak. 
     Maliye Bakanı Sümer Oral, sınır komşusu ülkelere günübirlik ziyaretlerde bulunanlardan yurtdışına çıkarken 70 milyon lira harç alınmamasına ilişkin kararnamenin hazır olduğunu bildirdi. Yurt dışına çıkışlarda alınan harçta dolardan TL’ye geçiş 1 Şubat 2002’de başlayacak. 
     Yasayla Bağ Kur üyesi esnaf, sanatkar ve çiftçilerin sağlık primi oranları yüzde 15’ten yüzde 20’ye çıkarıldı. 
     Bakanlar Kurulu’na, büyükşehir belediyelerinin paylarını yüzde 3’ten yüzde 6’ya çıkarma yetkisinin yanı sıra kanuni hadlere kadar indirme yetkisi verildi. 
     Bina vergisinin meskenlerde binde 1, işyerlerinde binde 2 uygulanmasını öngören yasa, bu vergilerin büyükşehir belediyesi içinde meskenlerde binde 2, diğer binalarda ise binde 4 uygulanmasını hükme bağlıyor. 
     Arazi vergileri binde 1, arsa vergileri ise binde 3 olarak uygulanacak. Ancak bu oranlar büyükşehir ve mücavir alan sınırları içinde 2 katı olacak. 
     



 EKONOMİ 

















</TEXT>
</DOC>
