<DOC>
<DOCNO> 82847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/08/son/sonspo13.html </URL>
<DATE> 2002/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Atamanlı Siena şampiyonlukta favori... 
</HEADLINE>
<TEXT>

     İtalya 1. Basketbol Ligi'nde play-off maçları yarın başlarken, antrenörlüğünü Ergin Ataman'ın yaptığı Montepaschi Siena şampiyonlukta favori gösteriliyor. 
     3 maçlı ilk turda, ligi 12. sırada tamamlayan Snaidero Udine takımıyla karşılaşacak olan Siena'nın, Saporta Kupası'nı kazanmanın verdiği rahatlıkla Udine karşısında biraz zorlanmasına rağmen turu geçmesi bekleniyor. 
     Amerikalı ünlü emektar basketbol antrenörü Dan Peterson, La Gazzetta dello Sport gazetesinde yazdığı köşesinde, ''Ne yıl, Siena kazanır'' dedi. 
     Montepaschi Siena'nın finale kadar kalıp büyük olasılıkla Benetton ile karşılaşacağını ve seriden 3-2 galip çıkarak şampiyon olacağını savunan Peterson, Türk antrenör ve takımı için ''Hiç kimse yenilmez değil. Siena, birlik içinde bir takım, uyumlu ve Ergin Ataman tarafından çok güzel çalıştırılıyor. Siena'nın ve Ataman'ın yılı'' ifadelerini kullandı. 
     Öte yandan Montepaschi Siena Kulübü Başkanı Ferdinando Minucci, play-off öncesinde, ''İtalya Kupası'nı uzatmalardan bir sayı ile kaybettik. Saporta Kupası'nı kazandık. Şimdi rahat olalım. İlk Snaidero var ve kolay olmayacak. Daha sonra büyük olasılıkla Oregon Cantu, ki bu sezon dördüncülüğü kaptırdığımız takım. Güzel bir meydan okuma olacak. Yarı finale gelip rüyamızı devam ettirmeliyiz'' açıklamasında bulundu. 
     Türk antrenör Ataman'ın sezon başında Doğu Avrupa'dan oyuncu getirerek yaptığı seçiminin kendilerini ''ödüllendirdiğini'' kaydeden Minucci, ''Ataman, bizi en fazla ikna eden koç oldu. Önemli üsluplarda cevaplar verdi. Takıma neşe, dayanışma ve risk üstlenmeyi öğretti'' dedi. 
     





</TEXT>
</DOC>
