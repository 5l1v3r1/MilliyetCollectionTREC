<DOC>
<DOCNO> 87159 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/31/son/sondun10.html </URL>
<DATE> 2002/05/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Polis pop sanatçısı Demet'i neden arıyor 
</HEADLINE>
<TEXT>

     New York'ta düzenlenen geleneksel Türk günü yürüyüşüne katıldığı için besteci ve pop sanatçısı Demet Sağıroğlu'na, Türkevi binasında düzenlenen bir toplantıda Türk Amerikan Dernekleri Federasyonu TADF başkanı Egemen Bağış tarafından plaket verildi. 
     Yeni albümüyle ilgili çalışmalarını sürdürdüğünü ifade eden Demet Sağıroğlu, albümünü sonbahara yetiştirmek için çaba harcadığını belirtti. 
     Yeni albümünün en ilginç parçalarından birinin ''Para Lazım'' isimli şarkı olacağını söyleyen Demet Sağıroğlu, ''bu şarkının, Türk halkının duygularına tercüman olduğunu'' da ifade etti. 
     Şarkıcı, parçada, ''şan, şöhret, dürüstlük hepsi tamam da bütün bunlar karın doyurmuyor. Onun için bize para lazım'' mesajı verdiğini belirtti. 
     
     KORSAN KASETÇİLİK HALA ÇOK YAYGIN 

     ''Türkiye'de korsan kasetçiliğin önüne bir türlü geçilemediğinden'' yakınan sanatçı, ''kasetler 5 milyon TL'den satılıyor. Korsan kasetler ise 1 milyon TL. 60 şarkı içeren MP3'ler ise 2 milyon TL'den piyasaya sürülüyor. Bu durumda, korsan kasetlerle başedebilmek için kaset fiyatlarında MÜYAP'ın önerdiği gibi zam değil, tam tersine indirim yapmak gerekir'' diye konuştu. 
     ''Celine Dion'un son çıkardığı CD'de, MP3'leri bozan bir güvenlik sistemi bulunduğuna'' dikkat çeken Demet Sağıroğlu, ''bu sistemin Türkiye'ye gelmesini beklediğini'' söyledi. Demet, ''korsan kasetlerin bizzat müzik yapımcıları tarafından üretildiği yolunda söylentiler bulunduğuna'' da dikkat çekti. 
     Demet, ''Para mı, aşk mı'' sorusuna ise ''Parasız aşk olmuyor'' karşılığını verdi. 
     
     POLİS NEDEN ARIYOR 

     Türk günü yürüyüşüne katılmak üzere New York'a geldikten sonra, gazetelerde ''Polis Demet'i arıyor'' başlıklı haberler yayımlandığını hatırlatan Demet Sağıroğlu, bu konuya da açıklık getirdi. 
     Maslak yolunda motosikletli iki serserinin saldırısına uğrayarak başından yaralandığını ve bu yüzden bir süre hafıza kaybına uğradığını belirten Demet, polisin kendisini, ifadesini almak üzere aradığını ifade etti. 
     





</TEXT>
</DOC>
