<DOC>
<DOCNO> 55117 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/12/02/ekonomi/eko18.html </URL>
<DATE> 2001/12/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Alımlarla 12.000 geçilebilir 
</HEADLINE>
<TEXT>

Borsada fiyatlar dolar bazında çok ucuz, şirketlerin performansı açısından ise çok pahalı görünüyor 
     Zeynep Candan AKTAŞ 

     Geçen hafta 12,438 puana ulaşmasının ardından zayıflayan İMKB 100 Endeksi bu hafta desteklerini kırarak sert bir hareketle 10,550'ye geldi. Endeksin kısa vadeli göstergeleri önceki haftalarda başlayan düşüş eğilimlerini sürdürerek aşırı satım bölgelerine yaklaştılar. Ancak Stochastic ve Ultımate dışında aşırı satım bölgelerine ulaşabilen olmadı. 
     Haftanın son günü gelen hacimli alımlar göstergelerin bu kez de kararsız bölgelerden alım sinyalleri üretmesine neden oldu. Son bir aylık döneme damgasını vuran hacim, çıkışta olduğu gibi düzeltmede de göstergelerin etki alanını daraltarak aşırı satım bölgelerine gerilemesine engel oldu. Bu da piyasanın güçlü olduğunun bir göstergesi zaten senet bazında bakıldığında da endekse ters hareket ederek çıkışını sürdüren senetlerin varlığı da bu varsayımı doğruluyor. 
     İMKB'de fiyatlar her ne kadar dolar bazında çok ucuz gibi görünse de, şirketlerin performansı açısından halen oldukça pahalı görünüyor. Hem çok ucuz, hem çok pahalı görünen İMKB'de bu nedenle çok özel bir dönem yaşanıyor. Daha önce kriz dönemlerinde F K oranları ortalama 5'ler seviyesine gerilerken, bu kez 90'ların üzerinde. 
     
Şirket seçimi çok önemli      Bu yılın en düşük F K'ları şubat döneminde 17'ler seviyesinde. Bu nedenle şirket seçimi çok önemli. Diğer taraftan yaklaşık iki yıldır düşüş sürecinde bulunan İMKB'de fiyatlar dolar bazında tarihi diplerde. Ekonomik kriz halen bitmedi. Ancak ufak ufak bazı iyileşme belirtilerinden sözediliyor. 
     İki yıllık düşüşün verdiği bir tepki ile iyileşme belirtileri hızlı satın alınıyor. Buna faizlerin enflasyonun altında seyretmesi ve dolardaki gerileme eğilimi ilave edildiğinde borsa öne çıkıyor. Ancak bu kez şirketlerin performanslarının kötü olması borsadaki riski artırıyor. Bu ortamda ne olur Eğer bir savaş olasılığı sözkonusu olmazsa borsa geniş bir kanalda sert dalgalanmalarla kendini yukarıya atmaya çalışabilir. 
     Üç aşağı beş yukarı senetlerde de aynı performansı izlemek mümkün. Ancak durumunda iyileşme sağlayan, sermayesi güçlü, piyasa imajı güçlü şirketler zaman içerisinde diğerlerine göre daha iyi prim yapacaklardır. 
     Önümüzdeki hafta için endeksin destekleri 10,500 ve 10,200'de iken, dirençler 12,000 ve 13,000 seviyelerinde bulunuyor. 
     Bol kazançlı haftalar dileğiyle. 
     



 EKONOMİ 


















</TEXT>
</DOC>
