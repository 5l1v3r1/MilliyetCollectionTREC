<DOC>
<DOCNO> 77645 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/04/11/dunya/dun01.html </URL>
<DATE> 2002/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
İNTİHAR FABRİKASI 
</HEADLINE>
<TEXT>

Filistin 105 kamikaze ve 348 kurban üretti’. Filistinlilerin yüzde 78’i kamikazeleri onaylıyor 
     YUSUF CEVAHİR 

     İsrail - Filistin çatışmasında ilk intihar saldırısının gerçekleştirildiği 16 Nisan 1993’ün 9. yıldönümü yaklaşırken, Time dergisi, son bir yıl içinde kendilerini havaya uçuran Filistinli canlı bombaların bir kısmının fotoğraflarını yayımladı ve kamikaze saldırılarını mercek altına aldı. 
     Batı Şeria’daki bir kafenin park yerinde, içi mutfak tüpleriyle dolu beyaz bir minibüsü iki otobüse çarptırarak ilk intihar eylemini gerçekleştiren Seher Tamam Nabulsi’nin saldırısının ardından işlemeye başlayan "intihar fabrikası", ürettiği 106 kamikaze ve onların öldürdüğü 348 kişiyle çarklarını döndürmeye devam ediyor. 
     Time’ın haberine göre Filistinliler en büyük umutlarını intihar saldırılarına bağlamış durumdalar. Gazze Şeridi’nde yapılan bir kamuoyu araştırmasında nüfusun yüzde 78’inin intihar saldırılarını onaylaması barış görüşmelerinden yana olanların ise yüzde 60’ta kalması bunun en büyük kanıtı. 
     Çocukların sokaklarda "şehitçilik" oynadığı Filistin’de intihar komandosu bol. Hem "şehit olma" arzusu, hem de geride kalan aileye bağlanan aylık 300 ila 600 dolar arası değişen maaşlar, canlı bomba olmayı daha da "cazip" hale getiriyor. 
     
Bir kamikaze daha 9 ölü      DIŞ HABERLER SERVİSİ 

     İsrail dün yeni bir intihar saldırısıyla sarsıldı. Kuzeydeki Hayfa kenti yakınlarında Kibutz Yagur bölgesinde bir otobüste düzenlenen intihar saldırısında intihar komandosuyla birlikte dokuz kişi ölürken, 20 kişi de yaralandı. Saldırının sorumluluğunu Hamas’ın askeri kanadı İzzettin El Kassam Tugayları üstlendi. 
     Polis yetkilileri, kimliği henüz tespit edilemeyen intihar komandosunun, sabah Kudüs’teki işlerine giden insanların yolculuk ettiği otobüse Hayfa’da binerek şoföre bilet parasını ödemesinin ardından en ön sıraya oturduğunu ve 20 dakika sonra da vücuduna sarılı bombayı ateşlediğininin öğrenildiğini açıkladı. 
     Bir görgü tanığı, patlamayla birlikte otobüsün 1 metre kadar havalandığını ve tepesinde açılan delikten cesetlerin ortalığa yayıldığını anlattı. İsrail Başbakanlığı’ndan adının gizli tutulmasını isteyen üst düzey bir yetkili "Bu terörist saldırının sorumluluğu Arafat’a aittir, bu saldırı Arafat’ın terörizmi teşvik ettiğinin kanıtıdır" dedi. 
     



 DÜNYA 














</TEXT>
</DOC>
