<DOC>
<DOCNO> 85433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/05/22/son/sondun10.html </URL>
<DATE> 2002/05/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Bush "Arafat'a hiç saygı duymadım" 
</HEADLINE>
<TEXT>

     ABD Başkanı George Bush, Irak'a askeri operasyon düzenlemeye yönelik olarak masasında bir plan bulunmadığını ve bütün seçenekleri değerlendirirken, ABD'nin müttefik ve dostlarına danışacağını bildirdi. 
     Bush, Almanya, Fransa, İtalya ve Rusya'yı kapsayan Avrupa ziyaretine başlamadan önce, Avrupalı gazetecilere özel açıklamalarda bulundu. 
     Alman ARD televizyonuna konuşan Bush, ''Irak, tehlikeli bir hükümet ve düşüncelerimizin merkezinde olmalı. Bu hükümet, kendi halkını gaza boğdu. Şeffaf olmayan bu hükümet kitle imha silahları üretmek istiyor. Belki bu silahlara sahipler, biz bilmiyoruz. Özgürlük uğruna, geleceğimiz uğruna bu meseleyle başa çıkmalıyız'' dedi. 
     Bush, ''masamda, askeri bir operasyona ilişkin planlar yok. Ben bütün seçeneklere bakıyorum. Ve elbette müttefiklerimize, dostlarımıza danışacağım. Bu, ciddiye almamız gereken bir tehdit ve hemen şimdi ciddiye almalıyız'' ifadelerini kullandı. 
     Ziyaret edeceği ülkelerin gazetecilerine topluca yaptığı açıklamada ise Bush, Irak'ı sıkıştırma politikasının işlemediğini düşündüğünü ifade etti. Bush, ''size karşı bir silah fırlatma veya şantaj yapma kapasitesine sahip birisini nasıl kutuda tutabilirsiniz Bu benim en derin endişem'' dedi. 
     Kuzey Kore, Irak ve İran'ı, ''şer ekseni'' ülkeleri olarak tanımlayan açıklamasıyla Avrupalıları kızdırdığının farkında olduğunu söyleyen Bush, bu ülkeleri nasıl gördüğünü ifade etmesinin önemli olduğunu kaydetti. 
     Beyaz Saray'daki Roosevelt odasında, ziyaret edeceği ülkelerin gazetecilerine hitaben konuşan Bush, her sabah tehdit değerlendirme raporunun kendisine iletildiğini kaydetti. Bush, ziyaret etmeye hazırlandığı 4 Avrupa ülkesine yönelik tehditlerin de bu raporlarda yer aldığını söyledi. 
     ABD ile Avrupa arasında güçlü bağlar bulunduğunu belirten Bush, yıllık 2 trilyon dolarlık ticaret hacmine dikkati çekti. ABD'nin, çelikte getirdiği son gümrük vergileri, Avrupa ülkelerinin tepkisini çekmişti. Bush ise Dünya Ticaret Örgütü kuralları çerçevesinde, kendi çelik üreticilerini korumak için bu yolu seçtiğini belirterek, kararını savundu. 
     
     ''AKILLI KATİLLER'' 
     Terörizmle mücadele konusuna da değinen Bush, Federal Soruşturma Bürosu FBI'ın Başkanı Robert Mueller'in, ABD'ye saldırı planları içinde olan ''akıllı katillere'' ilişkin kendisine bilgi verdiğine işaret etti. 
     Mueller, dünkü açıklamasında, ABD'nin, İsrail'deki intihar bombacılarının da dahil olduğu her türlü teröre karşı hazırlıklı olması gerektiği uyarısında bulunmuştu. 
     Bush, FBI Başkanı'nın kendisine, ''başka bir saldırı olursa şaşırmayacağım. Onları durdurmak zor olacak'' diyerek, El Kaide tehdidine işaret ettiğini söyledi. 
     
     ''ARAFAT'A HİÇ SAYGI DUYMADIM'' 
     ABD Başkanı, Ortadoğu sorununa değinirken, Filistin lideri Yaser Arafat'a ise ''hiç saygı duymadığını'' söyledi. Bush, Arafat'ın, kendi halkını fakir, izole edilmiş ve bozguna uğramış durumda bıraktığını öne sürdü. 
     Bush, ''Arafat'ın liderlik etmek için bir şansı oldu. Benden önceki Başkan Bill Clinton ile bir barış anlaşması şansı oldu. Sürekli şans verildi. Ve liderlik etmede başarısız olarak, Filistin halkını güç durumda bıraktı. Bunu kalbimde çok fazla kızgınlıkla söylüyorum'' dedi. 
     ABD Başkanı, ''birisi Arafat'ın benim saygımı kazanıp kazanmadığını sordu. Dedim ki, Arafat hiçbir zaman benim saygımı kazanmadı, çünkü halkını güç durumda bıraktı. Bir liderin rolü, liderlik etmektir'' diye konuştu. 
     Ortadoğu barışının kazanılabileceğini belirten Bush, bunun için Amerikan liderliği, İsrail tarafının, Filistin devletini kabul etmek gibi zor bir kararı kabulü ile Filistin'in, terörü kınayarak, bununla savaşma kararlılığının gerektiğini kaydetti. 
     
     ZİYARETTE GÜNDEM 
     Başkan Bush'tan ayrı olarak yurtdışında ziyaretler düzenleyen Laura Bush da Almanya'da eşine katılacak. Bush, Almanya parlamentosunda bir konuşma yapmaya hazırlanırken, ABD karşıtı göstericiler de Almanya'da ABD Başkanı'nın ziyaretini protesto gösterilerine başladı. ABD Başkanı, Berlin'de yaklaşık 100 bin kadar göstericinin, ABD'nin terörizmle savaşta uyguladığı yöntemleri protesto için toplanmasına karşılık, ''demokrasi işte budur. Ben özgürlüklerin sergilendiği bir yeri ziyaret etmekten memnunum'' dedi. 
     ABD Başkanı, Berlin'in ardından Moskova ve St. Petersburg'a geçecek. Daha sonra Paris, Normandiya ile Roma'da bulunacak. 
     Vatikan'da ise Papa İkinci Jean Paul ile biraraya gelecek. 
     ABD'nin küresel ısınmaya ilişkin Kyoto anlaşmasında yer almaması, Uluslararası Ceza Mahkemesi'nin kuruluş anlaşmasından çekilmesi, çelikte yabancı üreticilere ağır vergiler getirilmesi, Ortadoğu barışı, NATO ile ilişkiler ve terörle mücadele, Bush'un ziyaretinin temel konularını oluşturuyor. 
     Bush'un ziyaretinin Rusya kısmında ise ABD Başkanı'nın, Rusya'nın İran ile ilişkilerine dikkati çekeceği belirtiliyor. ABD, ''şer ekseni'' ülkeleri arasında saydığı İran'ın, kitle imha silahları üretme çabası içinde olduğunu belirterek, Rusya'nın bu ülke ile ilişkilerini gözden geçirmesini isteyecek. Nükleer silahların indirimi ve Anti-Balistik Füze Anlaşması konularının da gündemde olduğu belirtiliyor. 
     





</TEXT>
</DOC>
