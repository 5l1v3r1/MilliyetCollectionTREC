<DOC>
<DOCNO> 74073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/03/22/son/sontur13.html </URL>
<DATE> 2002/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Başını kuma sokan kim Devekuşu mu bürokrasi mi.. 
</HEADLINE>
<TEXT>

     İstanbul Halkalı Gümrüğü'nde bürokratik nedenlerle giriş izni verilmeyen, daha sonra sahibi tarafından daha fazla acı çekmemeleri için ilaçla zehirlenerek öldürülen devekuşlarının gümrükten çıkarılması, sorun olmaya devam ediyor. 
     Alp Deniz'in İtalya'dan ithal ettiği 66 devekuşu, 38 NH 545 plakalı TIR'la İpsala Gümrük Kapısı'ndan 9 gün önce Türkiye'ye giriş yaptı. Tarım ve Köyişleri Bakanlığı veterineri tarafından kontrol edilen ve yurda giriş izni verilen devekuşları, daha sonra Halkalı Gümrük Müdürlüğü'ne gönderildi. Ancak İstanbul Tarım İl Müdürlüğü'nün yaptığı incelemelerde sağlık sertifikasının orjinali yerine fotokopisi bulunan devekuşlarına gümrükten çıkış izni verilmedi. Kayseri'de devekuşu yetiştiriciliği yapan ve devekuşu et entegre tesisi inşaatı devam eden Alp Deniz, yaşadıklarını şöyle anlattı ''Kendi üretimim dışında Fransa ve İtalya'dan devekuşu ithalatı da yapıyorum. Tarım Bakanlığı Koruma Kontrol Genel Müdürlüğü'nün verdiği kontrol belgesiyle, hayvanları İtalya'dan Türkiye'ye getirdik. Sağlık sertifikasının orjinali İtalya'da unutulduğu için devekuşlarına gümrük çıkış izni verilmedi. Gümrükte ölmeye başlayan devekuşlarını, daha fazla acı çekmemeleri için Rostres adı verilen ilaçtan fazla miktarde vererek acı çektirmeden ölmelerini sağladık. Devekuşlarının ölmesi, maddi zararım dışında manevi olarak beni çok üzdü.'' -KONTROL BELGESİ- Alp Deniz, devekuşlarının İpsala Sınır Kapısı'ndan yasal işlemleri yaptırılarak giriş yapmasına rağmen, bürokrasinin kurbanı olduğunu belirterek şunları söyledi ''Koruma Kontrol Genel Müdürlüğü'nden kontrol belgesi almak için gerekli evrağı tamamladık. Genel Müdürlük'te, sağlık sertifikasının orjinali dosyamızda bulunmasına rağmen, devekuşlarını gümrükten çekemedik. Koruma Kontrol Genel Müdürlüğü bizimle ilgilenmedi. Arşivdeki kontrol belgesinin aslını bize vermedi. Bir sayfalık belge için 66 deve kuşu öldü. Tarım ve Köy İşleri Bakanı Hüsnü Yusuf Gökalp'e ulaşamadım ve bürokratik engelleri aşamadım.'' 
     
     DİRİSİNDEN SONRA ÖLÜLERİ DE DERT OLDU 

     Hala Halkalı Gümrük Müdürlüğü'nde bekleyen TIR'ın sürücüsü Mehmet Sertkaya da çıkış izni verilmediği için kuşların ölmesinden 3 gün sonra bile çıkış yapamadığını belirterek, şunları söyledi 
     ''TIR dorsesi içinde ölen devekuşlarını benim imha etmemi istediler. Benim böyle bir olanağım yok. Ölü devekuşlarını kendi imkanımla nasıl imha edeyim. Bir kuş 100-120 kilo geliyor. 
     Devekuşlarının ölüsü, dorse içinde kokmaya başladı. Bürokratik engeller nedeniyle TIR'ı dışarı çıkartamıyorum. Yetkililerden yardım bekliyorum.'' 
     
     DEVLET TEŞVİK EDECEĞİNE... 

     Fransa'da 21 yıl çalışıp 3 yıl devekuşu yetiştiriciliği yapan Alp Deniz, 3 yıldan beri de Kayseri'de bu işle uğraştığını, 500 bin dolar harcayarak Türkiye'nin ilk devekuşu et entegre tesisini kurduğunu ve devekuşu yetiştirdiğini anlattı. Alp ''Devlet beni teşvik edeceğine, zarara uğramama neden oldu. İstanbul Tarım İl Müdürlüğü ve Tarım Bakanlığı Koruma Kontrol Genel Müdürlüğü'nün ilgisizliği yüzünden 50 bin dolar zarara uğradım'' dedi. 
     Eti, yumurtası, tüy ve tırnakları için beslenen devekuşlarının yetişkinleri tanesi 2 bin dolara alıcı buluyor. 
     






</TEXT>
</DOC>
