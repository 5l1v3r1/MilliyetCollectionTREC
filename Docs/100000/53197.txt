<DOC>
<DOCNO> 53197 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2001/11/20/son/sondun06.html </URL>
<DATE> 2001/11/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Afganistan'da öldürülen gazetecileri tanıyalım... 
</HEADLINE>
<TEXT>

     Afganistan'ın güneyindeki Celalabad kenti ile başkent Kabil arasındaki yolda kaybolan ikisi Reuters haber ajansı muhabiri 4 gazetecinin öldürüldüğü sanılıyor. 
     Pakistan'dan Afganistan'ın başkenti Kabil'e giderken silahlı kişilerin pususundan kurtulan gazetecilerin anlatımlarına göre, silahlı kişiler, kayıp gazetecileri taşıyan aracı durdurduktan sonra araçtan çıkardıkları gazetecileri dövdü ve onlara taşlarla vurdular. 
     Görgü tanıkları, Hayber geçidi yakınında doğudaki Celalabad kentinden Kabil'e seyir halindeyken pusuya düşürülen konvoydaki diğer araçlar geri döndükten sonra gazetecilerin uzaklaştırıldığı yerden silah sesleri duyduklarını anlattı. 
     Pusuya düşürülerek öldürüldüğü kaydedilen Reuters ajansı adına çalışan Avustralyalı kameraman Harry Burton ve Afgan asıllı foto muhabiri Azizullah Haydari, İspanya'nın El Mundo gazetesi muhabiri Julio Fuentes ile İtalya'nın Corriere della Sera gazetesinden Maria Grazia Cutuli'nin özgeçmişleri şöyle 
     Kabil'de dünyaya gelen Azizullah Haydari, ömrünün yarısını Pakistan'da mülteci olarak geçirdi. Haydari, Ağustos 1992'de Pakistan'da Afgan radyosunu izleyerek Reuters'e çalışmaya başladı ve daha sonra foto muhabiri oldu. 
     Taliban'ın Kabil'den çekilmesinden sonra yıllardır özlemini çektiği ülkesine dönme umutlarını dile getiren Haydari'nin, Pakistanlı eşinden bir kızı ve bir oğlu bulunuyor. 
     Avustralya'nın Brisbane kentinden olan Harry Burton, yaklaşık 20 ay önce Reuters adına kamereman olarak çalışmaya başladı ve 1999 yılında Endonezya yönetiminden ayrılmak için halkoylamasının yapıldığı Doğu Timor'daki şiddet olaylarını izledi. 
     İspanyol gazeteci Julio Fuentes, El Mundo gazetesi için El Salvador, Bosna Hersek ve Çeçenistan'daki çatışmaları izledi. Yaklaşık 12 yıl önce El Mundo'ya katılan 46 yaşındaki Fuentes, aynı gazeteden 
     bir meslektaşıyla evlenmişti. 
     Sicilya'nın Catania kentinde doğan 39 yaşındaki İtalyan gazeteci Maria Grazia Cutuli de 10 yıl önce Milan'a taşındıktan sonra 1997 yılında İl Corriere della Sera gazetesinde çalışmaya başladı. 
     
     Reuters Yazı İşleri Müdürü 
     Reuters Yazı İşleri Müdürü Geert Linnebank, yaptığı açıklamada, ''Afganistan'da kaybolan iki meslektaşımız ile İtalya ve İspanya'dan diğer iki gazeteci hakkında derin kaygı taşıyoruz'' dedi. 
     Linnebank, gazetecilerin yollarının kesildiği ve silahlı kişilerce araçlarından dışarı çıkmalarının istendiği yolunda doğrulanmamış haberler aldıklarını, bütün gün onların nerede olduğunu öğrenmek için çabaladıklarını, ancak bunda başarılı olamadıklarını belirtti. 
     Linnebank, ''Harry ve Aziz profesyonel, çatışma bölgelerine alışık tecrübeli gazeteciler. Ancak geçtiğimiz saatlerde onların güvenliği konusundaki kaygılarımız arttı. Aklımız ve dualarımız meslektaşlarımızla, onların aileleriyle ve kayıp olan diğer gazetecilerle'' dedi. 
     






</TEXT>
</DOC>
