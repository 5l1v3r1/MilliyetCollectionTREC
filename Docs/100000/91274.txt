<DOC>
<DOCNO> 91274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2002/06/21/son/sontur06.html </URL>
<DATE> 2002/06/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlerimizin yanındaki bomba LPG istasyonları... 
</HEADLINE>
<TEXT>

     Ankara Büyükşehir Belediyesi İtfaiye Daire Başkanı Faruk Kurutuz, LPG istasyonlarının yerleşim birimlerinin içine kurulduğunu belirterek, ''10 tonluk LPG gaz deposunun patlaması durumunda meydana gelecek zararın boyutunu kimse tahmin bile edemez'' dedi. 
     Kurutuz, LPG yangını meydana geldiğinde hem can kaybı hem de aşırı derecede mal kaybı meydana geldiğini belirtti. LPG yangınının, özgül ağırlığı çok hafif olan gazın hızlı yayılması sebebiyle zor söndürüldüğünü anlatan Kurutuz, gazın çevrede bulunan binaların zemin katlarına dolarak, can ve mal kaybına yol açacak patlamalara neden olduğunu dile getirdi. 
     Geçmişte yaşanan olaylarda, 2 kilogramlık mutfak tüpü patladığında bir binayı kullanılamaz hale getirdiğini gördüklerini belirten Kurutuz, ''Bir de 5 tonluk, 10 tonluk veya 50 tonluk bir gaz deposunun patladığını düşünün. Meydana gelecek zararın boyutunu kimse tahmin bile edemez'' diye konuştu. 
     Kurutuz, 1980'li yıllarda uygulanan yangın yönetmeliğinde, ''250 kilogramdan fazla LPG bulunduran ticarethanelerin depo niteliği kazandığı ve şehir dışına taşınması gerektiği'' yönünde bir madde bulunduğunu anımsatarak, sözlerine şöyle sürdürdü 
     ''Türkiye, hangi aşamalardan geçti veya hangi gelişmeleri kaydetti ki, günümüzde 50 tonluk gaz tankı bulunan bir LPG istasyonu evlerin dibine kurulabiliyor. Ayrıca, bu istasyonların hiçbirinde gerekli güvenlik önlemleri alınmıyor. Aslında, yapılması gereken olayları yol açacakları tehlikeler açısından değerlendirmektir. Yani, tehlikeler önceden hesaplanarak çalışmalar ona göre yapılmalıdır.'' LPG istasyonlarının, konut alanlarından ve sanayi bölgelerinden uzak yerlerde kurulması gerektiğine işaret eden Kurutuz, yasalarda yer alan güvenlik mesafelerinin de ihlal edildiğini savundu. 
     Güvenlik mesafelerinin bir LPG istasyonunun yerleşim birimine en az 100 metre uzaklıkta kurulması gerektiğini öngördüğünü anlatan Kurutuz, istasyon kurulurken yangın riski, insan yoğunluğu ve coğrafi faktörlerin de göz önüne alınması gerektiğini kaydetti. 
     LPG istasyonlarında yangınların sadece gaz kaçağıyla çıkmadığını vurgulayan Kurutuz, ''Coğrafi koşullar da bu konularda önemli ektendir. Örneğin, istasyonun altındaki toprak yumuşaktır, toprak kayması olabilir veya deprem yaşanabilir. Patlamalar bu şekilde de meydana gelebilir'' diye konuştu. 
     Avcılar'daki TEAŞ Doğalgaz Kombin Çevrim Santrali'ndeki bir trafoda dün meydana gelen patlama sonucu çıkan yangının, yakınındaki LPG istasyonuna sıçraması riskinin insanları nasıl tedirgin ettiğinin görüldüğünü ifade eden Kurutuz, bu tip olaylar meydana gelmeden önce tedbirlerin alınması gerektiğini sözlerine ekledi. 
     





</TEXT>
</DOC>
