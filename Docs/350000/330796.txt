<DOC>
<DOCNO> 330796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonspo20.html </URL>
<DATE> 2005/04/06/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Ribery antrenmanda sakatlandı... 
</HEADLINE>
<TEXT>

     Galatasaray, Trabzonspor ile hafta sonunda oynayacağı lig maçının hazırlıklarını bugün yaptığı idmanla sürdürürken, Fransız futbolcu Ribery sakatlandı. 
     Antrenmanın sonuna doğru bir pozisyonda ayağını yere ters basan Ribery, sakatlık geçirdi. 
     Takım arkadaşları, bir anda acı içinde yerde kalan Fransız futbolcunun başına toplandı. İlk tedavisi saha içinde yapılan Ribery, daha sonra malzeme taşınan araçla tesislere götürüldü. 
     
     AYAK BİLEĞİNDEKİ BAĞLARDA ÖNEMLİ BİR ZEDELENME VE ÖDEM BELİRLENDİ 

     Galatasaray'da bugünkü antrenmanda sakatlanan Frank Ribery'nin, çekilen MR'ında sol ayak bileğindeki bağlarda önemli bir zedelenme ve ödem belirlendi. 
     Kulüp doktoru Murat Çevik, bu futbolcunun ayak bileğindeki bağlarda yırtık görülmediğini ifade ederek, ''Önemli bir zedelenme ve ödem var. Durumunun ne olacağı maç saatine kadar belli olacak'' dedi. 
     Ribery'nin Trabzonspor maçında oynayıp oynayamayacağına karar vermek için henüz erken olduğunu kaydeden Dr. Çevik, ''Futbolcunun tedaviye nasıl cevap vereceğini görmemiz lazım. Ödemin çözülüp çözülmeyeceğine bakacağız. Maç saatine kadar tedavisini sürdüreceğiz. Gelecek hafta kesin oynar. Ancak bu futbolcunun Trabzonspor maçında oynamama ihtimali de var'' diye konuştu. 
     
     ANTRENMAN 

     Teknik Direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1,5 saat süren antrenmanda futbolcular, koşu ve istasyon hareketlerinin ardından yarı sahada taktik çalıştılar. 
     Hagi, antrenmanda isteğini yapamayan futbolcularına sert tepki gösterirken, Rumen çalıştırıcının uyarıları oyuncuların hırslanmalarına neden oldu. 
     Bu arada Hagi, antrenman öncesinde Bülent, çalışma sırasında ise kaleci Mondragon ile bir süre görüştü. 
     
     RIBERY'E OTOMOBİL 

     Galatasaray Kulübü, Fransız futbolcusu Ribery'e otomobil tahsis etti. 
     Takımda kaldığı sürece kullanılacak otomobili Ribery'e, Futbol Şubesi Sorumlusu Fatih Gökşen verdi. 
     
     ANTRENMANLAR MEDYAYA KAPANDI 

     Gheorghe Hagi, zorlu Trabzonspor maçı öncesinde sarı-kırmızılı takımın antrenmanlarını medyaya kapattı. 
     Galatasaray, yarından itibaren hazırlıklarını basına kapalı gerçekleştirecek. 

     
</TEXT>
</DOC>
