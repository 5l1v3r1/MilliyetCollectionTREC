<DOC>
<DOCNO> 317852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sondun51.html </URL>
<DATE> 2005/02/23/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Hatemi ABD, İran'ın bağımsızlığına el uzatırsa ağır bedel öder... 
</HEADLINE>
<TEXT>

     İran Cumhurbaşkanı Muhammed Hatemi, ''Amerikan yönetiminin İran'ın bağımsızlığına el uzatması halinde ağır bedel ödeyeceğini'' söyledi. 
     İran Öğrenci Haber Ajansı'nın İSNA haberine göre, Hatemi, bakanlar kurulu toplantısından sonra yaptığı açıklamada, ''Amerikan yönetiminin İran'ın bağımsız olmasından hoşlanmayacağını, İran'ın bağımsızlığı elinden alındığında bedelinin ne olacağının sorun olduğunu'' belirtti. 
     Hatemi, ABD Başkanı George Bush'u kastederek, ''Onun birazcık aklı varsa İran'ın bağımsızlığını elinden alamayacaklarını bilmelidir ve bunu yapabilirlerse onların ödeyeceği bedel, bizimkinden daha ağır olacaktır'' dedi. 
     Hatemi, ''ABD'nin eksik deneyimi ve yanlış bilgiye sahip olması nedeniyle Irak'ta bulunduğu durumun iç açıcı olmadığını'' da kaydetti. 
     
     İRAN-AB GÖRÜŞMELERİ 
     Hatemi, Avrupalıların İran'ın güvenliği ve barışçı nükleer teknolojiye sahip olması konusunda Tahran yönetimine garanti vermesi halinde, İran'ın da nükleer faaliyetlerinde barışçı amaçlar dışına çıkmayacağına dair garanti vereceğini söyledi. 
     Avrupalıların İran ile yaptığı görüşmelerde herhangi bir kötü niyet beslediğini sanmadığını Hatemi şöyle konuştu 
     ''Avrupalılardan, İran ve dünya gerçeklerini göz önüne alarak görüşmelerde daha ciddi yaklaşım sergilemelerini bekliyoruz. Avrupalılar, ABD'nin baskısı altında karar alacak olursa, bizden daha çok zarar görecektir. Umarız böyle bir şey olmaz. Olursa yolumuza devam ederiz.'' Avrupalılarla yaptıkları görüşmeler konusunda umutsuz olmadıklarını söyleyen Hatemi, ''ne şimdiki hükümetin, ne de gelecekte başka bir hükümetin barışçı nükleer teknolojiye sahip olma hakkından vazgeçeceğini'' belirtti. 
     Hatemi, ''Avrupalılar ve uluslararası toplumla nükleer dosyamız hakkında uzlaşmaya hazırız. Ancak Avrupalılara defalarca barışçı nükleer teknolojiden vazgeçmeyeceğimizi söyledik. Uluslararası Atom Enerjisi Ajansı UAEA da İran'ın nükleer programının barışçı amaçlı olduğunu doğruladı'' dedi. 
     
     HARRAZİ 
     Bu arada Dışişleri Bakanı Kemal Harrazi, İran'ın uranyum zenginleştirme sürecine devam etmeye kararlı olduğunu söyledi. 
     AB'nin üç büyüğü Almanya, İngiltere ve Fransa ile yapılan görüşmelerin, AB'nin İran'ın nükleer silah üretme olasılığı konusundaki kaygılarını ortadan kaldırmak için yapıldığını belirten Harrazi, ''Diğer ülkeler, İran'ın uranyum zenginleştirme programını durduramayacak. İran'ın nükleer silah üretmek gibi bir niyeti bulunmamaktadır'' diye konuştu. 
     İran ile AB arasında yapılan görüşmelerin gelecek ayın ortasında değerlendirileceğini belirten Harrazi, bu değerlendirme olumlu olursa görüşmelerin süreceğini kaydetti. 
     
</TEXT>
</DOC>
