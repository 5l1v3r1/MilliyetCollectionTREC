<DOC>
<DOCNO> 321723 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/yasam/yas02.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Boeing'de aşk depremi 
</HEADLINE>
<TEXT>


Havacılık devi Boeing'in CEO'su, evli ve iki çocuk babası 68 yaşındaki Harry Stonecipher'ın, kadın çalışanıyla aşk yaşadığı iddiası yüzünden işine son verildi 

EKONOMİ SERVİSİ 

'İlkelerimiz uyuşmuyor' 
ABD'Lİ havacılık devi Boeing, şirket CEO'su Harry Stonecipher'ı bir kadın çalışanla ilişkisi olduğu iddiasıyla işten çıkardı. Stonecipher'ın davranışlarının Boeing'in yönetim ilkeleriyle uyuşmadığını açıklayan şirket, yerine geçici olarak Mali İşler Müdürü James Bell'i atadı. 

'CEO, kusursuz olmalı' 
BOEING'DEN yapılan açıklamada, Stonecipher'ın ilişkiye girdiği kadın yöneticinin direkt olarak kendisine bağlı olmadığı belirtildi. "CEO, kusursuz profesyonel ve kişisel davranışlar için gerekli standartları belirlemelidir" diyen Boeing Başkanı Lew Platt, Stonecipher'ın yanlış bir karar verdiğini ve olanların şirketi yönetme becerisini etkileyebileceğini açıkladı. Stonecipher, evli ve 2 çocuk babasıydı. 

2 yıl önce göreve gelmişti 
68 yaşındaki Harry Stonecipher, Boeing'deki CEO'luk görevine Aralık 2003'te getirilmişti. Bir önceki CEO Phil Condit, şirkette yaşanan bir skandalın ardından 2003'te istifa etmişti. Boeing'e, Temmuz 2003'te rakibi Lockheed Martin'den yasadışı şekillerle doküman elde ettiği gerekçesiyle ABD Hava Kuvvetleri'nin uydu fırlatma ihalelerine teklif verme yasağı getirilmişti. 


</TEXT>
</DOC>
