<DOC>
<DOCNO> 331204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur07.html </URL>
<DATE> 2005/04/07/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Turist sayısı 2,5 milyonu geçti 
</HEADLINE>
<TEXT>

     2004 yılını 17.5 milyonluk turist rekoruyla 
     tamamlayan Türk turizmi, bu yıl da iyi bir performans gösteriyor. İlk üç ayda Türkiye'ye gelen turist sayısı, yüzde 30 büyüyerek 2.5 milyonu geçti. Almanya, 602 binle yine ilk sırada yer aldı. Kültür ve Turizm Bakanlığı'nın verilerine göre, mart ayında Türkiye'ye gelen turist sayısı 1 milyon 107 bin 260 olarak gerçekleşti. Turist sayısı, geçen yılın aynı ayına göre yüzde 41.2 arttı. 2003 yılının mart ayında Türkiye 784 bin 107 turisti ağırlamıştı. İLK ÜÇ AY İlk üç ay itibariyle ise turist sayısında yüzde 30'luk artış gözlendi. 2004 yılının ocak-mart döneminde 1 milyon 925 bin 655 olan Türkiye'ye gelen yabancı ziyaretçilerin sayısı, bu yılın eş döneminde 2 milyon 504 bin 29 düzeyine yükseldi. 
     
     ALMANYA YİNE LİDER 

     Almanya, turist sayısında liderliği bırakmıyor. İlk üç ayda Türkiye'ye gelen turistlerin yüzde 24 oranındaki 601 bin 463'lük bölümünü Almanlar oluşturdu. Alman turistlerin sayısı, geçen yıla göre yüzde 29 arttı. 
     Almanya'yı 321 bin 36'yla Bulgaristan, 155 bin 830'la İran izledi. Bulgar turist sayısında yüzde 22.3, İranlı turist sayısında yüzde 75.2 artış gözlendi. 
     Rus turistlerin sayısı yüzde 6.6 artarak 116 bin 574'e, Yunan turist sayısı yüzde 42.2 artarak 105 bin 587'ye, Azeri turist sayısı yüzde 39.3 artarak 84 bin 346'ya, Hollandalı turist sayısı yüzde 1.7 artarak 80 bin 877'ye çıktı. 
     Daha sonra, 71 bin 20 kişiyle Fransa, 69 bin 979'la İngiltere, 62 bin 979'la Gürcistan geldi. 
     
</TEXT>
</DOC>
