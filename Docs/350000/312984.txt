<DOC>
<DOCNO> 312984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sonyas12.html </URL>
<DATE> 2005/02/06/ </DATE>
<TIME> 17.50 </TIME>
<AUTHOR>  </AUTHOR>
<HEADLINE>
Caferiler, Guinness rekorlar Kitabı'na aday... 
</HEADLINE>
<TEXT>

     Zeynebiye Gençlik Tiyatrosu, 700 kişinin rol aldığı ''Mazlumun Dini Sorulmaz'' adlı oyunla ''en çok oyuncunun yer aldığı açık hava gösterisi'' dalında Guinness Rekorlar Kitabı'na aday oldu. 
     Halkalı'daki Aşura Meydanı'nda, Hilal Mahmudoğlu Hasanov ile Kasım Alcan'ın yönetmenliğini yaptığı ve 700 amatör oyuncunun rol aldığı oyunun provası, 350 metrekarelik doğal kum sahnede elverişsiz hava koşullarına rağmen gerçekleştirildi. 
     Hazreti Hüseyin'in Kerbela'da şehit edilişini anlatan oyunun provasını, Guinness Türkiye Temsilcisi ve İTÜ Maden Fakültesi Öğretim Üyesi Prof.Dr. Orhan Kural da izledi. 
     Kural, Zeynebiye Gençlik Tiyatrosu'nun daha önce kendilerine ''dünyanın en çok oyuncunun yer aldığı ve en çok seyircinin izlediği gösteri'' alanlarında başvuru yapıldığını, ancak en çok seyirciye sahip oyun rekorunun, 3 milyon kişi ile Çin Halk Cumhuriyeti'nde kırıldığını söyledi. 
     Başvurunun sadece, ''en çok oyuncunun yer aldığı açık hava gösterisi'' dalında değerlendirmeye alındığını kaydeden Kural, oyunun sahneleneceği 19 Şubat Cumartesi günkü Kerbela töreninden sonra değerlendirmeye alınacağını kaydetti. 
     
</TEXT>
</DOC>
