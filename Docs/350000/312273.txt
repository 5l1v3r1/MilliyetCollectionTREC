<DOC>
<DOCNO> 312273 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/sazak.html </URL>
<DATE> 2005/02/04/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
AB, Kıbrıs, Irak 
</HEADLINE>
<TEXT>


Dış politikada, Irak, Kıbrıs ve AB eksenli yoğun bir gündem oluştu. Irak'taki seçimlerin ardından 'Kerkük'ün statüsü' nedeniyle Ankara'da gözlenen kaygılar, Milli Güvenlik Kurulu'nun 25 Şubat toplantısında ele alınacak. 
Hafta sonu, ABD'nin yeni Dışişleri Bakanı Condoleezza Rice, Ortadoğu turu çerçevesinde Türkiye'yi de ziyaret edecek. 
Kuzey Irak'taki Kürt liderlerin 'bağımsızlık' söylemi, Sünni Arapları dışlayan seçimlerin, Irak'ın toprak bütünlüğünü tehdit etmesi karşısında Başbakan Tayyip Erdoğan'ın ABD'ye yönelik mesajı, Washington'la ilişkileri geriyor. Bu arada AB ilişkilerinde Kıbrıs Cumhuriyeti'nin 'de facto' tanınması anlamına gelecek Ankara Anlaşması'nın 10 yeni üyeyle 'parafe' edilmesi de hükümeti zorlayacak. 
AB Komisyonu, şubat sonuna kadar anlaşmanın 'parafe' edilmesi isteğini açıkladı. 
Hükümete göre bu durum, Güney Kıbrıs'ın 'tanınması' anlamına gelmeyecek. Ankara'nın hazırlığı, 2005 Ekim'inde AB ile müzakereler başlamadan önce KKTC'nin haklarını, özellikle limanların statüsünü güvence altına alacak bir protokol çerçevesinde anlaşmayı 'parafe' etmekten yanaydı. Ancak bu takvimi 'erken'e çekmeye çalışıyor. 
Sürpriz biçimde şubat sonuna kadar 'imza' sorununun aşılması beklentisi ortaya atıldı. 
Anlaşmanın tarafı Türkiye Cumhuriyeti de olsa, KKTC'de önümüzdeki aylarda iki büyük seçim var. 
20 Şubat'ta genel seçim yapılacak ve yeni siyasi iktidar ortaya çıkacak. 17 Nisan'da ise cumhurbaşkanlığı seçimi yapılacak. Rauf Denktaş aday olmayacağını ilan etti, aktif siyaseti noktalıyor. Kıbrıs'ta çözümden yana lider konumundaki Mehmet Ali Talat'ın cumhurbaşkanlığına giden yolda önce 20 Şubat'taki seçimleri kazanması, en azından önde çıkması gerekiyor. 
KKTC Başbakanı Mehmet Ali Talat dün Milliyet'in konuğuydu. 
Referandumdan çıkan yüzde 65 'evet' oylarına da güvenerek, seçimde yüzde 40'ın üzerinde oy alma umudunu dile getirdi. Bu aynı zamanda, 'barış' blokuna da verilecek destek anlamına gelecekti. 
Mehmet Ali Talat, AB sürecinde, Kıbrıs'ta çözüm ve birleşmeyi savunuyor. Şubatta bir zorunluluk olmasa da hazirana kadar Ankara Anlaşması'nın 10 yeni üyeye teşmilinin 'parafe edilmesi'nden yana gözüküyor. 
Ekimdeki AB müzakerelerine Kıbrıs'ta çözümle gidilmesinin Türkiye'nin çıkarına olduğunu savunuyor. Zaten Kıbrıs'ta uzlaşma olmadan, AB ile müzakerelere başlanması zor. Brüksel, Ankara'nın 'tarama sürecinin daha önce başlaması' isteğine yanaşmıyor. Tarama, müzakerelerin başlaması anlamına geliyor. 
Ankara, Kuzey Irak ve Kerkük nedeniyle ABD, Kıbrıs nedeniyle AB ile ters düşme noktasında. Hükümeti zorlu bir dış politika gündemi bekliyor. 



</TEXT>
</DOC>
