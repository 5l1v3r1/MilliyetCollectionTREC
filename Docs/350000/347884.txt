<DOC>
<DOCNO> 347884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonsiy35.html </URL>
<DATE> 2005/06/01/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Ankara, Ermenistan'dan jest istedi 
</HEADLINE>
<TEXT>

     Ermenistan Cumhurbaşkanı Robert Koçaryan’ın cevabi mektubuna ilişkin değerlendirmenin sürdüğü bildirildi. Dışişleri Sözcüsü Namık Tan, Türkiye ile Ermenistan arasındaki ilişkilerin askıya alınmasının söz konusu olmadığını belirterek "Ancak Ermeni tarafından gelebilecek olumlu açıklamaların ve jestlerin değerlendirmelerimizi etkileyebileceği ortadadır" dedi. 
     Dışişleri Sözcüsü Namık Tan, haftalık olağan basın toplantısında Ermenistan Cumhurbaşkanı Robert Koçaryan’ın Başbakan Recep Tayyip Erdoğan’a gönderdiği cevabi mektup konusundaki değerlendirmelerin sona erip etmediği sorusu üzerine değerlendirmelerin sürdüğünü söyledi. 
     Başbakan Erdoğan’ın 13 Nisan’da Koçaryan’a gönderdiği mektupta 1915 dönemine ait olayların aydınlatılması için tarihçi ve 
     uzmanlardan oluşan bir grup tarafından tüm arşivlerin araştırılmasını, çıkacak sonucun uluslararası kamuoyuna açıklanmasını önerdiğini anımsatan Tan, Koçaryan’ın da 25 Nisan’da gönderdiği cevabi mektupta ise tüm sorunları çözmek için uluslar arası bir komisyonun toplanması önerisini yaptığını anımsattı. Namık Tan, Türkiye’nin Koçaryan’ın mektubunu "olumlu bir bakış açışı" ile kapsamlı bir biçimde değerlendirdiğini daha önce ifade ettiğini kaydederek "Bu aşamada değerlendirmemizin sürdüğünü söyleyebilirim. Bu açıklamamız tutumuzu yansıtmaktadır. Bu değerlendirmeler sonuçlandığında kamuoyuna bilgi verilecektir" dedi. Türkiye ile Ermenistan arasındaki ilişkilerin askıya alındığı yolundaki haberlere de değinen Tan, "İlişkilerin askıya alınması diye bir şey zaten söz konusu olamaz. Ancak Ermeni tarafından gelebilecek olumlu açıklamaların ve jestlerin değerlendirmelerimizi etkileyebileceği ortadadır. Tan, bu açıklamaların ve jestlerin ne olduğu sorusunu yanıtlarken Ermenistan’ın bu konuda atması gereken adımlar ve bulunması gereken açılımların bilindiğini belirtmekle yetindi. 
     
</TEXT>
</DOC>
