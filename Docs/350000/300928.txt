<DOC>
<DOCNO> 300928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/son/sontur07.html </URL>
<DATE> 2004/12/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bakan Şahin, şantözün dekoltesinden rahatsız oldu 
</HEADLINE>
<TEXT>

     
     Oktay ENSARİ DENİZLİ, DHA 

     

BAŞBAKAN Yardımcısı ve Spordan Sorumlu Devlet Bakan Mehmet Ali Şahin, TSYD'nin 42'nci Yıl Spor Zirvesi için geldiği Denizli'de, katıldığı gala yemeğinde, dekolte kıyafet giyen şantöz Merve'nin hareketleri ve sözleri karşısında utandı. 
     TSYD tarafından Pamukkale Colossae Otel'de düzenlenen eğitim seminerini onur konuğu olan ve Denizli Valiliği tarafından düzenlenen gala gecesine katılan Spordan Sorumlu Devlet Bakanı Mehmet Ali Şahin, kendisini utandıran bir sürprizle karşılaştı. 
     Gala gecesinde sahneye çıkan siyah lame iri pullarla süslü, dekolte kıyafetiyle firikik veren şantöz Merve, sahneye çıkar çıkmaz protokol masasının önüne geldi. Protokoldekilerden kendisine eşlik etmelerini isteyen şantöz Merve, Bakan Şahin'i tanımadı. 
     Bakan Şahin, bu sırada başını öne eğerek sanatçıyı izlememeye ve gözgöze gelmemeye çalıştı. Şantöz Merve, masadan uzaklaşır uzaklaşmaz, Bakan Şahin ve yanındakiler yemekten kalkıp otelin bar bölümünde, şömine önünde oturup sohbetlerini sürdürmeyi tercih etti. 
     Protokol masasının boşaldığını gören şantöz Merve, "Masadakilere ne oldu Ben size kapıyı tutun, kaçırmayın bunları demedim mi '' diye çıkıştı. Bakan Şahin'in ayrılmasından sonra programını sürdürdü. 
     
</TEXT>
</DOC>
