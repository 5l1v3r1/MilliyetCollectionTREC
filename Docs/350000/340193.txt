<DOC>
<DOCNO> 340193 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonsiy18.html </URL>
<DATE> 2005/05/06/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Yusuf Bozkurt Özal’ın Süleymaniye Camii’ne defnine iptale onama 
</HEADLINE>
<TEXT>

     Danıştay İdari Dava Daireleri Kurulu, Yusuf Bozkurt Özal’ın Süleymaniye Camii Haziresi’ne defnine ilişkin Bakanlar Kurulu işlemini iptal eden Danıştay 10. Daire kararını onadı. 
     AA muhabirinin aldığı bilgiye göre, Kurul, Başkanlığın, 10 Daire’nin verdiği iptal kararına karşı yaptığı temyiz başvurusunu sonuçlandırdı. 
     Kurul, temyiz istemini reddederek, 10. Daire kararını oybirliğiyle onadı. 
     Başbakanlığın bundan sonra olağanüstü kanun yolu olarak bilinen "karar düzeltme" isteminde bulunma hakkı var. Karar düzeltme istemini de yine İdari Dava Daireleri Kurulu karara bağlayacak. 
     Avukat Tezcan Çakır, Yusuf Bozkurt Özal’ın Süleymaniye Camii Haziresi’ne defnine ilişkin 9 Ocak 2001 tarihli Bakanlar Kurulu kararının iptali istemiyle dava açmış, Danıştay 10. Dairesi, söz konusu Bakanlar Kurulu kararını oybirliği ile iptal etmişti. 
     10. Daire, defin kararının yasalara uygun olmadığını belirtmişti. 
     Yusuf Bozkurt Özal’ın mezarının bulunduğu yerde, Kanuni Sultan Süleyman ve Hürrem Sultan’ın türbelerinin yanı sıra Yusuf Bozkurt Özal’ın annesi Hafize Özal ile Muhammed Zait Kotku’nun mezarları da yer alıyor. 
     Hafize Özal’ın Süleymaniye Camii haziresine defni de Bakanlar Kurulu Kararı ile gerçekleştirilmişti. Danıştay 10. Dairesi, o zaman bu kararın iptali istemiyle açılan davayı "ehliyet yönünden" reddetmişti. 
     
</TEXT>
</DOC>
