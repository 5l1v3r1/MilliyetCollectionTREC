<DOC>
<DOCNO> 300181 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sondun38.html </URL>
<DATE> 2004/12/23/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Talat Annan Planı'nın üçüncü versiyonu kabul edilemez 
</HEADLINE>
<TEXT>

     Züleyha Karaman bildiriyor 

KKTC Başbakanı Mehmet Ali Talat, ''Annan planının üçüncü versiyonunun müzakere zemini olarak kabul edilmesinin mümkün olmadığını'' söyledi. 
     Rum yönetimini bu yöndeki tavrı nedeniyle eleştiren ve bunu ''zaman kazanmaya yönelik gayri ciddi bir tutum'' olarak nitelendiren Başbakan Talat, '' Annan planının kaçıncı versiyonu gündemdedir gibi bir tartışmaya girmek kadar saçma ve mantık dışı bir tutum olamaz. Bu tamamen gündem saptırmaya yöneliktir. Bu oyuna ne biz, ne Türkiye, ne de dünya gelmeyecektir'' dedi. 
     Başbakan Talat, Türk Ajansı Kıbrıs'a TAK yaptığı açıklamada, Rum yönetimi lideri Tasos Papadopulos'un, ''Annan planının üçüncü versiyonunu görüşürüm'' diyeceğine, ne istediğini ortaya koyması ve bunu BM Genel Sekreteri Kofi Annan'a bildirmesi gerektiğini belirterek, şunları söyledi 
     ''Papadopulos'un önerilerini toplu halde hazırlayıp, 'ben bunu kabul edebilirim' diye BM Genel Sekreteri'nin önüne koyması gerekir, uluslararası toplumun önüne koyması gerekir ve bize sunması gerekir.'' ''Müzakerelerin bir takvime bağlı olması ve müzakerelerde BM Genel Sekreteri'nin hakemliğinin şart olması gerektiğini'' kaydeden Talat, şöyle konuştu 
     ''Elbette ki takvimle elbette ki zamanla bağlıyız. Sonsuza kadar Papadopulos'un müzakere etmesini beklemek ve bu kez de Papadopulos'un Kıbrıs sorununu sonsuza kadar sürüncemede tutma politikasına biz alet olamayız. Müzakerelerin tarihi belirlenmeli, ne güne kadar yapılacağı belirlenmeli, ne gün referandum yapılacağı belirlenmeli ve o güne gelinceye kadar olan süre içerisinde de her şey bitirildikten sonra referanduma sunulabilmeli.'' Rum yönetiminin Kıbrıs sorununun çözümünü sürüncemede bırakma oyunu oynamaya çalıştığına işaret eden Talat, Papadopulos'un, ''BM Genel Sekreteri'nin hakemliğini, takvimi, Kıbrıs sorununun Türkiye'nin üyelik sürecine başlama tarihine bağlanmasını ve üzerinde anlaşma sağlanmamış bir çözümü referanduma götürmeyi kabul etmeyeceği'' yolunda dün Rum Ulusal Konseyi'nde yaptığı açıklamalara atıfta bulunarak, şöyle devam etti 
     ''Öyle Rum sözcü yada bilmem kimin sözüyle 'Annan Planı'nın üçüncü versiyonunu görüşmeye hazırım, görüşürüm ama hakemlik kabul etmem, zaman kabul etmem, süre kabul etmem, herhangi bir bölümünü kabul etmiyorsam oya koymam' gibi sözler söyleyerek, gündem saptırma oyununa gelmeyiz. 
     Rum tarafının, 'müzakerelere üçüncü versiyonla başlarım. Ama yine Kıbrıs sorununu çözmem' tutumuna dünyanın rağbet edeceğini sanmıyorum.'' 
     
     ''ANNAN OYALANACAK DURUMDA DEĞİL'' 
     Annan'ın, taraflardan sorunun çözümünde ciddiyet ve uzlaşma beklediğini ifade eden Başbakan Talat, ''Annan'ın Papadopulos'un oyunuyla oyalanacak durumda olmadığını'' belirterek, şöyle konuştu 
     ''BM Genel Sekreteri, planının versiyonları arasında tercih yapmak ya da geriye dönmek, ileriye gitmek gibi bir Papadopulos oyunuyla oyalanacak durumda değildir diye düşünüyorum. Rum tarafının tutumu gayri ciddidir, zaman kazanmaya yöneliktir. Zaten müzakerelerde zaman sınırı kabul etmeyeceğini de söyleyen Papadopulos, Kıbrıs Türkünü, Türkiye'nin Avrupa Birliği süreci içerisinde kendisine yama yapma politikası gütmektedir. Bu oyuna ne biz, ne Türkiye ne de dünya gelmeyecektir.'' Rum tarafının, Kıbrıs sorununun çözümünde uzlaşmaz tutum içinde olmayı sürdürdüğünü belirten ve 24 Nisanda yapılan referandumdan bugüne kadar hiçbir olumlu girişimde bulunmadığına işaret eden Talat, şunları söyledi 
     ''Annan Planı'nın üçüncü versiyonuyla beşinci versiyonu arasındaki fark son derece sınırlıdır. Rum tarafı ciddi olsaydı, ne istediğini, reddettiği günden bugüne kadar bütünlüklü olarak hazırlayıp, sunabilirdi. Bunu yapmadı. Şimdi bu, dünya ve bizimle oynadıkları yeni bir oyundur, yeni bir alay etmedir. Dolayısıyla somut olmak zorundadırlar. Somut öneriler yapmak zorundadırlar.'' KKTC Başbakanı Talat, BM Genel Sekreteri Annan'ın çözüm sürecine angaje edileceği adımların atılmasının gerekli olduğunu kaydetti. 
     
</TEXT>
</DOC>
