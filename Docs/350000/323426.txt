<DOC>
<DOCNO> 323426 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonsiy08.html </URL>
<DATE> 2005/03/13/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
"Kudüs Gecesi" AİHM'de karara bağlanacak... 
</HEADLINE>
<TEXT>

     Ankara Sincan'da, 1997 yılındaki Kudüs Gecesi'ni düzenleyen ve çeşitli cezalara çarptırılan Nurettin Şirin, Hüseyin Avni Yazıcıoğlu, Duran Özdemir ve Osman Özüpek'in davaları, Avrupa İnsan Hakları Mahkemesi'nde AİHM bu hafta karara bağlanacak. 
     AİHM'nin 15 Mart Salı günü ele alacağı Kudüs Gecesi davasında, iddia sahipleri Nurettin Şirin, Hüseyin Avni Yazıcığolu, Duran Özdemir ve Osman Özüpek, 1997 yılında Sincan'da düzenledikleri gece nedeniyle çeşitli cezalara çarptırılmışlardı. Ankara Devlet Güvenlik Mahkemesi tarafından yargılanan şikayetçiler, adil ve tarafsız yargılanmadıklarını öne sürdüler. Şikayet sahiplerinden Kılınç ve Şirin, Avrupa İnsan Hakları Sözleşmesi'nin Adil Yargılama Hakkı'nı düzenleyen 6'ncı maddesinin "Savunmasını hazırlamak için gerekli zamana ve kolaylıklara sahip olmak" ibaresini de şikayetlerine dayanak olarak gösterdi. 
     AİHM, aynı gün 1992 yılında iki gazetede yayımlanan, "Türkiye'nin Kürt sorununu ele alış biçimini" eleştiren ve Leyla Zana ile Hatip Dicle'nin de bulunduğu bir heyet tarafından hazırlanan açıklamaya ilişin olarak çeşitli cezalar alan 5 kişinin davasını sonlandıracak. 
     Başvuru sahibi beş avukat, Diyarbakır Devlet Güvenlik Mahkemesi'nin kendilerini adil, tarafsız ve bağımsız yargılamadığı gerekçesiyle AİHM'ye gitti. 
     Mahkeme, 17 Mart Perşembe günü ise, yargısız infaz, gazete toplatma ve kayıp şikayetlerine ilişkin olarak Türkiye aleyhinde açılan üç ayrı davayı daha karara bağlayacak. 

ANKA 
     
</TEXT>
</DOC>
