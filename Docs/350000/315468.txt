<DOC>
<DOCNO> 315468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo10.html </URL>
<DATE> 2005/02/15/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mehmet Okur 6 sayı attı, Jazz Phoenix Suns'a 136-128 yenildi... 
</HEADLINE>
<TEXT>

     ABD Profesyonel Basketbol Ligi'ne NBA bu sabaha karşı yapılan 5 maçla devam edildi. 
     Mehmet Okur'un takımı Utah Jazz, deplasmanda bu sezon ligin en fazla galibiyet alan takımı Phoenix Suns karşısında 136-128 yenilmekten kurtulamadı. 
     Mehmet Okur, ilk 5'te başladığı ve 18 dakika forma giydiği mücadelede 6 sayı ve 1 asistlik performansıyla maçın skoruna fazla bir katkı yapamadı. 
     Okur, 6 kez denediği 2 sayılık atışlardan 1'ini, 4 serbest atıştan 4'ünü sayıya çevirerek maçı tamamladı. 
     Son 4 maçından 3'ünü kaybeden Jazz'da 6 oyuncu çift haneli rakamlara ulaşırken, 22 sayı atan Raja Bell ve 20 sayı ve 11 ribauntla double-double yapan Howard Eisley, takımlarına galibiyeti getiremediler. Jazz'ın en önemli oyuncularından Carlos Boozer ve Andrei Krilenko, sakatlanarak, maçı yarıda bırakmak zorunda kaldılar. 
     Batı Konferansı Pasifik Grubu'nun lideri Phoenix Suns, ligdeki 41. galibiyetini alarak, sezonun en çok galibiyet alan takımı sıralamasında birinciliğe yükseldi. 
     Suns'ta 42 sayı ve 12 ribauntla double-double yaparak, maçın en skorer oyuncusu olan Amare Stoudemire ve rakip potaya 22 sayı gönderen Quentin Richardson, galibiyeti getiren oyunculardı. 
     All-Star kadrosuna seçilen Kanadalı oyun kurucu Steve Nash ise 19 sayı ve 18 asistlik performansıyla göz doldurdu. 
     
     ZAZA, 4 SAYIYLA OYNADI 

     Doğu Konferansı Merkez Grubu'nda son sırada yer alan Milwaukee Bucks'un deplasmanda Detroit Pistons'a 107-83 yenildiği maçta Gürcü asıllı Türk vatandaşı Zaza Pachulia, 4 sayıyla oynadı. 
     Sonradan oyuna dahil olan ve 14 dakika forma şansı bulan Zaza, 3 kez denediği 2 sayılık atışlardan 2'sinde isabet bulurken, 8 de ribaunt almayı başardı. 
     Bucks'ta 18 sayıyla maçı tamamlayan Erick Strickland, takımının en skorer oyuncusu oldu ancak o da diğer oyuncular gibi yenilgiyi engelleyemedi. 
     Geçen yılın şampiyonu Detroit Pistons'ta ise 6 oyuncu çift haneli rakamlara ulaştı. Rasheed Wallace'ın 17 sayı ve 10 ribaunt, Chasuncey Billsups'ın ise 17 sayılık performansları takımlarını galibiyete taşıdı. 
     Ligde günün diğer karşılaşmalarında Portland Trail Blazer, Charlotte Bobcats'i 80-77, Philadelphia 76'ers, New York Kniks'i 106-105 ve New Orleans Hornets, Washington Wizards'ı 98-96 yenmeyi başardı. 
     
</TEXT>
</DOC>
