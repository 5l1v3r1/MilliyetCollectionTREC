<DOC>
<DOCNO> 334005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy16.html </URL>
<DATE> 2005/04/16/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Çelik YÖK yasasının engelleyenler ülkeye en büyük kötülüğü yapıyor 
</HEADLINE>
<TEXT>

     Milli Eğitim Bakanı Hüseyin Çelik, ''Bugün YÖK Yasası önünde büyük bir engel teşkil eden insanlar, bence bu ülkeye en büyük kötülüğü yapan insanlar oldular'' dedi. 
     Bakan Çelik, Bahçeşehir Üniversitesi'nin ''Siyaset ve Liderlik Okulu'' programı çerçevesinde Conrad Oteli'nde ''Türkiye'nin Eğitim Politikaları'' konulu konferans verdi. 
     Konuşmasından sonra katılımcıların sorularını yanıtlayan Çelik, ''Üniversitelere hazırlık için öğrencilerin dershanelere gitmesinin önüne geçmek amacıyla bir sistem kurulacak mı '' sorusu üzerine, Türkiye'de dershaneciliğin patlamasının en temel nedenlerinden birinin lisede okutulan derslerin müfredatı ile üniversite sınavında sorulan soruların birbiriyle örtüşmemesi olduğunu söyledi. 
     Çelik, ''Maalesef üniversite sınavında ne tür sorular sorulması gerektiğine karar veren Milli Eğitim Bakanlığı değil. Bunun kapsamının ne olup olmadığına da biz karar veremiyoruz'' dedi. 
     Dershanelerin ise ÖSS'de çıkan sorular paralelinde eğitim verdiğine işaret eden Bakan Çelik, sözlerini şöyle sürdürdü 
     ''O zaman siz de bırakın dersleri, üniversite sınavı paralelinde eğitim yapın... Böyle bir komedi yeryüzünde yok. Bugün YÖK Yasası önünde büyük bir engel teşkil eden insanlar, bence bu ülkeye en büyük kötülüğü yapan insanlar oldular. Bugün yükseköğretim mevzuatı, maalesef böyle bir sonuç doğuruyor. Eğer dershanelerin patlama düzeninden kurtulmasını istiyorsak, üniversite sınavında çıkan sorular ile lise müfredatını mutlaka örtüştürmemiz lazım.'' 
     
     ''YENİ ÜNİVERSİTE AÇMADAN...'' 

     Milli Eğitim Bakanı Çelik, ''Türkiye'deki üniversitelerin sayısı çoğaltılacak mı '' sorusu üzerine de, Türkiye'de 'ü devlet, 24'ü vakıf olmak üzere 77 üniversite olduğunu hatırlatarak, 77 üniversitenin de 40 vilayete dağılmış durumda bulunduğunu söyledi. 
     Geriye kalan 41 ilin bir kısmında üniversitelere bağlı yüksekokul, meslek okulu veya fakülte bulunduğunu anlatan Çelik, şunları kaydetti 
     ''Yeni üniversite açmadan, altyapısı olan, yani üniversitesi olmayan, ancak üniversitelere bağlı yüksekokul veya fakülteleri olan illerde, mesela Çorum'da rektörlük birimlerini oluşturacağız. Onlara akademik ve idari kadro vereceğiz. Bunların müstakil bütçeleri de olacak ve kendi ayakları üzerine durarak yollarına devam edecekler. Popülizm yapsak 41 ilde üniversite açmamız lazım. Ama bugünkü şartlarda Şırnak, Mardin, Iğdır ve Ardahan'da üniversite açmak mümkün değil.'' Çelik, Türkiye'nin 70 bin öğrencisinin yurtdışında eğitim gördüğünü dile getirerek, Kırgızistan, Moldavya, İngiltere ve ABD'nin yanı sıra 18-19 bin ile de en çok KKTC'de olmak üzere birçok ülkede Türk öğrenci bulunduğunu anlattı. 
     
     ''ÜNİVERSİTEYİ POLİTİZE ETMEMEMİZ LAZIM'' 

     ''Üniversitelere yeterince bütçe ayırmadıklarına'' dair bazı eleştiriler olduğunu kaydeden Hüseyin Çelik, devlet üniversitelerine geçen yıl verilen bütçedeki artış oranının yüzde 41.5 olduğunu, buna karşılık bakanlıkların artış oranının ise yüzde 10-15 civarında bulunduğunu vurguladı. 
     Çelik, 2005 bütçesinde TÜBİTAK'ın araştırma fonuna 450 trilyon lira ayrıldığını ve TÜBİTAK'ın bütçesinin 40 kat artırıldığını belirterek, sözlerini şöyle sürdürdü 
     'Üniversite öğretim üyesi arkadaşlarıma söylüyorum Hükümet mensuplarına laf yetiştirme çabasında olmayın. Eğer siyaset yapmak istiyorsanız sırtınızdaki cüppenizi çıkartın benim gibi, çıkın halkın karşısına. Desteğinizi alın, milletvekili olun. Üniversite bilim yapacak, araştırma yapacak. Bir bakıyorum bir üniversiteden bir ses yükseliyor, tamamen siyasi söylem. Üniversiteyi politize etmememiz lazım.'' 
     
     ''ÇOK NADİR RASTLANABİLECEK OLAYLAR'' 

     Milli Eğitim Bakanı Hüseyin Çelik, konferanstan sonra da gazetecilerin ''Okullarda şiddet olayları tırmanıyor mu Bu konuda alınan önlemler var mı '' sorularına şu karşılığı verdi 
     ''Aslında okullarımızda ürkeceğimiz sistematik bir şiddet meselesi yoktur. 'Okullarda yaygın bir şiddet varmış' gibi bunu kamuoyuna duyurmanın yanlış olduğunu düşünüyorum. 'Okullarda sanki şiddet varmış, yaygınmış, her tarafta her gün olabilen normal olaylarmış' gibi kamuoyuna yayın yapılmasını doğru bulmuyorum. Bunlar, çok nadir rastlanabilecek olaylardır. Bunlar tabii ki bizim istemediğimiz nahoş durumlardır. Biz şiddeti ve her türlü olumsuzluğu okullarımızın uzağında tutmak için büyük bir gayret içindeyiz. Ama bütün bu olumsuzlukların yaşanmaması için arkadaşlarımızı pazartesi gününden itibaren bir kez daha uyaracağız.'' Türkiye'de 20 milyonluk bir öğrenci kitlesi olduğunu vurgulayan Çelik, ''20 milyonluk bir öğrenci kitlesi içinde zaman zaman bu tür anormal durumlar ortaya çıkabilir. Çocuklarımız çantalarında bıçakla vesaire okula gitmişler... 10 bin çocuktan birisinde böyle bir şey olmuş. Maçlarda da bu tür olumsuzluklarla karşılaşabiliyoruz'' dedi. 
     Çelik, ''Köy Enstitülerini bugün diriltmekten söz etmek, maziye takılıp kalmaktır'' dedi. 
     Bakan Çelik, Bahçeşehir Üniversitesi'nin ''Siyaset ve Liderlik Okulu'' programı çerçevesinde Conrad Oteli'nde ''Türkiye'nin Eğitim Politikaları'' konulu konferans verdi. 
     Türk milli eğitiminin yine en büyük sorun olduğuna işaret eden Çelik, hükümet olarak 2 yıldan beri en büyük bütçeyi eğitime ayırdıklarını söyledi. 
     Çelik, eğitimin teknolojik altyapısını yenilediklerini, 48 bin yeni derslik inşa ettiklerini, eğitime 72 bin ekstra kadro ayırdıklarını anlatarak, ayrıca okullaşma oranının artırılmasına, öğretmen kalitesinin yükseltilmesine ve yeni bir rehberlik sisteminin kurulmasına çalıştıklarını kaydetti. 
     1940'lı yılların şartlarında doğan Köy Enstitülerinden alınacak çok ders ve tecrübe olduğunu vurgulayan Çelik, 1940'lı yıllardan hala çıkamayanların ise kendisine ''Köy Enstitülerini ne zaman kuracağını'' sorduklarını bildirdi. 
     O dönemlerde Türk toplumunun yüzde 85'inin köylü olduğunu ifade eden Çelik, ''Hiçbir zaman kurmayacağım. Köy Enstitülerini bugün diriltmekten söz etmek, maziye takılıp kalmaktır. Bugün farklı şeyler var, dünyada çok farklı modeller var. Onları görmemezlikten gelemezsiniz'' dedi. 
     Hüseyin Çelik, Türkiye'de ezberci, bazı şeyleri peşin olarak kabul ettirmeye dayalı bir sistem olduğunu belirterek, ''Biz bunu değiştireceğiz dedik. Sorgulayan, analiz ve sentez yapabilen, muhakeme gücü olan, kendisine bu fırsat verilen, öğretmen değil öğrenci merkezli bir eğitim olmak üzere ilköğretim müfredatını dizayn ettik. Ortaöğretim müfredatını da bu mantıkla hazırlıyoruz'' diye konuştu. 
     
     DEMOKRATİK CUMHURİYET... 

     Milli Eğitim Bakanı Çelik, ''Cumhuriyetin esas sıkıntısının demokratik bir cumhuriyet olamamaktan kaynaklandığını'' ifade ederek, ''Cumhuriyeti bize hep demokrasi diye yutturmuşlar, alakası yok. Anayasa'da, 'TC Devleti demokratik laik sosyal bir hukuk devletidir' ifadesi yer alıyor. Ama sadece demokratik sıfatını başa getirmekle bu olmuyor'' dedi. 
     ''Türk siyasetinin esas hedefinin, bugün bürokratik görünüm arz eden cumhuriyeti demokratik cumhuriyet yapmak olması gerektiğini'' vurgulayan Çelik, bunun aynı zamanda AK Parti'nin kuruluş sebeplerinden biri olduğunu söyledi. 
     Çelik, ''Avrupa Birliği AB çabamız da aslında buna hizmettir. Sadece ekonomik maddi, refah değil. Cumhuriyetimizin gerçek manada demokratik bir cumhuriyet olması lazım. Bunu bütün eğitim müfredatlarına sindirmemiz lazım'' dedi. 
     Bakan Çelik, demokrasiyi küçük yaşlardan itibaren çocuklara benimsetmek için TBMM Başkanlığı ile birlikte ''Okul Meclisleri ve Demokrasi Eğitimi'' projesini başlattıklarını bildirdi. 
     ''21. dönemde yapılan anketlerde, TBMM'nin saygınlık ve güvenilirlik açısından en altlarda olan bir kurum olduğunun ortaya çıktığını'' anlatan Çelik, ''Türkiye'de 22. dönemde, özellikle siyasi istikrar sağlandıktan sonra hem TBMM'nin, hem siyasi partilerin, dolayısıyla siyaset kurumunun itibarı yukarıya doğru çıkmıştır'' diye konuştu. 
     
</TEXT>
</DOC>
