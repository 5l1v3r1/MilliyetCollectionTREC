<DOC>
<DOCNO> 302975 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun19.html </URL>
<DATE> 2005/01/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Annan'a gizli brifing 
</HEADLINE>
<TEXT>

     Amerikan yönetimi ile sorunları bulunan BM Genel Sekreteri Kofi Annan'a, kendisini destekleyen Amerikalı emekli dış politika uzmanlarının gizli bir brifing verdiği bildirildi. 
     New York Times gazetesinin haberine göre, brifinge katılan ve isminin açıklanmasını istemeyen bir kaynak, 5 Aralık'ta ABD'nin eski Büyükelçisi ve Bosna barışının mimarı Richard Holbrooke'un Manhattan'daki evinde yapılan gizli toplantının amacının, ''Kofi Annan'ı kurtarmak ve BM'nin yardımına koşmak'' olduğunu belirtti. 
     Katılımcıların hepsinin Amerikalı olduğu ve BM ile Annan'ı destekledikleri belirtilirken, toplantıda konuşulanların ayrıntıları verilmedi, sadece Annan'a ''gizli tavsiyelerde'' bulunulduğu kaydedildi. 
     BM'nin durumunun güçlendirilmesi ve ABD ile ilişkilerinin düzeltilmesi konusunda Annan'a tavsiyelerde bulunulan toplantıda, BM yönetimindeki değişiklik konusu da ele alındı. 
     Toplantının, Amerikan yönetimi ve özellikle Cumhuriyetçilerin muhafazakar kesiminin Annan'ın istifasını istediği, Genel Sekreter'in Petrol Karşılığı Gıda programında yolsuzluk soruşturması, Kongo'da BM askerlerinin tecavüz ve ihlalleri ile BM sendikasında hakkında verilen güvensizlik önergesi nedeniyle zayıfladığı bir dönemde yapılmasının önemine işaret ediliyor. 
     New York Times gazetesi, Amerikalı uzmanlar grubunun Annan yönetiminde son iki yılda ortaya çıkan zayıflığın, Genel Sekreter'in ilk dört yılında ortaya koyduğu başarıları silme ve görevinin kalan iki yılını da tehdit etmesinden endişe ettiklerini yazdı. 
     Toplantıda Annan'ın önerileri sessizce dinlediği ve kendisini savunma gayreti içinde bulunmadığı belirtildi. 
     BM Genel Sekreteri Annan'ın bugün, geçen ay istifa eden Özel Kalemi İkbal Rıza'nın yerine BM Kalkınma Programı'nın Başkanı Mark Mallach Brown'ı getirdiğini açıklaması bekleniyor. 
     
</TEXT>
</DOC>
