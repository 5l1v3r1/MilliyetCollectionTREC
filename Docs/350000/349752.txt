<DOC>
<DOCNO> 349752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo34.html </URL>
<DATE> 2005/06/07/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Gaziantepspor'da kongre kararı... 
</HEADLINE>
<TEXT>

     Gaziantepspor Kulübü Başkanı Celal Doğan, Gaziantepspor’u ligde kalıcı ve başarılı kılacak bir bütçe yapacak, güven telkin eden bir yönetime görevi devretmeye hazır olduklarını, aksi takdirde Gaziantepspor’un sahipsiz kalmayacağını kaydetti. 
     Doğan, bugün gerçekleştirilen yönetim kurulu toplantısının ardından yaptığı yazılı açıklamada, Gaziantepspor Kulübü Yönetim Kurulu üyelerinin kendi imkanlarını zorlayarak Gaziantepspor’u götürmeye gayret ettiğini söyledi. 
     Ligde kalıcı ve başarılı olmanın ciddi bütçelere bağlı olduğunu ifade eden Doğan, şöyle konuştu 
     "Dün de bugün de hiçbir kuruluştan Gaziantepspor’a katkı sağlanmamıştır. Yarın da sağlanacağı kanaatinde değiliz. Yönetim kurulumuz olağan kongrenin 23 Haziran 2005’te, çoğunluk sağlanamadığı takdirde, 30 Haziran 2005’te yapılmasını kararlaştırdı. 
     Gaziantepspor’u ligde kalıcı ve başarılı kılacak bir bütçe yapacak, güven telkin eden bir yönetime görevi devretmeye hazırız. Aksi takdirde Gaziantepspor sahipsiz kalmayacak." Doğan, zamanı değerlendirme açısından gereken transferleri yapma çabası içinde olduklarını da sözlerine ekledi. 
     
</TEXT>
</DOC>
