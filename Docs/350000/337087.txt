<DOC>
<DOCNO> 337087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sonspo22.html </URL>
<DATE> 2005/04/26/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Schalke 04 Başkanı'ndan Daum'a ağır suçlama 
</HEADLINE>
<TEXT>

     Alman Schalke 04 Kulübü Başkanı Gerhard Rehberg, Türk futbolcuları Hamit Altıntop'u satmayı düşünmediklerini söyledi. 
     Gelsenkirchen eski Belediye Başkanı ve halen Schalke 04 Kulübü Başkanı olan Rehberg, Büyükçekmece Belediyesi Başkanı Dr. Hasan Akgün'ü ziyaret etti. 
     Burada basın mensuplarının sorularını yanıtlayan başkan Gerhard Rehberg, Hamit'in 22 yaşında olduğunu ve 2007'ye dek kendileriyle mukavelelerinin bulunduğunu kaydederek, ''Biz bu mukaveleyi uzatmak için Hamit ile görüşüyoruz. Hamit ile arkadaşlık çerçevesinde ilgim var. Zannetmiyorum ki Hamit bizi bıraksın. Biz de onu kolay vermeyiz zaten. Doğrudan oynamadığı için tabii şu anda rahatsız oluyor. Ancak bu başarısızlığından değil, taktik gereği'' diye konuştu. 
     Rehberg, bu konuda kısa ve öz konuşacağını de belirterek, , ''Hamit satılık değil, satmak da kolay değil. Öyle bir fiyat gelmeli ki, kimsenin buna hayır diyememesi lazım'' dedi. Başkan Rehberg, Hamit'e hiçbir takımdan transfer teklifi gelmediğini de kaydetti. 
     Hamit'i Alman vatandaşı yapabilmek için her türlü prosedürü hazırladıklarını kaydeden Rehberg, milli futbolcunun imzayı atmasından 5 saat önce Alman vatandaşı olmayı kabul etmediğini ifade etti. 
     Belediye başkanı Akgün ise Hamit Altıntop'un Türkiye'de oynaması halinde, bu kulübün Galatasaray olacağını ileri sürdü. 
     
     
     ''DAUM'A MİLLİ TAKIM KAPALI'' 

     Fenerbahçe'nin Alman teknik direktörü Christoph Daum ile ilgili bir soru üzerine de Gerhard Rehberg, Daum'un çok iyi bir teknik direktör olduğunu söyledi. 
     Başkan Rehberg, Daum'un Almanya'da bir kulüp takımını çalıştırabileceğini ifade ederek, ''Ancak bu hayatta Alman Milli Takımı Daum'a kapalı. Uyuşturucu kullanması artık geride kaldı. Kendisine kulüplerde şans verilmesi lazım. Bunun yanı sıra milli takımda çalışamaz. Çünkü bizim bütün kampanyamız uyuşturucuya karşı ve uyuşturucu kullanmış bir kişiyi milli takıma teknik direktör yapamayız'' ifadesini kullandı. 
     
     ''GALATASARAY TARAFTARIYIM'' 

     Kendisinin Galatasaray taraftarı olduğunu belirten Rehberg, iki takımın bir çok açıdan birbirine benzediğini kaydetti. 
     Rehberg, şöyle devam etti 
     ''Ben Galatasaray taraftarıyım ve mutluyum. Bizim Schalke 04 ve Galatasaray ile örtüşen çok noktalarımız var. Biz geçen sene 100. yıl kutlamalarımızı yaptık, onlar bu yıl yapacak. Bu da iki kulübün de geçmişinin büyüklüğünü gösteriyor. Galatasaray ile ilişkilerimizin güçlenmesi beni mutlu eder.'' Başkan Rehberg, Galatasaraylı Tomas'a bir transfer tekliflerinin olmadığını da söyledi. 
     Belediye başkanı Dr. Hasan Akgün ise Schalke O4 Kulübü'nden altyapı ve tesisleşme konusunda yardım alacaklarını ifade ederken, ''Ayrıca ben Galatasaray kongre üyesiyim. Galatasaray Kulübü Başkanı Özhan Canaydın ile Gerhard Rehberg'i her iki kulübe resmi şeref üyeleri yaptık'' dedi. 

     
</TEXT>
</DOC>
