<DOC>
<DOCNO> 330701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sondun45.html </URL>
<DATE> 2005/04/06/ </DATE>
<TIME> 22.49 </TIME>
<AUTHOR>  </AUTHOR>
<HEADLINE>
İtalya Avrupa Anayasasını onayladı 
</HEADLINE>
<TEXT>

     İtalya, 29 Ekim 2004'te Avrupa Birliği'ne AB üye 25 ülke tarafından imzalanmış olan AB anayasasını onayladı. 
     Senato'da yapılan oylamada 217 senatör ''evet'' oyu kullanırken, ''hayır'' diyenlerin sayısı 16'da kaldı. 
     Kuzey Birliği Partisi'ne mensup senatörlerin yanı sıra Yeniden Komünist Yapılanma Partisi'nden 2, merkez-sol muhalefete mensup 3 senatörün de hayır oyu verdiği dikkati çekti. 
     AB'nin altı kurucu ülkesinden biri olan İtalya'daki Meclis, 25 Ocak 2005'te yapılan oylamada tercihini Avrupa anayasasının kabulünden yana kullanmıştı. 
     Senato'da bu akşam yapılan nihai oylamada evet çıkmasının ardından İtalya da AB anayasasını resmen onaylayan ülkeler arasına girmiş oldu. 
     AB anayasasının yürürlüğe girmesi, tüm üye ülkeler tarafından kabulünden sonra mümkün olacak. Anayasa İtalya'dan önce Litvanya, Macaristan, Slovenya ve İspanya tarafından onaylanmıştı. 
     29 Mayıs'ta Fransa'da yapılacak halk oylaması ise üye ülkelerde ciddi kaygı kaynağı olmaya devam ediyor. Fransa'daki halk oylamasından hayır çıkması, diğer ülkelerde de anayasanın yürürlüğe girememesi anlamına gelecek. 
     
</TEXT>
</DOC>
