<DOC>
<DOCNO> 302867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sonyas06.html </URL>
<DATE> 2005/01/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
Antalya 2004'te rekor kırdı 6 milyon 257 bin 761 turist 
</HEADLINE>
<TEXT>

     İbrahim OKUMAMIŞ DHA 

      TÜRKİYE, turizmde 2004'ü Antalya'ya gelen 6 milyon 257 bin 761 turist ile mutlu sonla noktaladı. Kente yılın son günü 4 bin 172 turist geldi. Turistlerin büyük bir çoğunluğunu Almanlar oluşturdu. Antalya Valisi Alaaddin Yüksel, 2005 hedefinin en az 7 milyon turist olduğunu söyledi. 
     Turizm sezonuna rekorlarla başlayan Türk turizminin önemli merkezi Antalya, 2004'ü mutlu sonla noktaladı. Antalya'ya havayolu ile gelen turist sayısı 6 milyon 257 bin 761 kişi olarak gerçekleşti. Yılın son günü Havalimanı Dışhatlar Terminali'nden kente 4 bin 172 turist giriş yaptı. 
     Aralık ayı boyunca Antalya'ya gelen turist sayısı ise 148 bin 396'ya ulaştı. 2003 yılında 4 milyon 888 bin 12 turistin geldiği kentte, 2004 yılında gelen turist sayısı yüzde 28 oranında artış gösterdi. 
     Antalya Havalimanı Dışhatlar Terminali'nden giriş yapan turistlerin yüzde 41.44'ünü Almanlar, yüzde 17.84'ünü Ruslar ve yüzde 8.41'ini Hollandalılar oluşturdu. Türkiye'nin AB'ne girmesine karşı çıkan Avusturyalılar ise yüzde 4.27 ile dördüncü sırada yer aldı. 
     Antalya Valisi Alaaddin Yüksel, 2005'te en az 7 milyon turist hedeflediklerini söyledi. Vali Yüksel, 2004'ü rekorla kapattıklarını ancak çıtayı yükselttikleri için de 2005'in çok çetin geçeceğini ifade etti. 
     
</TEXT>
</DOC>
