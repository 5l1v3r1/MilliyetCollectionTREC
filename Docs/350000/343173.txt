<DOC>
<DOCNO> 343173 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/siyaset/axsiy01.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
İşte, gölge kabine 
</HEADLINE>
<TEXT>


Ağar, milletvekillerinin istifasına neden olan Genel İdare Kurulu listesini oluştururken parti teşkilatına yönelik siyaset yapanlar yerine, proje üretecek yeni isimleri tercih etti 

Aydın Hasan - Ankara 


DYP Genel Başkanı Mehmet Ağar, yeni bir kadro oluşturdu. Ağar'ın yeni ekibi, dış politika, ekonomi, sağlık, eğitim gibi temel alanlarda "gölge kabine" gibi çalışacak. 
Ağar, Genel İdare Kurulu GİK listesini oluştururken, teşkilata yönelik siyaset yapanlar yerine, proje üretecek yeni isimleri tercih etti. GİK listesinde DYP'nin klasik coğrafi dengelerine özen gösterilmedi. Sadece Güneydoğu dengesi dikkate alınarak, Necmettin Cevheri'nin oğlu Cevher Cevheri ile Salim Ensarioğlu yerlerini korudu. 

Dış politika 
Ağar, GİK içinde dış politika kadrosunu, Türkiye'nin ABD - AB ve Avrasya eksenli çok yönlü politika yürütmesi temeline dayalı olarak oluşturdu. DYP'nin dış politika kadrosu şu isimlerden oluştu 
Nüzhet Kandemir Uzun yıllar Türkiye'nin Washington Büyükelçisi olarak görev yaptı. Türk - ABD ilişkilerinde sayılı uzmanlardan biri. 
Umut Arık Büyükelçi olarak TİKA Başkanlığı Türk İktisadi Kalkınma Ajansı yaptı. İtalya ve Avustralya büyükelçilerinden. 
Doç. Dr. Çağrı Erhan Siyasal Bilgiler Fakültesi Uluslararası İlişkiler Öğretim Üyesi. 
Selma Acuner Avrupa Kadın Lobisi Türkiye Temsilcisi. AB uzmanı. 
Binhan Oğuz AB'nin tarım politikaları konusunda uzman. 

Ekonomi ve finans 
Tevfik Altınok Eski Hazine Müsteşarı. 
Altan Koçer Eski Vakıflar Bankası Genel Müdürü. 
Aydın Yardımcı Almanya'da yatırımları olan bir işadamı. 
Serdar Tosun Orta Asya'da yatırımları bulunan işadamı. 
Birkan Erdal Eski Plan ve Bütçe Komisyonu Başkanı. 
Emin Dinleten İzmir Ticaret Borsası pamuk uzmanı. 

Hukuk 
Bekir Sami Daçe Emekli savcı ve eski Devlet Bakanı. 
Tuncer Enginertan Eski TRT Yönetim Kurulu Üyesi. Yayın hukuku uzmanı. 

Güvenlik 
Saffet Arıkan Bedük Eski Emniyet Genel Müdürü ve Ankara Valisi. 

Sağlık 
Prof. Dr. Timur Gürgan Kadın hastalıkları ve doğum uzmanı. Tüp bebek alanındaki çalışmalarıyla tanınıyor. 
Prof. Dr. Taner Demirer Hematolog. Kansere karşı kök hücre tedavisi uygulamalarıyla ünlendi. 

Eğitim ve gençlik 
Nevzat Karataş Özel dershane sahibi ve eski Ankaragücü Kulübü Başkanı. 

Çalışma hayatı 
Enver Toçoğlu Eski Türk - İş yöneticisi. Demiryol - İş Başkanlığı yaptı. 

Emel Ağar Geri dönün 

DYP'den istifa eden Denizli Milletvekili Ümmet Kandoğan, istifa kararlarının ardından partinin önde gelen isimlerinden, "geri dön" telefonları aldıklarını, kendisini, Ağar'ın eşi Emel Ağar'ın da aradığını belirtti. Kandoğan, Emel Ağar'ın 15 dakika süren telefon konuşmasında, "Geri dönün, partinin size ihtiyacı var. Üzerime düşen bir şey olursa yapmaya hazırım" dediğini bildirdi. 

'Horoz şekeri verir gibi' 

ANKARA Milliyet 

DYP Kongresi'nde yönetim kadrolarına alınmayınca istifa eden 3'ü eski AKP'li 4 milletvekili, transfer pazarlıklarını ortaya döktü. Birlikte hareket etme kararına vardıklarını belirten vekillerden Erzurum Milletvekili İbrahim Özdoğan, DYP lideri Ağar'ın kendilerini adeta "horoz şekeri" verir gibi GİK üyeliği ve genel başkan yardımcılığı sözleriyle kandırdığını söyledi. Denizli Milletvekili Ümmet Kandoğan, Ağar'ın kendisine, AKP'den partiye geçecek milletvekillerine, "Seçimde 1. sıra ve GİK üyeliği" teklif edilmesi yolunda tam yetki verdiğini bildirdi. Iğdır Milletvekili Dursun Akdemir de kongreyi, "Facia" diye nitelendirdi. Afyon Milletvekili Reyhan Balandı da, "Ağar harakiri yaptı" dedi. 


</TEXT>
</DOC>
