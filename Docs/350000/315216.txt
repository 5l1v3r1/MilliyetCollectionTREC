<DOC>
<DOCNO> 315216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonyas07.html </URL>
<DATE> 2005/02/14/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Geçen yıl Türkiye'de sigaradan 110 bin kişi öldü" 
</HEADLINE>
<TEXT>

     Geçen yıl Türkiye'de sigara nedeniyle yaklaşık 110 bin kişinin öldüğü, bunların 1500'ünü pasif içici konumundaki bebeklerin oluşturduğu bildirildi. 
     Sigarayla Savaşanlar Vakfı Başkanı Ubeyd Korbey, AA muhabirine yaptığı açıklamada, ''sigaranın hem öldürdüğünü hem de hasta ve sakat bırakıp adeta süründürdüğünü'' söyledi. 
     Her yıl sigaraya verilen kurbanın 2 bin kişi arttığını ifade eden Korbey, 2000 yılında 102 bin olan sigaradan ölen kişi sayısının 2003 yılında 108 bine geçen yıl ise 110 bine ulaştığını anlattı. 
     Bugün Türkiye'de yaklaşık 25 milyon içicinin bulunduğunu vurgulayan Korbey, bunların 3,5 milyonunu 19 yaşın altında sigara içenlerin oluşturduğunu bildirdi. 
     19 yaşın altında sigara kullananların günlük ortalamasının 5 adet olduğunu dile getiren Korbey, ''Günde bir adet sigara içenler bile tiryaki olarak kabul ediliyor. 19 yaşın üzerindeki 21,5 milyonun günlük ortalaması ise 13 adet'' dedi. 
     Geçen yıl sigaradan ölen yaklaşık 110 bin kişinin 10 bine yakınının pasif içici olduğunu ifade eden Korbey, şöyle devam etti 
     ''Bu kişiler kullanmadığı halde sigaraya kurban gidiyor. Bunların 1500'ünü ise bebekler oluşturuyor. Bebekler en fazla hava şartları nedeniyle kapı ve pencerelerin açılmadığı Kasım, Aralık, Ocak, Şubat aylarında baba ya da annelerinin içtiği sigaradan zehirleniyor. Trafik kazalarında bile bu kadar ölen olmuyor. Sigaranın 10 günde öldürdüğü kişi sayısı, trafik kazalarında bir yılda ölenlere eşit. Bu rakamlar gerçekten çok üzücü.'' 19 yaşın altında sigaraya başlayanların yüzde 33'ünün 55. doğum günü kutlayamadığını belirten Korbey, ''Bunların 3'te 1'lik bölümü 55-60 yaşları arasında ölüyor. Yüzde 8'i ise ayaklı mucize olarak 75 yaşın üzerini görüyor. 55 yaşını aşabilen tiryakiler ise yaşamlarını hastalıklarla uğraşarak tamamlıyor'' diye konuştu. 
     
</TEXT>
</DOC>
