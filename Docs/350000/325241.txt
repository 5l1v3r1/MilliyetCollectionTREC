<DOC>
<DOCNO> 325241 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/yazar/cemal.html </URL>
<DATE> 2005/03/20/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Gül'le Erdoğan'a bilmece 
</HEADLINE>
<TEXT>


Eskiden fasit daire denirdi. Artık daha çok kısırdöngü tercih ediliyor. Birbirini olumsuz yönde etkileyen, iyiye değil kötüye doğru ilerleyen iç içe süreçleri anlatan bir deyim. 
İngilizcesi, vicious circle. 
Bunun tam tersine 'virtuous circle' denir. Türkçeye faziletli daire ya da erdemli döngü diye çevirmek mümkün. 
Ama kısırdöngü ne kadar sık kullanılıyorsa, erdemli döngü o kadar seyrek kulağa çalınıyor bizim Türkçede... 
Lafı uzatmayalım. 
Örneğin Türkiye yıllar yılı bir kısırdöngü içinde kıvrandı. Enflasyonu yenemedi, zira ekonomide yapısal reformları gerçekleştiremedi, mali disiplini başaramadı. 
Neden öyle oldu 
Çünkü zayıf hükümetler vardı işbaşında. Gerekli kararlılık ve iradeyi gösteremediler. Böylece siyasal ve ekonomik istikrarsızlık birbirini olumsuz etkileyen iç içe süreçlere dönüştü. 
Zayıf hükümetler döneminde Kürt sorunu da ortada kaldı. Şiddet ve terör, bir yandan ekonomiyi istikrarsızlaştırdı, öte yandan siyasal reformları geciktirdi. Bu durum, Türkiye'nin Avrupa Birliği'yle ilişkilerinin önünü de tıkadı. 
Zayıf hükümetler, Kıbrıs sorununa da el atamadı. Kıbrıs'ta çözümsüzlüğü çözüm gibi gören at gözlüklü eski zaman zihniyeti, Türkiye'nin başına bela oldu özellikle Avrupa'yla ilişkilerinde manevra alanını daralttı. 
Tümü iç içe süreçlerdi. 
Hepsi birden Türkiye'yi kötüye doğru yuvarlayan, ülkenin çıkmazını derinleştiren bir kısırdöngüyü oluşturuyordu. 
Ne oldu sonra 
2002 yılı kasım seçimleriyle zayıf hükümetler dönemi kapandı. Siyasal istikrar sonunda Türkiye'nin de kapısını çaldı. Ekonomide yapısal değişim ve mali disiplin adımları birbirini izledi. Enflasyon bu sayede yenildi. Kıbrıs'ta çözümsüzlük çözümdür siyasetine son verildi. Kürt sorunu dahil birçok alandaki siyasal reformlarla AB'ye uyum doğru raya oturdu. 
Bir başka deyişle 
Kısırdöngü kırılmaya başladı. 
Erdemli döngü uç verdi. 
Yani bütün bu iç içe süreçler onca zaman sonra birbirini olumlu yönde etkilemeye başlayarak, Türkiye'yi çıkmazdan kurtaracak, ekonomik ve siyasal istikrarla birlikte yılların kısırdöngüsünü tamamen kıracak yolu açtı. 
17 Aralık'a böyle geldik. 
Ama şimdi patinaj var. 
Kararsızlık, kafa karışıklığı sinyalleri yoğun. Savrulma, yalpalama başladı. 
Kıbrıs'ta öyle. Kürt sorunu ve Güneydoğu'da öyle. ABD ile ilişkiler limoni. Böyle giderse, AB ile de olumsuzluk uç verecek. Ekonomide soru işaretleri, gecikmeler gündemde tırmanıyor. 
Bunlar öylesine süreçler ki, hepsi içeriden birbirine bağlı durumda. Birinde topa kötü vurulursa, ötekiler de bundan olumsuz etkilenebilir. 
Türkiye'yi yeniden kısırdöngüye çekmek isteyenler, hükümeti öncelikle Kıbrıs'ta tökezletmenin peşindeler. Çünkü Kıbrıs'taki çatışma, Türkiye'nin hem AB ile, hem ABD ile ilişkilerini kötü etkiler. Bu olumsuzluk ekonomik planda da hiç arzulanmayacak sonuçlara yol açabilir. 
Türkiye'nin AB yolunu kesmek isteyenler, yalnız Kıbrıs'la değil, Kürtler ve Güneydoğu'yla da oyun kuruyorlar. Bu alanda hükümet tarafından reformcu girişimler yapılmasına ve dağdaki PKK'lileri indirmeye dönük inisiyatifler almasına karşı çıkıyorlar. 
Kulaklara çalınıyor 
"Kıbrıs'ta sakın ileri gitmeyin. Kürtler konusunda da öyle... Avrupa, Lozan'ı içine sindiremedi. H l Sevr'in peşinde... Türkiye'yi bölmek istiyorlar." 
Bu yol çıkmaz yoldur. 
Hükümeti bu çıkmaz yola itmek için "Kıbrıs'ta asker istemezse olmaz " diyerek aba altından sopa gösterenler, h l askercilik ve demokrasi düşmanlığı yapanlar da var bu çıkmaz yola baş koyanlar arasında... 
Türkiye eğer yeniden bu korkuların esiri olursa, asıl o zaman kendisini eski istikrarsızlık çukurunda bulur. Ve asıl o zaman, o çukurda Sevr dahil, bölünme dahil korkuların bin türlüsüyle boğuşmaya başlar, yedi düveli de karşısında bularak... 
Hükümet bu oyuna düşecek mi 
Bu sarmaya gelecek mi 
Ne mi bu tuzak 
Kıbrıs ve Güneydoğu'da reformcu ve yürekli inisiyatifler almaktan kaçınmak... Bu yüzden AB ile ilişkileri kötüleştirmek... Irak ve Suriye yüzünden Amerika'yla çatışıp IMF, Güneydoğu, PKK gibi konularda olumsuzlukların kapısını aralamak... Bütün bunların siyasal istikrarı etkilemesi ve siyasetin ekonomiyi germesi vesaire... 
Yine başa dönersek 
Erdemli döngünün kırılması... Ve kısırdöngünün yeniden uç vermesi... Sayın Erdoğan'la Sayın Gül için belki bir pazar bilmecesi olabilir bu konu... 
İyi pazarlar 



</TEXT>
</DOC>
