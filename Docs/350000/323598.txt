<DOC>
<DOCNO> 323598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun09.html </URL>
<DATE> 2005/03/14/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Endonezya'da 5.7, Hindistan'da 4.7 büyüklüğünde deprem 
</HEADLINE>
<TEXT>

     Endonezya'nın Açe bölgesinde Richter ölçeğine göre 5.7 büyüklüğünde deprem meydana geldi. 
     Ulusal Jeofizik Ajansı'ndan yapılan açıklamada, denizde meydana gelen depremde can ve mal kaybı olmadığı belirtildi. 
     Yerel saatle sabaha karşı olan depremin merkez üssünün Banda Açe'nin 78 kilometre kuzeybatısı olduğu kaydedildi. 
     
     HİNDİSTAN 4.7 İLE SALLANDI 

     Bu arada, Hindistan'ın batısı, Richter ölçeğine göre 4.7 büyüklüğünde bir depremle sallandı. 
     Hint Meteoroloji Bürosu, yerel saatle 15.14'te TSİ 11.44 meydana gelen 4.7 büyüklüğündeki depremin batıdaki Koyna'yı salladığını, Bombay'da da hissedildiğini duyurdu. Bombay polisi, can ya da mal kaybı olmadığını açıkladı. 
     
     HALK ÇOK KORKTU 

     Hindistan'ın batısında bugün meydana gelen orta şiddetteki deprem, Bombay'da çok katlı binaların tahliyesine neden oldu. 
     Hindistan Meteoroloji Ajansı, merkez üssü Koyna bölgesinde olan depremin büyüklüğünün ilk bilgilere göre açıklandığı gibi 4.7 değil 5.1 olduğunu duyurdu. 
     Batıdaki Koyna'yı sallayan ve Bombay ile Pune bölgesinde hissedilen depremde can ve mal kaybı meydana gelmedi, ancak halk arasında korkuya yol açtı. 
     Bombay kent merkezinde önlem olarak bazı çok katlı binalarda çalışan işçiler tahliye edildi. Deprem haberleri, ayrıca Bombay borsasında düşüşe neden oldu. 
     Koyna'da 1967 yılında meydana gelen 7 büyüklüğündeki depremde yaklaşık 200 kişi ölmüştü. 
     
</TEXT>
</DOC>
