<DOC>
<DOCNO> 325773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/axyas02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine 'ihmal' kavgası 
</HEADLINE>
<TEXT>


Heybeliada'daki yangının ardından çıkan tartışmada, ada halkı itfaiyeyi, itfaiye de müteahhitleri suçladı 

ŞENOL DEMİRCİ İstanbul 

Heybeliada halkı, saat 14.30'da çıkan ve 4 binanın tamamen kül olmasına neden olan yangının anında bildirildiğini, ancak 2 araçla yola çıkan itfaiyenin araçlarından birininin yangın yerine 100 metre kala arızalandığını, diğer aracın ise susuz geldiğini iddia etti. Boş olan aracın bağlantı yaptığı yangın hidrantlarından su alınamaması nedeniyle de, yangının büyüdüğü öne sürüldü. 

'10 dakika geciktik' 
Biri santral görevlisi, ikisi şoför olmak üzere 5 kişilik ekiple hizmet veren Heybeliada İtfaiyesi ise şu açıklamayı yaptı "Araçlarımızdan biri arızalandı. İkinci aracımız yangına 2,5 ton suyla müdahale etti, bu kadar su 3 dakikada boşaltıldı. Araçlara su takviyesi için yangın hidrantlarına hortum bağladık ama vanalar altyapı çalışmalarını yürüten müteahhitler tarafından kapatılmış. Bu nedenle 10 dakika geciktik." 
Ada Gönüllüleri Derneği Başkanı Perihan Ergun, "20 yıldır ada itfaiyesi yangın söndüremedi" derken, yanan evlere 10 metre uzaklıkta evi bulunan Behlül Ablak ise, İtfaiye ve Büyükşehir Belediyesi'ne dava açacağını söyledi. 




</TEXT>
</DOC>
