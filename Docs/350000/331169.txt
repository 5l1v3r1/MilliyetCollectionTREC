<DOC>
<DOCNO> 331169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonspo01.html </URL>
<DATE> 2005/04/07/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Avrupa Şampiyonlar Ligi... Chelsea ve Milan avantajlı... 
</HEADLINE>
<TEXT>

     Futbolda Avrupa Şampiyonlar Ligi'nde çeyrek finalinin ilk maçlarından 2'si bu gece yapıldı. 
     Premier Lig'de uzak ara lider olan İngiliz temsilcisi Chelsea, Şampiyonlar Ligi'nde çeyrek finalin ilk buluşmasında sahasında Alman Bayern Münih'e de şans tanımadı, rakibini farklı devirip, tur için avantajlı skor yakaladı Şampiyonlar Ligi'nde Barcelona'yı Londra'da 4-2 yenerek, Avrupa'daki yolculuğuna devam eden Chelsea, çeyrek final ilk maçında da evinde Bayern Münih'i aynı skorla geçti. 
     Stamford Bridge Stadı'nda yapılan mücadeleyi yaklaşık 40 bin taraftar izledi. Alman rakibi karşısında oyunun kontrolünü elinde tutan Chelsea, maça hızlı başlayarak, henüz 4. dakikada Joe Cole'ün golüyle 1 - 0 üstünlüğü yakaladı. İlk yarı bu skorla kapanırken, ikinci devrede taraftarlar gol ziyafeti yaşadı. 
     52. dakikada Bayern Münih, Schweinsteiger'le eşitliği yakaladı. Ancak 60 ve 70. dakikalarda İngiliz ekibinin yıldız futbolcusu Lampard sahne alarak, skoru 3-1'e taşıdı. 81'de Drogba farkı artırırken, son dakikada Ballack'ın penaltı sayısı Bayern Münih'in umutlarını Almanya'ya taşımasını sağladı. 
     
     MİLAN ŞANS TANIMADI 

     Şampiyonlar Ligi çeyrek final ilk maçında, iki Milano ekibinin mücadelesinde gülen taraf İnter'i 2 - 0'la geçen Milan oldu. Milan ilk yarının uzatma bölümlerinde Stam'ın kafa golüyle 1-0 öne geçti ve devre bu skorla kapandı. 80 bin seyircinin izlediği mücadelenin ikinci yarısında Kırmızı - Siyahlı ekip atak futbolunu sürdürdü. 74. dakikada sahneye çıkan Ukraynalı yıldız Shevchenko'nun maçın sonucunu belirledi ve Milan tur için büyük avantaj elde etti. Inter'de, sakatlığı devam eden milli oyuncumuz Emre Belözoğlu forma giyemedi. 
     Bu 2 karşılaşmanın rövanşı, 12 Nisan'da yapılacak. 
     
</TEXT>
</DOC>
