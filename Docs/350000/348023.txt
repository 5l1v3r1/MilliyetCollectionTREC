<DOC>
<DOCNO> 348023 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas26.html </URL>
<DATE> 2005/06/01/ </DATE>
<TIME> 22.15 </TIME>
<AUTHOR>  </AUTHOR>
<HEADLINE>
Avrupa'da sigaraya dört koldan savaş... 
</HEADLINE>
<TEXT>

     Hindistan, sinema ve televizyonda sigara içenleri ve sigara paketlerini sansürleyerek, tütünü beyazcam ve beyazperdede yasaklayan ilk ülke oluyor. 
     Hindistan’da bir süredir yürütülmekte olan geniş çaplı sigara aleyhtarı kampanya ve lobi faaliyetlerinin ardından, hükümet tarafından alınan yeni karar Ağustos’ta yürürlüğe girecek. 
     Hindistan Sağlık Bakanlığı yetkilileri, yeni yasa uyarınca ekranda oyuncu sigarayla göründüğünde bu sahnenin kaldırılması ya da karartılması gerektiğini, beyazperdede de sigara içen oyuncunun üzerine sigaranın zararlarını anlatan büyük bir bant konacağını belirttiler. 
     Gençleri ve çocukları sigaradan korumayı amaçlayan Hindistan’ın iki ay sonra yürürlüğe sokacağı yasa Hint ve yabancı filmler ile sinemalarda gösterilen eski filmlere de uygulanacak. Yasa, televizyon ekranlarında da sigara ve tütünü kesin bir şekilde yasaklayacak. 
     Yeni yasa sigara karşıtlarını memnun ederken, Hindistan Tütün Kontrol Vakfı yetkilileri, Hollywood’un ardından dünyada en çok film çekilen ikinci ülke olan Hindistan’ın "Bollywood" filmlerinin yüzde 76’sında sigara içilen sahneler bulunduğuna dikkat çekiyor. 
     
     İSVEÇ’TE YASAK 

     Öte yandan, sigara tiryakisi sayısını azaltmayı amaçlayan İsveç de, bugünden itibaren bar, lokanta ve gece kulüplerinde sigarayı yasakladı. 
     İsveç’te bu gece yarısından itibaren bu yerlerde sigara içilmesine izin verilmiyor. 
     
     DANİMARKA’DAN SİGARA KARŞITI YASA 

     Sigara ve tütün kullanımıyla mücadelesini arttıran ülkelerden Danimarka da, bugünden itibaren bar, kafe ve lokantaların girişlerine sigara içilmesine izin verilip verilmediğini gösteren tabelalar konulmasını zorunlu kılıyor. 
     Danimarka’da 27 Nisan’da kabul edilen yasa uyarınca bu mekanlar bugünden itibaren girişlerinde sigara içen ve içmeyen müşterileri için özel bölümler bulunup bulunmadığını belirtmek zorundalar. 
     Bu yasanın gerekçesi, kamuya açık yerlerde pasif içiciliğin önlenmesi ve sınırlandırılması olarak açıklandı. 
     
</TEXT>
</DOC>
