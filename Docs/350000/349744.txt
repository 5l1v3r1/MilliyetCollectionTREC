<DOC>
<DOCNO> 349744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo22.html </URL>
<DATE> 2005/06/07/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Aziz Yıldırım Serhat'ın sıkıntısı Daum... 
</HEADLINE>
<TEXT>

     Fenerbahçe Kulübü Başkanı Aziz Yıldırım, Belçika'nın Anderlecht kulübüyle prensipte anlaştığı haberleri çıkan Serhat Akın'ın kafasının karıştırıldığını söyledi. 
     İstanbul Lisesi'nde katıldığı panelde öğrencilerin sorularını yanıtlayan Aziz Yıldırım, Serhat Akın'ın takımda kalıp kalmayacağının sorulması üzerine, bu oyuncuyla ilgili yapılan görüşmeleri ayrıntılı olarak anlattı. 
     Yönetici Mahmut Uslu'nun pazar günü kendisine gelerek Serhat'la görüşmelerde bulunduğunu ve maddi konularda küçük bir fark kaldığını ilettiğini anlatan Yıldırım, şunları söyledi 
     ''Ben de ona istediği rakamı verebileceğini söyledim. Bugün için imzası olacak dendi. Sonradan Belçika'nın Anderlecht takımının talip olduğu ortaya çıktı. Kendisini aradım ve konuştum. 'Gitmek istiyorsan önemli değil ama hocana söyle. Ona göre kadro yapısını oluşturacaktır' dedim. Söz verdiğini ve kalacağını belirtmesine karşın daha sonra menajeri olan dayısı aradı ve sıkıntının Daum olduğunu, forma giyememekten koktuğunu söyledi. Bunun için ise söz veremeyeceğimizi, çalışması gerektiğini ifade ettik. Serhat'ın gitmesi o kadar önemli değil. Verilen sözler önemli. Bugün de bize imza atabilir ama yakın çevresi kafasını karıştırıyor olabilir.'' 
     
     ''RÜŞTÜ'YÜ İSTİYORUZ'' 

     Aziz Yıldırım, bir öğrencinin, ''Barcelona, Rüştü'yü kampa çağırmış. Fenerbanhçe'de kalacak mı '' şeklindeki sorusu üzerine, ''Rüştü, Barcelona'nın sporcusu ve takım kampına çağırılması doğal. Kazakistan maçı sonrası görüşeceğim. Hem Daum, hem de ben kalmasını istiyoruz. Şartlar uygun olursa anlaşacağız. Ama bir yerli kaleci daha alacağız'' dedi. 
     
     ''HOOİJDONK KONUŞMAMALIYDI'' 

     Fenerbahçe'den ayrılan ve gitmeden önce de teknik direktör Christoph Daum hakkında ağır eleştirilerde bulunan Hollandalı futbolcu Pierre Van Hooijdonk'la ilgili ise Yıldırım, ''Konuşmaması gerekirdi. Yaşananları Daum'da anlatmaya başlasa, onunla ilgili olumsuz şeyler mutlaka çıkacaktır. Dışarıda bunları konuşmaması gerekirdi. Yadırgadım biraz'' diye konuştu. 
     Yıldırım ayrıca, erkek basketbol takımına yeni sezon için daha kaliteli oyuncular transfer edip şampiyonluğa oynayacaklarını kaydederken, bayan basketbol takımını da güçlendireceklerini sözlerin ekledi. 

     
</TEXT>
</DOC>
