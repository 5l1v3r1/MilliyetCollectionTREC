<DOC>
<DOCNO> 307026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/dunya/adun.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Umut can çekişiyor 
</HEADLINE>
<TEXT>


Filistin ve İsrail'de filizlenen barış umudu, Gazze sınırında perşembe düzenlenen intihar saldırısıyla yaralandı. Ariel Şaron, Gazze'de süresiz operasyon emri verdi 

DIŞ HABERLER SERVİSİ 


Filistin lideri Yaser Arafat'ın ölümünün ardından Filistin'de 9 Ocak'ta yapılan seçimlerle Ortadoğu'da filizlenen barış umutları, perşembe gecesi Gazze Şeridi sınırında düzenlenen intihar saldırısıyla 6 İsraillinin öldürülmesi ve bu olayın ardından yaşanan gelişmelerle gölgelendi. İsrail hükümeti, önceki gün Filistin yönetimiyle tüm temaslarını kestiklerini açıklarken, dün de Başbakan Ariel Şaron, Gazze Şeridi'nde terörist örgütlere karşı "zaman sınırlaması olmadan operasyon" emri verdi. 
9 Ocak'taki seçimlerde devlet başkanı seçilen Mahmud Abbas'ın önceki gün yemin ederek göreve başlamasından hemen sonra, İsrail - Filistin ilişkilerinde beklenen bahar havası yerini gerginliğe bıraktı. İsrail radyosunun haberine göre Şaron, haftalık hükümet toplantısında yaptığı konuşmada, "Mevcut durum kabul edilemez ve böyle devam edemez. İsrail ordusu ve güvenlik güçleri zaman sınırlaması olmadan, vurguluyorum sınırlama olmadan ve tüm olanaklarıyla terörist örgütlere karşı operasyon yapma emri almışlardır. Bu emir, Filistinliler Gazze'deki aşırı unsurlara karşı kıllarını kıpırdatmadığı sürece geçerlidir" dedi. 
Filistin Dışişleri Bakanı Nebil Şaat ise, Şaron'un operasyon emrinin barış sürecini baltalamaktan başka bir işe yaramayacağını söyledi. Şaat ayrıca, Mahmud Abbas'ın, bu gelişmelerin ardından İsrail ile ateşkese varılabilmesi için çarşamba günü, başta HAMAS ve İslami Cihad olmak üzere Filistinli gruplarla diyaloğu yeniden başlatmak üzere Gazze'ye gideceğini söyledi. 
Bu arada Şaron'un operasyon emrinden bir süre önce, İsrail'in önceki gün Gazze'de düzenlediği operasyonlarda 8 Filistinli hayatını kaybetti. 


</TEXT>
</DOC>
