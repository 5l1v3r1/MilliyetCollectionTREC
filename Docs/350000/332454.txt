<DOC>
<DOCNO> 332454 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sondun11.html </URL>
<DATE> 2005/04/12/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Şaron, Bush'a İran'ın nükleer tesislerinin fotoğraflarını verdi... 
</HEADLINE>
<TEXT>

     İsrail Başbakanı Ariel Şaron'un askeri danışmanı general Yoav Gallan'ın, ABD Başkanı George Bush'a İran'ın nükleer tesislerinin havadan çekilmiş fotoğraflarını verdiği bildirildi. 
     İsrail radyosu, Bush'la görüşen Şaron'un heyetinde bulunan Gallan'ın, bu fotoğraflarla birlikte İsrail istihbaratının elde ettiği bilgileri de Bush'a verdiğini belirtti. 
     Bu fotoğrafların içeriği konusunda bilgi vermeyen radyo, Bush'a verilen belgelerin, İran'ın askeri nükleer programının ''çok gelişmiş olduğunu ispatladığını'' kaydetti. 
     Bu arada Beyaz Saray Sözcüsü Scott McClellan, Bush ile Şaron'un ''İran'ın nükleer faaliyetleriyle ilgili ortak kaygılarını konuştuklarını ve Bush'un, İran'ın nükleer silah geliştirmesinin önlenmesi amacıyla Avrupalıların gösterdiği diplomatik çabaları anımsattığını'' belirtti. 
     
</TEXT>
</DOC>
