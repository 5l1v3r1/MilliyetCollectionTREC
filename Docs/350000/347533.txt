<DOC>
<DOCNO> 347533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonspo19.html </URL>
<DATE> 2005/05/31/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Çalımbay, takımdan gidecek futbolcuları açıkladı... 
</HEADLINE>
<TEXT>

     Beşiktaş Teknik Direktörü Rıza Çalımbay, çok iyi bir yabancı orta saha oyuncusu alacaklarını söyledi. 
     Geride kalan 2004-05 sezonunu değerlendirmek için BJK Nevzat Demir Tesisleri’nde basın toplantısı düzenleyen Çalımbay, lider özelliği olan orta alanda, aynı zamanda da ön liberoda oynayabilecek özelliklere sahip iyi bir oyuncu transfer edeceklerini belirterek, "Bir hafta içinde bu transfer netlik kazanır" dedi. 
     En son istedikleri oyuncu için anormal bir fiyat istendiğinden yakınan Çalımbay, "Örneğin Brezilyalı Grafiti için sadece kulübü 7 milyon Avro istedi. Son görüştüğümüz orta saha oyuncusu için ise bundan daha fazla istendi. Biz takımdaki dengeleri bozmadan transfer yapmak amacındayız" dedi. 
     "En büyük transferimiz şu an elimizde bulunan futbolcuların kapasitesini yükseltmektir" diyen Çalımbay, örneğin Carew’in gelecek sezon bu sezonki performansının üstüne çıkması gerektiğini, ellerindeki bütün futbolcuların kapasitelerini artırmak için çok çalışacaklarını ifade etti. 
     Çalımbay, Ersen Martin ve Ali Tandoğan’ı transfer edip etmeyecekleri sorusuna, şöyle yanıt verdi 
     "Ersen Martin, Umut, Mehmet Topuz, Ali Tandoğan hepsi iyi futbolcular. Beşiktaş Avrupa’ya bunlarla mı gidecek deniyor. Beşiktaş, kendisini hedefine götürecek oyuncularla gider. Ali Tandoğan ile görüştüm. Beşiktaş’a gelmesini isterim. Herkesin beklediği gibi 10-11 transfer yapmayacağız. Takımın dengelerini bozmadan transfer yapmak istiyoruz. Transferler en fazla 5-6 olacak." 
     
     "GÖREVE BAŞLADIĞIMIZ İÇİN MUTLU OLDUK" 

     Çalımbay, göreve başladığı ikinci yarının değerlendirmesini ise şöyle yaptı 
     "Her şeyden önce Beşiktaş’ta göreve başladığımız için çok mutlu olduk. Takımı aldığımızda kadro olarak çok kaliteli oyuncular vardı. 
     Ama yaşadıkları bir şanssızlık vardı. Ligdeki durum iyi değildi, Avrupa’dan ve Türkiye Kupası’ndan uzaklaşmışlardı. İşimizin zor olduğunu biliyorduk. Ancak kendimize güveniyorduk. Yönetim başta olmak üzere camia bize destek verdi. Bu destekle yola çıktık. Çok kısa sürede ekibimle futbolcular ve yönetim arasında kaynaşma oldu. Zor maçlarla başladık. Malatya maçını zor da olsa kazandık. Telafisi olmayan maçlar oynuyorduk. Bazı maçları iyi oynayarak, bazılarını iyi mücadele ederek kazandık. Oyuncularımın hepsinin kazanma arzuları üst düzeydeydi. Biz sadece iyi bir arkadaşlık ortamı ve kendilerine güvenmelerini sağladık. Hepsinden çok memnunum. Ben hiçbir zaman enkaz devraldım, takım kötü demedim. Oyuncuların kaliteli olduğunu ve uyum sorunu yaşadıklarını söyledim. Takımıma sonuna kadar güveniyorum ama geçen sezon yaşanan sorun futbolcuların gerçek performansını sahaya yansıtamamalarıydı. Ama ikinci yarıda iyi bir grafik çizdik. Şu anda da artık önümüzdeki yılı düşünüyoruz." 

     
</TEXT>
</DOC>
