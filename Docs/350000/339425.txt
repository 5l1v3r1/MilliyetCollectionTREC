<DOC>
<DOCNO> 339425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/spo13.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Heyecan Çizme'de 
</HEADLINE>
<TEXT>



Avrupa liglerinde son haftalara girilirken, şampiyonlar bir bir belli olmaya başladı. İngiltere Premier Ligi'nde Chelsea mutlu sona ulaşınca, şampiyonluk yarışı sona erdi ama zirve mücadelesi sürüyor. Lig ikinciliği için Arsenal ve M.United arasındaki savaş son haftaya kadar devam edecek gibi gözüküyor. Çünkü iki takım da ligi ilk iki içinde bitirip, Şampiyonlar Ligi'ne direkt katılma hesabı yapıyor. Dipte de müthiş bir çekişme var. Southampton, Norwich, C.Palace ve W.Bromwich'ten sadece biri kurtulacak. 
Almanya'da da Bayern Münih bitime 3 hafta kala Kaiserslautern deplasmanında aldığı 4-0'lık galibiyetle zaferini ilan etti. Teknik Direktör Felix Magath kariyerinin ilk şampiyonluğuna ulaştı. Bochum'un evinde Mainz karşısında aldığı 6-2'lik yenilgiyle neredeyse düşecek takımlar da belli oldu. Ama sezonun flaş ekiplerinden H.Berlin'i 2-1 yenen Hansa Rostock bu sonuçla yabana atılmaması gerektiğini gösterdi. 

10 maçta 43 gol 
İtalya Ligi'nde lider Milan ile averajla ikinci sırada yer alan Juventus arasındaki yarış nefes nefese sürüyor. Kırmızı - Siyahlılar zorlu Fiorentina deplasmanını Ukraynalı yıldızı Shevchenko'nun golleriyle geçti. Juve ise Della Alpi'de Bologna'yı affetmedi. Şimdi gözler önümüzdeki hafta sonu San Siro'da oynanacak Milan - Juventus maçına çevrildi. Serie A'nın 34. haftasında göze çarpan en önemli özellik İtalya gibi kısır ligde 10 karşılaşmaya sığan 43 gol ve maç başına 4.3'lük ortalamaydı. 
İspanya'da ise Barcelona kaçıyor, Real Madrid kovalıyor. Barcelona kolay geçeceği tahmin edilen Albacete sınavından zorlukla sıyrılabildi. Katalanlar Eto'o'nun golüne kadar adeta ecel terleri döktü. Real de pek de iyi gözükmediği Real Sociedad deplasmanında Brezilyalı yıldızı Ronaldo ile sonuca gitmesini bildi. 

HAFTANIN FOTOĞRAFI 
İspanya Ligi'nde Barcelona emin adımlarla zafere koşuyor. 6 yıldır şampiyonluk yüzü görmeyen ve bu süreçte herhangi bir kupa kazanamayan Katalanlar başarıya susamış durumda. Çok zorlandıkları Albacete karşısında perdeyi Eto'o ile açan Bordo - Mavililer, Kamerunlu oyuncunun golü sonrası büyük mutluluk yaşadı. 100 binlik Nou Camp'ta taraftarlarla bütünleşen Barça'lı oyuncuların sevinç gösterisi futbol sahalarında ender görülen cinstendi. 

HAFTANIN YILDIZI 
Frank Lampard 
Chelsea'nin bu sezonki başarısındaki en büyük pay sahibi oyunculardan biri hiç kuşkusuz Frank Lampard... Raineri döneminde West Ham'dan 11 milyon pounda alınan İngiliz futbolunun yeni yıldızı orta sahada forma giymesine rağmen 18 golle takımın en golcü ismi. Bolton filelerini de 2 kez havalandıran Frank Lampard, Mavi-Beyazlı Londra temsilcisine şampiyonluğu getirdi. 

HAFTANIN TAKIMLARI 
Chelsea ve B.Münih 
İngiltere Premier Ligi'nde Chelsea 50 yıl aradan sonra ipi göğüslerken, Bayern Münih de Alman Ligi'nde 19. şampiyonluğunu ilan edip, önemli bir başarıya imza attı. İki ekip de zaferleriyle haftaya damgasını vurdu. 

HAFTANIN KARMASI 
Keller M'gladbach 
Cannavaro Juventus 
Ferdinand M.United 
Terry Chelsea 
Lampard Chelsea 
Ballack B.Münih 
Lincoln Schalke 
Gilardino Parma 
Makaay B.Münih 
Shevchenko Milan 
Ronaldo R.Madrid 

HAFTANIN ŞİFRESİ 
Son yıllarda İspanyol futbolunun en başarılı takımlarından Valencia bu sezon büyük düşüş yaşıyor. Valencia ligin son 16 maçının sadece 3'ünü kazanabildi. Siyah - Beyazlılar, 4 mağlubiyet ve 9 da beraberlik aldı. 


</TEXT>
</DOC>
