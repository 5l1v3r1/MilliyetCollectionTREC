<DOC>
<DOCNO> 345861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/ekonomi/eko04.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
MAN yakıt tasarruflu otobüs üretti 
</HEADLINE>
<TEXT>


MAN, daha az yakıt tüketen ve daha az atık yaratan D20 otobüslerini tanıttı. Türkiye Yürütme Kurulu Başkanı Wülfing, D20'lerin 2006'da Türkiye'ye geleceğini söyledi 

Çağnur Hatipoğlu 

MAN Türkiye Yürütme Kurulu Başkanı, Dirk Wülfing, bu yıl bin 700, 2006'da bin 900 adet otobüs üretmeyi hedeflediklerini ve üretimde 2 bini aştıklarında kapasitelerini artırmak zorunda kalacaklarını belirtti. 
MAN Nutzfahrzeuge AG 'nin MAN Ticari Araçlar Grubu ürettiği ve daha az yakıt tüketimi ile atıklarda yüzde 50'nin üzerinde düşüş sağlayan "D20 Common Rail" motor serisi, düzenlenen basın toplantısıyla tanıtıldı. Wülfing, toplantıda yaptığı konuşmada, "Bu yıl bin 700, 2006'da bin 900 adet otobüs üretmeyi hedefliyoruz. Üretimde 2 bini aştığımızda Türkiye'deki kapasitemizi artırmak zorunda kalacağız" dedi. 
MAN Ticari Araçlar Grubu'nun, D20 motorlarının gelişim çalışmalarının tamamladığını, dört yıl süren bu çalışmalar için 200 milyon Avro'luk yatırım yapıldığını ve 80 milyon euro'luk kısmının Nürnberg'de modern yeni bir motor üretim tesisi için harcandığını belirten Wülfing, "Şu anda Avrupa'da 30 bin araçta D20 motoru bulunuyor. Bu motor, kendi sınıfında bütün rakipleri arasında bir standart oluşturmuştur" diye konuştu. 

2006'da geliyor 
Toplantıda konuşan MAN Türkiye Yürütme Kurulu Üyesi Orhan Düzgün de geçen yıl toplam bin 210 adet kamyon, bin 72 adet çekici ve bin 260 adet otobüs sattıklarını, 135 milyon euro'su ihracattan olmak üzere 320 milyon Euro ciro elde ettiklerini belirtti. 
MAN Türkiye Satış Grup Müdürü Tuncay Bekiroğlu ise D20 motorlu araçların fiyat farkının öncekine göre bin euro olduğunu, D20 seyahat otobüslerinin 2006 yılında Türkiye'ye geleceğini söyledi. 


</TEXT>
</DOC>
