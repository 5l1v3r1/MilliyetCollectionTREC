<DOC>
<DOCNO> 318855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonspo04.html </URL>
<DATE> 2005/02/26/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Beşiktaş ile Sakaryaspor ligde yarın 20. maça çıkıyor... 
</HEADLINE>
<TEXT>

     Beşiktaş ile Sakaryaspor, yarın, Birinci Futbol Ligi'nde 20. kez karşı karşıya gelecek. 
     5 sezon aradan sonra İstanbul'da karşılaşacak 2 takım arasında geride kalan 19 maçta Beşiktaş, galibiyet sayısında 15-1 önde bulunuyor. 
     Taraflar 3 maçta da berabere kalırken, siyah-beyazlı ekip toplam 52, yeşil-siyahlılar ise 9 gol attı. 
     Sezonun ilk yarısında Adapazarı'da yapılan maçı Beşiktaş 4-1 kazanmıştı. 
     
     İSTANBUL'DAKİ MAÇLAR 
     Beşiktaş ile Sakaryaspor arasında İstanbul'da yapılan 9 lig maçını da siyah-beyazlılar kazandı. 
     Rakibine evinde hiç puan kaptırmayan Beşiktaş, İstanbul'da toplam 34 gol atarken, kalesinde sadece 3 gol gördü. 
     
     FARKLI SKORLU GALİBİYETLER 
     Beşiktaş, lig tarihindeki en farklı skorlu galibiyetlerinden ikisini Sakaryaspor karşısında aldı. 
     Siyah-beyazlılar, İstanbul'daki maçlarda Sakaryaspor karşısında 1989-90 sezonunda 7-0, 1985-86 sezonunda da 6-0'lık sonuçlarla sahadan galip ayrıldı. 
     
     SAKARYASPOR'UN TEK GALİBİYETİ 1983'TE 
     Sakaryaspor, lig tarihinde Beşiktaş karşısındaki tek galibiyetini 1982-83 sezonunda, 10 Nisan 1983 tarihinde Adapazarı'daki maçta 3-0'lık skorla aldı. 
     Yeşil-siyahlı takım, bu maçın ardından çeşitli sezonlarda güçlü rakibiyle yaptığı ligdeki son 15 maçta da galibiyet sevinci yaşayamadı. 
     
</TEXT>
</DOC>
