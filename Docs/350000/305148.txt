<DOC>
<DOCNO> 305148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonsiy24.html </URL>
<DATE> 2005/01/10/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Başbakan Erdoğan Moskova'da... 
</HEADLINE>
<TEXT>

     Başbakan Recep Tayyip Erdoğan, Türkiye saati ile 18.30'da Moskova'ya geldi. 
     Başbakan Erdoğan, Vnokova-II Havaalanı'nda Rusya Federasyonu Dışişleri Bakan Yardımcısı Vladimir Çijov ve Türkiye'nin Moskova Büyükelçisi Kurtuluş Taşkent tarafından karşılandı. 
     Erdoğan ile birlikte eşi Emine Erdoğan, Devlet Bakanı Kürşad Tüzmen, Enerji ve Tabii Kaynaklar Bakanı Hilmi Güler, Sanayi ve Ticaret Bakanı Ali Coşkun, AK Parti İstanbul Milletvekili Hüseyin Besli ve Adana Milletvekili Ömer Çelik, TOBB Başkanı Rifat Hisarcıklıoğlu, Ankara Ticaret Odası Başkanı Sinan Aygün, Antalya Büyükşehir Belediye Başkanı Menderes Türel, çok sayıda işadamı ve basın mensubu da Moskova'ya geldi. 
     Başbakan Erdoğan 3 gün sürecek resmi ziyaretine, Türkiye saati ile 19.30'da Rusya Federasyonu Devlet Başkanı Vladimir Putin'in Novo Ogareva'daki özel rezidansında onuruna vereceği yemekle başlayacak. 
     
     ERDOĞAN, PUTİN'E CUMHURBAŞKANI SEZER'İN İSTANBUL DAVETİNİ İLETTİ 

     Başbakan Recep Tayyip Erdoğan, Rusya Devlet Başkanı Vladimir Putin'e Cumhurbaşkanı Ahmet Necdet Sezer'in İstanbul davetini iletti. 
     Erdoğan 3 günlük çalışma ziyareti için bu akşam geldiği Moskova'da, havaalanından Putin'in Moskova dışındaki ikametgahına akşam yemeği için geldi. 
     Erdoğan'ı kapıda sıcak şekilde karşılayan Putin, ''Türkiye ziyaretim sırasında göstermiş olduğunuz olağanüstü sıcaklık için teşekkür ederim'' dedi. 
     Bu akşam yemekte bir araya gelip birçok konuda görüş alışverişinde bulunacaklarını kaydeden Putin, konuşmasını şöyle sürdürdü 
     ''Görüşmelerimize yarın devam edeceğiz. Yarın, ayrıca Türk dünyasından işadamlarıyla bir araya geleceğiz. Ziyaretiniz çok yoğun geçecek. Ziyaretinizin, en az yoğunluğu kadar başarılı geçmesini umarım.'' Erdoğan da konuşmasına Cumhurbaşkanı Sezer'in selamlarını ileterek başlarken, ''Sayın Cumhurbaşkanımızın Ankara ziyaretiniz sırasında size bir İstanbul daveti olmuş. Kendileri bu daveti yinelememi istedi'' diye konuştu. 
     Putin'in Türkiye ziyaretinin ardından kendisinin de Moskova'yı bu kadar kısa bir sürede ziyaret etmesinin, iki ülke arasındaki ilişkilerin sıcaklığını gösterdiğini ifade eden Erdoğan, ''Bu akşam Moskova'ya Türkiye'deki tüm oda başkanlarıyla birlikte geldik. Yarın TOBB ve TİM tarafından yapılan iş merkezinin açılışını yapacağız. TOBB ve TİM'in açacağı bu iş merkezinin Türkiye ve Rusya arasında önemli bir ticaret merkezini oluşturacağına inanıyorum'' dedi. 
     Erdoğan ve Putin basın karşısında yaptıkları bu kısa açıklamanın ardından yemeğe geçerken, yemek basına kapalı şekilde yapıldı. 
     Başbakan Erdoğan, ziyaretinden önce Rus İtar-Tass ajansına yaptığı açıklamada, ziyaretinin iki ülke ilişkilerinde üst düzey diyaloğu sürdürmenin yanı sıra ikili ilişkilerde atılacak yeni adımları değerlendirme amacı taşıdığını kaydetti. 
     Ankara ve Moskova arasındaki olumlu ilişkinin, hem bölgenin hem de tüm Avrupa coğrafyasındaki barışa, istikrara ve refaha olumlu etki yapacağına inandığını belirten Erdoğan, iki tarafın biraz daha çaba göstermesi halinde Rusya ve Türkiye arasındaki ticaret hacminin 2005 yılında 15 milyar, 2007 yılında 25 milyar ve yakın bir gelecekte de 30 milyar dolar seviyesine çıkabileceğini vurguladı. 
     Rusya ve Türkiye arasında gelişen ticaretin Rusya'yı, Türkiye'nin en önemli ticari partnerlerinden biri yaptığını kaydeden Erdoğan, ikili ilişkilerin ulaştırma, enerji ve turizm alanındaki ortak projelerin artırılmasıyla derinleştirilebileceğini söyledi. 
     Erdoğan iki ülke arasındaki işbirliğini sadece ve Türkiye sınırları içinde sınırlı tutmamaları gerektiğini belirterek, şunları söyledi 
     ''Şirketlerimiz tüm Avrasya topraklarında yatırım yapıyor. Rusya piyasasında faaliyet gösteren Türk şirketleri ürünlerini Orta Asya ülkelerine de götürebilirler. Türkiye'de enerji projelerinde yatırım yapan Rus şirketleri de ürünlerini Avrupa piyasalarına taşıyabilirler. Ekonomik ilişkilerimizdeki bu gelişme Asya'daki, Kafkaslar'daki ve Avrupa'daki birçok ülkenin refahına katkısı olur.'' Kremlin kaynakları AA muhabirine yaptığı açıklamada, Putin'in yoğun programı nedeniyle TOBB-TİM'in Moskova'daki iş merkezi açılışına katılamayacağını kaydettiler. 
     
</TEXT>
</DOC>
