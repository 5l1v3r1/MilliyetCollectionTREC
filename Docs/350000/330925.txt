<DOC>
<DOCNO> 330925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/guncel/axgun01.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
AB aşkı sönüyor mu 
</HEADLINE>
<TEXT>


Pollmark Türkiye Gündemi Araştırması'na göre, AB'ye 'evet' diyenlerin oranı aylardır ilk kez yüzde 63'e düştü. ABD Başkanı Bush'a karşı olanların oranı da yüzde 81.5 

Utku Çakırözer - Ankara 

Başbakan Recep Tayyip Erdoğan'a iletilen son kamuoyu araştırmasında Türk halkının AB sürecine desteğinin Aralık 2003'ten bu yana ilk kez yüzde 70'lerin altına inerek yüzde 63'e düştüğü bildirildi. Araştırma, toplumun yüzde 81.5 oranında Bush politikalarına karşı olduğunu da ortaya koydu. 
ODTÜ'den Prof. Dr. İhsan Dağı koordinatörlüğünde 2 ayda bir yapılan ve düzenli müşterileri arasında AKP yönetiminin de yer aldığı Pollmark Türkiye Gündemi Araştırması'nın mart raporu, şu bulguları ortaya çıkardı 

'Ön şart'a tepki var 
Halkın yüzde 81.5'i Bush'u sevmiyor. Bill Clinton'ı sevenlerin oranı yüzde 45.ABD'li turiste sıcak bakan yüzde 78 halk, akrabasının ABD'li kadınla evlenmesine yüzde 49 olumlu bakıyor. Yüzde 51.9 ise, ailesinden bir kadının ABD'liyle evlenmesini istemiyor.Türk halkı, Irak, İran, Suriye konularında ABD ile ortak harekete yüzde 66-72 arasında değişen oranda karşı.Referandum yapılsa halkın yüzde 63.5'i AB üyeliği lehinde oy kullanacağını belirtirken, "Karşıyım" diyenlerin oranı aylardır ilk kez yüzde 30'a ulaştı. AKP'lilerin yüzde 73.4'ü, CHP'lilerin 70.7'si AB üyeliğine taraftar.Halkın yüzde 82.9'u, özellikle soykırım iddialarının "ön şart" olması halinde "AB üyeliğinin reddedilmesi" gerektiğini düşünüyor.İlköğretimde din dersinin zorunlu olmaması gibi AB taleplerine halkın yüzde 77'si karşı. Türk toplumunun yüzde 60'ı kendisini "Ermeni karşıtı" olarak görmüyor. Yüzde 58'i "soykırım" iddiasının tartışılmasını istiyor.Ankete göre, bugün seçim olsa AKP yüzde 33.7, CHP 10.3, MHP 6.9, DYP 6.6, DEHAP 4.5, ANAP 3.2 oy kazanacak. Kararsızların sayısı ilk defa yüzde 28'in üzerine çıktı.Toplumun yüzde 65'i ekonomideki düzelmenin hayatına yansımadığını belirtiyor. 

Analiz... 
Milliyetçi akım desteği azalttı 

Araştırma için 31 Mart-2 Nisan arasında Türkiye'nin 12 ilinde 3 bin 302 kişi ile yüz yüze görüşmeler yapıldı. Projenin koordinatörü Prof. Dağı, araştırma sonuçlarını şöyle yorumladı 
AB üyeliğine destekte görülen düşüşte, kamuoyunun "hükümetin 17 Aralık sonrası işleri ağırdan aldığı" izlenimini giderek benimsemesi etkili oldu. Kıbrıs, Ermeni ve Kürt meseleleri etrafında yaşanan milliyetçi tartışmalar ve Türkiye'de yükselişe geçen milliyetçi akım da, AB üyeliğine desteğin yüzde 10 oranında düşmesine neden oldu.ABD konusundaki bulgular ise, Türk toplumundaki olumsuz hislerin Amerikan halkına değil, George W. Bush yönetimine ve yürüttüğü bölge siyasetine yönelik olduğunu ortaya koyuyor. 
















</TEXT>
</DOC>
