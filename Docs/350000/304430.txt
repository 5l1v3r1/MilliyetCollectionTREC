<DOC>
<DOCNO> 304430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur08.html </URL>
<DATE> 2005/01/07/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Kışı cezaevinde geçirmek için suç işledi 
</HEADLINE>
<TEXT>

     İsmail AKDUMAN DHA 

      SAMSUN'da son 20 gün içerisinde 3 hırsızlık yapan, adam bıçaklayan ve her seferinde tutuksuz yargılanmak üzere serbest bırakılan 32 yaşındaki İsmail Gülsever, son olarak bir otomobilin teybini çalarken suçüstü yakalandı. Gülsever, "Kalacak ve yatacak yerim yok. Bu soğuk havaları cezaevinde geçirmek için suç işliyorum'' dedi. Bu kez tutuklanan Gülsever, cezaevine gönderildi. 
     Samsun'da son 20 gün içerisinde üç ayrı işyerini soyan ve bir kişiyi de kendisine yan baktığı iddiasıyla bıçakla yaralayan İsmail Gülsever, her seferinde polis tarafından yakalanıp, nöbetçi mahkeme tarafından serbest bırakıldı. 
     Dün öğlen saatlerinde, 42 yaşındaki Erol Aydın'a ait bir galerideki otomobilin camını kırarak içindeki teybi çalmaya çalışan Gülsever, polis tarafından bu kez suçüstü yakalanıp gözaltına alındı. 
     Gülsever poliste, "Kalacak ve yatacak yerim yok. Karnım aç. Sokaklarda kalıyorum. Havalar çok soğuk. Kışı cezaevinde geçirmek için küçük suçlar işliyorum. En azından orada karnım doyar'' diye ifade verdi. Hırsızlık' suçundan 17 sabıkası bulunan Gülsever, sevkedildiği nöbetçi mahkeme tarfından bu kez tutuklanarak cezaevine gönderildi. 
     
</TEXT>
</DOC>
