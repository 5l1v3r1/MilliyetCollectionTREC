<DOC>
<DOCNO> 320979 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yazar/uras.html </URL>
<DATE> 2005/03/05/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Yalçın Küçük 'İsyan'ı yazdı 
</HEADLINE>
<TEXT>


Yalçın Küçük 1960 yılında Devlet Planlama Teşkilatı DPT kurulduktan sonra açılan ilk uzman yardımcılığı sınavını birincilikle kazandı. Kuruluş kanununda DPT'nin kadrosunun 10'u uzman ve 20'si uzman yardımcısı olmak üzere, müsteşarı, müşaviri, odacısı, daktilosu dahil toplam 88 kişiden oluşması öngörülmüştü. 
Yalçın Küçük DPT'de "Uzun Vadeli Planlar Şubesi"nde çalıştı. Kalkınma modelleri ve stratejileri konusunda uzman oldu. "Uzun Vadeli Planlar Şubesi Müdürlüğü"ne getirildi. Birinci ve İkinci Beş Yıllık Kalkınma planlarının ve yıllık programların hazırlanmasında çalıştı. 1966 yılında İkinci Beş Yıllık Kalkınma Planı model ve stratejisi konusunda fikir ayrılığına düşerek DPT'den ayrıldı. Orta Doğu Teknik Üniversitesi'nde öğretim üyesi olarak ders vermeye başladı. 
Benim, DPT'den arkadaşımdır. Karım uzman yardımcısı olarak onunla çalıştı. 
Bunları, Yalçın Küçük'ün "müspet bilime aşinalığını", tevatür değil "rakam adamı" olduğunu, "Türkiye'yi ve Türk insanını tanıdığını", "Ankara'yı bildiğini" hatırlatmak için yazıyorum. 

Cefası da var, sefası da 
Bizim "üniversite çarkımız" Yalçın Küçük'ü dişlileri arasında ezmeye çalıştı. O ezilmedi. Çarkın arasından kurtuldu ve "Yalçın Küçük, üniversitesinde bambaşka bir dünya yaratmaya soyundu..." Yalçın Küçük, "genel kabul görmüş ve doğru oldukları varsayılan olayların, bilgilerin, inançların farklı yanlarının tartışılmasına kapı açan, özgün görüş ve değerlemeler ortaya koyan bir fikir adamıdır..." 
Söylediklerini, yazdıklarını kabul ediniz, etmeyiniz... Önemli değil... O söylüyor ve yazıyor... Söylediklerinin ve yazdıklarının arkasında durmayı da beceriyor. Bedeli ne ise ödüyor. Bir zamanlar bu bedel, hapishanede yatmak, yurtdışında sürgünde yaşamak idi... Günümüzde "küçümsenmek" şekline dönüştü... Ama o bütün bunları "olağan" karşılıyor. 
DPT'nin bibliyografyasına baktım. Yalçın Küçük'ün, uzun vadeli kalkınma modeli ve stratejisi konusunda 11 yayını var. 
Yalçın Küçük DPT'den ve üniversiteden ayrıldıktan sonra "müspet ilim" diye adlandırılan, genel kabul görmüş olay ve bilgilere ters düşen "özgün yayınlar" yapmaya başladı. 
Bunların her biri 300 - 350 sayfalık kitaplar... Her biri farklı konularda... Her biri kafa karıştıran, kafaları allak bullak eden kitaplar... Kaç kitabı olduğunu öğrenemedim. Ama yeni yayıncısı "İthaki" Kitabevi 3 yıl içinde Tekeliyat 2 cilt , Tekelistan, Bilim ve Edebiyat, Putları Yıkıyorum, Sırlar ve İsyan 2'nci cildi basılıyor başlığıyla 6 kitabını yayımladı. 

'Kurgu-bilim' peşinde 
Geçen hafta dağıtımı yapılan İsyan'ın önsözünde Yalçın Küçük diyor ki, "İsyan bir Darwinist yazımdır. Ciddidir demek istiyorum... Kemalizmin sonrasındayız. Post - Kemalist bir darbeyi yaşıyoruz. Çifte ihanet günlerindeyiz. İhanet, teslimiyetin iktidarıdır. Şimdi ise kurtuluş mücadelesinin evvelindeyiz"... 
Yalçın Küçük, İsyan'da "Resmi Tarih" olarak Türkiye'de genel kabul görmüş bilgilerle gerçekler arasındaki çelişkiyi sergiliyor. 
Bu sergilemede kaynaklara gönderme yapacak yerde, kaynakları da ek olarak veriyor. Kitabın "Kemal Paşa Tarihi" bölümü tartışma yaratacak farklı bilgilerle dolu. 
Yalçın Küçük, "İsteyen yaptığıma science - fiction diyebilir, rahatsızlık duymayacağım kesindir... Çünkü aydınımızda eksik olan bilimdir ve bilimden daha çok ise 'kurgu' eksikliği duyuyoruz. İkisi birden 'kurgu - bilim' eksikliğidir. Ben bunu doldurmaya çalışıyorum" diyor. 
Yalçın Küçük'e kaç kitabının yayımlandığını sordum. "Seksen yüz diyorlar... Ben sayısının ne olduğunu unuttum... Ama benim yazmadıklarım, yazdıklarımdan çoktur" diyerek cevapladı. 
"İsyan"ı okuyunuz. Yazılanları kabul etseniz de etmeseniz de, birçok konuda farklı tartışmalara kapı açacak... 



</TEXT>
</DOC>
