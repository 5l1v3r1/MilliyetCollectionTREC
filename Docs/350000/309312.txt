<DOC>
<DOCNO> 309312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur43.html </URL>
<DATE> 2005/01/25/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
"Antalya'da yer göstersinler Disnayland yapalım" 
</HEADLINE>
<TEXT>

     Rixsos Otelleri Yönetim Kurulu Başkanı Fettah Tamince, Antalya'da yer gösterilmesi durumunda Disneyland türü eğlence merkezi yapmaya hazır olduklarını söyledi. 
     Akdeniz Turistik Otelciler Birliği'nin AKTOB Grida City Oteli'nde düzenlenen aylık yemekli toplantısının konuğu Fettah Tamince oldu. Tamince, Türkiye'de bir temalı parkın yapılmasının zorunlu olduğuna değinerek, ''3 yıldır Eurodisney kadar iddialı bir park gerçekleştirmek için çalışma yapıyoruz. Bu temalı parka, dünya markalarını getireceğiz. Bu parkta, dünya şampiyonalarının düzenlenebileceği bir hipodrom, multimedya merkezi gibi yerler de olacak'' dedi. Yılda fazladan 2-3 milyon turisti çekebilecek temalı parkın yapımı için yer bulmakta güçlük çektiklerine de işaret eden Tamince, 50 bin kişiye iş sahası açacak parkı Antalya'da yer gösterilmesi durumunda yapacaklarını ama yer bulamadıklarını belirtti. 
     Tamince, dünyanın çeşitli ülkeleri yatırım için çağrı yaparken, Antalya'dan bu çağrıyı duyamadığını savunarak, şunları söyledi 
     ''Antalya'da bize yer göstersinler Disneyland türü bir temalı park, eğlence merkezi yapalım. Aksaray Valisi 5 bin dönüm arazi vermeye hazır. Dünyanın çeşitli ülkelerinin liderleri beni arıyor, Gel burada yap diyorlar. Birçok ülke yatırım için çağrı yaparken, Antalya'dan bu çağrıyı duyamıyorum. Ben ülkeme hizmet etmek istiyorum. Temalı parkın yapımı için proje de yabancı sermaye de hazır.'' 
     
     REKABETİ KENDİMİZE KARŞI YAPIYORUZ 
     Tamince, Türk turizmcilerin başka ülkelerle rekabet yerine, kendi kendileriyle rekabet ettiğini, bu yüzden de lüks otellerin turistlere 20-30 Euro'ya verildiğinden yakındı. 
     Turizm yatırımcılarının Antalya'yı iyi pazarlayamadığını da iddia eden Tamince, Antalya kent merkezinin de ''ürün'' olarak piyasaya sunulması gerektiğini ifade etti. 
     Kaleiçi'nin düştüğü kötü durumdan kurtarılmasını da isteyen Tamince, turisti Kaleiçi'ne çekmek için ne gerekiyorsa yapılması gerektiğini vurguladı. 
     Antalya'ya gemilerle gelen turistlerin, hemen alışveriş merkezlerine götürüldüğünü ve turistin Antalya'yı görmeden gemilere döndüğünü anlatan Tamince, bunun önüne geçmek için gemilerin Büyük Liman yerine Yat Limanı açıklarına demirlenmesinin zorunlu tutulmasını istedi. 
     Antalya'ya her yıl binden fazla futbol takımının kamp için geldiğine de işaret eden Tamince, tanıtım için bu fırsattan yararlanılamadığını kaydetti. Tamince, ''Neden Antalya Kupası adında bir turnuva düzenleyip, büyük ödül koymuyoruz. Cazip olacak büyük ödül için Real Madrid, Barcelona, Milan gibi büyük takımlar da Antalya'ya gelecektir'' dedi. 
     
</TEXT>
</DOC>
