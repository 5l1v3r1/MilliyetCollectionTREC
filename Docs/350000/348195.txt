<DOC>
<DOCNO> 348195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/soneko03.html </URL>
<DATE> 2005/06/02/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Sıcak para İMKB'de yüzde 63 kazandı 
</HEADLINE>
<TEXT>

     Mayıs ayında dolar kurundaki düşüşe bağlı olarak sıcak paranın getirisi hızla arttı. 2004 yılının mayıs ayında YTL’ye dönüştürülerek 1 yıl süreyle İMKB’de tutulan sıcak para, dolar bazında yüzde 63’lük getiri sağladı. YTL mevduatta değerlendirilen sıcak parada yüzde 31.5-34.1, kamu kağıtlarında tutulan sıcak parada yüzde 34.7-44.7 kazanç oluştu. 
     ANKA’nın 1000 dolarını YTL’ye dönüştürerek, YTL cinsinden yatırım araçlarında değerlendirdiği varsayılan bir yatırımcıyı baz alarak yaptığı hesaplamaya göre, mayıs ayında doların YTL karşısında değer kaybetmesine bağlı olarak sıcak paranın getirisi hızlı bir artış kaydetti. 
     Geçen yılın mayıs ayında dolardan Borsa’ya geçenlerin getirisi, bu yılın aynı ayında yüzde 62.6’yı buldu. YTL mevduata geçenlerin getirisi yüzde 34’ü, kamu kağıtlarına geçenlerin getirisi yüzde 44’ü aştı. 
     
     YTL BAZINDA GETİRİLER 

     Mayıs ayı sonu itibarıyla son bir yıllık dönemde Borsa’nın YTL cinsinden getirisi yüzde 47.7 olarak gerçekleşti. 
     Son bir yılda 6 ay vadeli kamu kağıtlarında değerlendirilen fonlarda yüzde 22.3, 9 ay vadelilerde yüzde 24.7, 12 ay vadelilerde yüzde 27.1, 15 ay vadelilerde yüzde 31.5’lik getiri oluştu. 
     Sözkonusu dönemde, sürekli bir ay vadeyle çevrilen YTL mevduat yüzde 19.4, üç ay vadeli mevduat yüzde 20.7, altı ay vadeli mevduat yüzde 20.8, 1 yıl vadeli mevduat yüzde 21.8 kazanç sağladı. 
     2004 yılının mayıs ayında 1.4920 YTL olan dolar kuru, 
     bu yılın aynı ayında 1.3550 YTL’ye kadar geriledi. Dolar kuru son bir yılda yüzde 9.2 değer kaybetti. 
     
     BORSA’DA TUTULAN SICAK PARA YÜZDE 63 KAZANDIRDI 

     Mayıs 2004’te 1000 dolar bozdurarak elde ettikleri 1492 YTL’yi, bir yıl boyunca İMKB’de değerlendirenler bu parayı Mayıs 2005 sonunda 2203.7 YTL’ye çıkardı. Bu para Mayıs 2005’teki kurdan dolara çevrildiğinde 1626 dolara denk geldi. 
     Buna göre, son bir yılda Borsa’da tutulan sıcak paranın dolar bazındaki getirisi yüzde 62.6’yı buldu. 
     
     DÖVİZDEN KAMU KAĞITLARINA GEÇENLER 

     Geçen yılın mayıs ayında 1000 dolarını YTL’ye dönüştürerek son bir yılda sürekli olarak altı ay vadeli kamu kağıtlarına yatırım yapanların kazancı, bu yılın aynı ayında 1347 dolara çıktı. 1000 dolarını bozdurarak 9 ay vadeli kamu kağıtlarında tutanların kazancı 1374 dolara, 12 ay vadeli kamu kağıtlarında tutarların birikimi 1400 dolara, 15 ay vadeli kamu kağıtlarına yatıranların kazancı 1447 dolara ulaştı. 
     Son bir yılda dolardan kamu kağıtlarına geçenler dolar bazında 6 ay vadeli kamu kağıtlarında yüzde 34.7, 9 ay vadeli kağıtlarda yüzde 37.4, 12 ay vadelilerde yüzde 40, 15 ay vadeli kamu kağıtlarında ise yüzde 44.7’lik getiri sağladı. 
     
     YTL MEVDUAT 

     2004 yılının mayıs ayında 1000 dolarını YTL’ye 
     dönüştürerek YTL mevduata yatıranların birikimi, bu yılın aynı ayında bir ay vadeli mevduatta 1315 dolara, 3 ay vadelide 1329 dolara, 6 ay vadelide 1330 dolara, 1 yıl vadeli mevduatta 1341 dolara ulaştı. Dolardan YTL mevduata geçenler dolar bazında 1 ay vadeli mevduatta yüzde 31.5, üç ay vadelide yüzde 32.9, altı ay vadelide yüzde 33, 1 yıl vadelide yüzde 34.1’lik kazanç elde etti. 
     
     DÖVİZE YATIRIM YAPANLAR 

     Tasarruflarını dolar mevduatında değerlendirenler ise dolar bazında sınırlı düzeyde getiri sağladı. 2004 yılının mayıs ayında 1492 YTL’ye denk gelen 1000 dolarını bankada bir ay vadeli döviz mevduatına yatıranların parası, bu yılın aynı ayında 1030 dolara çıktı. 1000 dolarını üç ay vadeli döviz mevduatı açarak değerlendirenler 1031 dolara, 6 ay vadeli döviz mevduatında değerlendirenler 1033 dolara, 1 yıl vadeli döviz mevduatına yatıranların birikimi 1031 dolara denk geldi. 
     Sözkonusu tutarlar bu yıl mayıs sonundaki kurdan YTL dönüştürüldüğünde bir ay vadeli mevduatta tutulan 1000 dolar Mayıs 2004 kuruyla 1492 YTL , mayıs 2005 sonunda 1395 YTL’ye, üç ve bir yıl vadelide 1397 YTL’ye, altı ay vadelide 1400 YTL’ye indi. 
     1000 dolarını döviz mevduat hesabında tutmaya devam 
     edenler dolar bazında yalnızca yüzde 3-3.3 arasında kazanç sağlarken, YTL bazında yüzde 6.1 ile yüzde 6.5 arasında kayba uğradı. 
     
</TEXT>
</DOC>
