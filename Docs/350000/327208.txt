<DOC>
<DOCNO> 327208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/asiy.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Makamı saray gibi 
</HEADLINE>
<TEXT>


Başbakan'ın İstanbul'daki ofisi, köşklerdeki tarihi eserlerle teşrif ediliyor. Maslak Kasrı'ndan getirtilen masayı daha önce Demirel kullandı. Atatürk'ün kullandığı masadan ise vazgeçildi 

Ömer Erbil - İstanbul 


Başbakan Recep Tayyip Erdoğan, İstanbul'daki çalışma ofisi olarak kullanacağı Dolmabahçe Sarayı'nın eklentisi Musahiban Dairesi'ni, Milli Saraylar'a bağlı kasır ve köşklerdeki tarihi eserlerle teşrif ediyor. Başbakan'ın seçtiği çalışma grubunda 9. Cumhurbaşkanı Süleyman Demirel'in Maslak Kasrı'nda kullandığı masa da bulunuyor. 
Erdoğan, İstanbul'daki çalışmalarını Üsküdar'daki evinde sürdürüyordu. Son zamanlarda artan ziyaretçi trafiği, Başbakan'ı yeni mek n arayışına itti. ABD Başkanı George W. Bush da Topkapı Sarayı'nda verilen davette Erdoğan'a, "Ben olsam makamımı buraya taşırdım" dedi. Bu öneriye Erdoğan, "Emanete saygısızlık olur" yanıtını verdi. 
Başbakan, bu sözlerin ardından danışmanlarına uygun bir yer bulmaları talimatını verdi. Danışmanlar da İstanbul'da birkaç alternatif belirledi. Erdoğan'ın tercihi 33 oda ve 4 salondan oluşan Dolmabahçe'deki eski kaymakamlık binası oldu. TBMM Başkanlık Divanı da çalışma ofisi olarak kullanması için binayı Başbakanlık'a tahsis etti. Etrafı 4 metrelik duvarlarla çevrili olan binanın, denizden de korunabileceği düşünülerek tadilat için kollar sıvandı. 

Antika masalar 
Başbakan'ın çalışma masası Maslak Kasrı'ndan, misafirler için düşünülen salondaki masa da Küçük Su Kasrı'ndan getirtildi. Koltuk, sandalye gibi mobilyalar da Dolmabahçe Sarayı eşyasından seçildi. Başbakan'ın danışmanları ayrıca saraydaki tarihi tablolardan da istedi. Ancak tablo seksiyonu uzmanlarınca hazırlanan raporda, tarihi tabloların verilmesinin mümkün olmadığı belirtildi. 
Maslak Kasrı'ndan getirtilen çalışma masası daha önce de Demirel tarafından kullanılmıştı. Demirel için 1993'te Maslak Kasrı'nda bir çalışma odası oluşturulmuş, tarihi masa o dönemde çalışma masası olarak tasarlanmıştı. Erdoğan'ın danışmanları, Küçüksu Kasrı'ndan da 2 masa beğendi. 
Bunlardan biri Atatürk'ün bizzat kullandığı ve envanterde "Atatürk'ün Kullandığı Masa" olarak geçen tarihi masaydı. Diğeri menşei Avusturya olan 120 yıllık tarihi masaydı. Her iki masa da Dolmabahçe Sarayı'ndaki mobilya marangoz atölyelerinde restorasyona alındı. Ancak danışmanlar envanterde "Atatürk'ün kullandığı masa" kaydı bulunan masayı envanter kaydından dolayı almaya çekindi. Bunun yerine Küçüksu Kasrı'ndan getirtilen etrafı altın varak süslü diğer masa tercih edildi. Erdoğan'ın da geçen hafta gördüğü masa çalışma ofisindeki yerini aldı. 

Atatürk kullandı 

Ancak danışmanlar, envanterde "Atatürk'ün kullandığı masa" kaydı bulunan masayı envanter kaydından dolayı almaya çekindi. 


</TEXT>
</DOC>
