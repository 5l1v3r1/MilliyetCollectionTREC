<DOC>
<DOCNO> 345245 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/spo13.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Takım olmanın faydaları 
</HEADLINE>
<TEXT>


MEHMET OKUR 


Ne demişler, bir elin nesi var, iki elin sesi var... 
Fenerbahçe, Efes karşısında yarı final serisinde ilk kez dün "topyekün hücum" felsefesini başarıyla gerçekleştirerek galibiyete ulaştı. 
İlk iki maçta Sarı - Lacivertli oyuncuların güçlü rakibine karşı randıman kopuklukları yaşadığını gözlemlemiştik. İlk maçta Mrsic, takım arkadaşlarından destek alamamış, skorda yalnız kalmış, ikinci karşılaşmada ise bu kez Ömer ve Erdal'ın skora katkısına Mrsic eşlik edememişti. Ancak dün Fenerbahçe, iyi savunmasının yanısıra hücumda da arzulanan "dağılımı" yakaladı ve onlara galibiyeti getiren de bu oldu. 
Rakibinin pota altı üstünlüğünün bilincinde, hazırlık paslarını azamide tutarak boş adamı sabırla aradılar ve neredeyse hemen hepsinde de isabet kaydettiler. Bu arada dün, Efes Pilsen'in de her zamanki sert savunmasından eser olmadığını da hatırlatmakta fayda var. Lacivert - Beyazlılar, 14 sayı geride girdikleri son çeyrek hariç hiç savunma yapmadılar desek yeridir. Seride 2 - 0 önde olmanın verdiği rahatlık da sanırım bunda rol oynadı. Ayrıca eminim ki Efesli oyuncuların hiçbiri, Fenerbahçe'nin bu kadar yüzdeli oynayacağını hesap etmemişlerdi. 
Fenerbahçe'nin dün, ilk iki karşılaşmada da skor yüküne katkıda bulunan Ömer'den sayı çıkaramadan kazanması da ilginç bir detaydı. Zaten beş oyuncu çift haneli rakamları bulup, Salyers ve Rasim'in ekstra üçlükleri girmeseydi, Kaya faktörü Efes'e yine maçı kazandıracaktı. Kaya gerçekten dün son çeyrekteki performansıyla maçı tek başına alacaktı. Sonuçta ilk iki maçta yapamadıklarını sahaya yansıtan, hücumda tüm oyuncularından randıman alan Fenerbahçe, seride "ben de varım" dedi. Efes Pilsen de, Fenerbahçe karşısında gevşediğinde başına gelebilecekleri dünkü maçta gördü. 




</TEXT>
</DOC>
