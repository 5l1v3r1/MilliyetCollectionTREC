<DOC>
<DOCNO> 312141 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sontur36.html </URL>
<DATE> 2005/02/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Moldovalı kadınları fuhuşa zorlayan 3 kişi tutuklandı 
</HEADLINE>
<TEXT>

     İstanbul'da, yabancı uyruklu kadınları fuhuşa zorladıkları ileri sürülen 3 kişi tutuklandı. 
     AA muhabirinin aldığı bilgiye göre, Halkalı'da bir evde alıkonulan yabancı uyruklu bazı kadınlara para karşılığı fuhuş yaptırıldığı yönündeki ihbarı değerlendiren polis, operasyon düzenledi. 
     Yabancılar Şube Müdürlüğü ekiplerince gerçekleştirilen operasyonda, iş vaadiyle kandırılarak ülkelerinden getirilip fuhuşa zorlandıkları öne sürülen Moldova uyruklu L.U, Rusya Federasyonu uyruklu N.P ve Ukrayna uyruklu T.A polis tarafından kurtarıldı. 
     Kadınları fuhuşa zorladıkları ileri sürülen Ö.Ö ile O.G ve annesi S.G de gözaltına alındı. 
     Bu kişilerin üzerlerinde ve evlerinde yapılan aramalarda ise bir miktar uyuşturucu ile yabancı uyruklu kadınlardan birinin adına düzenlenmiş sahte kimlik ele geçirildi. 
     1'i kadın 3 zanlı, emniyetteki sorgularının ardından mahkemece tutuklandı. 
     Konuya ilişkin bir kişinin de halen arandığı belirtildi. 
     
</TEXT>
</DOC>
