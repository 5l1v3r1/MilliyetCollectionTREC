<DOC>
<DOCNO> 334898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur09.html </URL>
<DATE> 2005/04/19/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Doktor ihmali mi .. Nefes alamayan 2 aylık Fatih öldü... 
</HEADLINE>
<TEXT>

     Fatih KARAÇALI ADANA, DHA 

      ADANA'da nefes alma sorunu yaşadığı için hastaneye götürülürken yolda yaşamını yitiren 2 aylık Emrah Dal'ın amcası 24 yaşındaki Abidullah Dal, ''Olaydan bir gün önce bebeği Adana Numune Hastanesi'ne götürmüştük, doktorlar ilgilenmedi. Yeğenim ihmal kurbanı oldu. Doktorlardan şikayetçiyim'' dedi. 
     Gülbahçe Mahallesi, 54 Sokak, 67 numarada oturan Abidullah Dal, İstanbul'da çalışan ağabeyi Hasan Dal'ın 2 aylık oğlu Emrah'ı, dün akşam rahatsızlanması üzerine annesi Nizar Dal ile birlikte Devlet Hastanesi'ne götürmek istedi. Ancak, Emrah yolda yaşamını yitirdi. Bebeğin cesedi hastane morguna konulurken, amca Abidullah Dal, yeğeninin ölümünden, bu olaydan bir gün önce bir kez daha rahatsızlanması üzerine götürdükleri Adana Numune Hastanesi Acil Servisi'ndeki doktorların ilgisizliğinin neden olduğunu iddia etti. Geçen cumartesi günü yeğenini nefes alamayınca Numune Hastanesi'ne götürdüğünü anlatan Abidullah Dal, ''Orada müdahale ettiler, nefesi normale döndü. Ama, kalp kapakçığının tam çalışmadığı söylenmişti. İlaç filan vermeden eve gönderdiler. Hiç olmazsa serviste tedavi alsalar, yeğenim belki yaşardı. Bir gün sonra yine rahatsızlandı. Hastaneye götürürken yolda kucağımda öldü. Yeğenimin ölümünden onunla ilgilenmeyip eve gönderen doktorlar sorumludur. Onlardan şikayetçiyim'' dedi. 
     Bu arada, hastane yetkilileri, bebeğin hastanenin Acil Servisi'nde müdahale edildiğini, ancak, iddiayı araştırdıklarını bildirdi. 
     
</TEXT>
</DOC>
