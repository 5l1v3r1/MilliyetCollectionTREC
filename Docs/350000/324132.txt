<DOC>
<DOCNO> 324132 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sontur15.html </URL>
<DATE> 2005/03/16/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Tacize uğradığı iddia edilen kızı ailesi okuldan aldı 
</HEADLINE>
<TEXT>

     Erhan GÖGEM KIRIKKALE, DHA 

      KIRIKKALE'nin Yahşihan İlçesi'nde bulunan Hüseyin Kahya Yatılı Bölge İlköğretim Okulu'nda YİBO sınıf öğretmenleri 54 yaşındaki Süleyman Ö.'nün tacizine uğradıklarını iddia eden 4 kız öğrenciden intihara kalkışan B.C.'yi ailesi, başka okulda okutmak üzere okuldan aldı. 
     Eşi de aynı okulda öğretmen olan 2 çocuk babası Süleyman Ö.'nün tacizine uğradıklarını iddia eden 8'inci sınıfta okuyan 4 kız öğrenciden 14 yaşındaki B.C., 2 yıldır Süleyman Ö. tarafından tacize uğradığını iddia edip, 3 Mart'ta bir kutu hap içerek ölümden son anda kurtarılmıştı. YİBO'da R.A., E.E. ve E.E.Y. adlı kız öğrenciler de aynı öğretmen tarafından tacize uğradıklarını iddia etmesi üzerine, okulda soruşturma başlatılmıştı. İntihara teşebbüs eden B.C.'den 5 gün sonra bu kez E.E.Y. de aşırı derecede uyku ilacı içerek ölmek istemişti. 
     Merkez ilçenin Gündoğdu Mahallesi'nde yaşayan B.C.'nin annesi Emine C., kızının başına gelenlerden sonra Okul Müdürü Sami Yanık'a dilekçe verdi. Anne C. dilekçesinde kızını başka bir okulda okutmak istediğini ve yaşanan olaylardan çok etkilendiğini belirtti. B.C. ailesinin yanına gönderildi. 
     Kırıkkale'de oturan E.E.Y. hakkında ise okul yönetimi tarafından uzaklaştıma kararı verildi. E.E.Y. bugün 3 öğretmen nezaretinde Kastamonu Yetiştirme Yurdu'na götürülmek üzere yola çıktı. Durumdan haberdar olan Kırıkkale Milli Eğitim Müdürü Ahmet Tevfik Aslan, öğretmenleri arayarak E.E.Y. ile 3 öğretmenin tekrar YİBO'ya dönmesi için talimat verdi. Öğretmenler ve kız öğrenci Çankırı'dan tekrar YİBO'ya geri döndü. 
     Milli Eğitim Müdürü Aslan, E.E.Y.'nin uzaklaştırılma kararından haberinin olmadığını ve böyle birşeyin olmasının söz konusu olamayacağını söyledi. 
     Konu ile ilgili olarak okul yönetimi tarafından bir açıklama yapılmazken, Kırıkkale Cezaevi'nde 2 gün yatan 35 yıllık öğretmen Süleyman Ö. ise tutuksuz yargılanmak üzere serbest bırakılmıştı. 
     
</TEXT>
</DOC>
