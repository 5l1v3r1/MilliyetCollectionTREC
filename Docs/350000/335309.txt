<DOC>
<DOCNO> 335309 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur60.html </URL>
<DATE> 2005/04/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Sarıyer'de olaylı yıkım 
</HEADLINE>
<TEXT>

     Sarıyer'de Milli Emlak arazisi üzerine kaçak yapılan 4 binanın yıkımı sırasında yaşanan arbedede, 3'ü polis 5 kişi yaralandı. 
     AA muhabirinin aldığı bilgiye göre, İstinye Bağlar Mevkii'nde Milli Emlak arazisi üzerine kaçak olarak yapılan 4 binanın yıkımı için İstanbul Defterdarlığı'nca dava açıldı. 
     Sarıyer Kaymakamlığı, davanın sonuçlanarak mahkemenin yıkım kararı vermesi üzerine, biri 4, ikisi 2 ve biri de tek katlı olan 4 binanın bugün yıkımı için Sarıyer Belediyesi ve emniyet birimlerine yazı gönderdi. 
     Bu yazı üzerine yıkım bölgesine giden görevliler, binaları terk etmeyen kişilerin direnişiyle karşılaştı. Çatılara çıkan kişiler, görevlilere taş ve kiremit attılar. 
     Direnişi kırmak için polisin de biber gazı kullandığı arbedede, Okan Kaba ve Nuran Gram ile 3 polis memuru yaralandı. 
     İstinye Devlet Hastanesi ve Baltalimanı Kemik Hastalıkları Hastanesi'ne kaldırılan yaralılardan Nuran Gram'ın bir gözüne darbe geldiği öğrenildi. 
     Mukavemette bulunan kişileri yıkım alanından uzaklaştıran polis, belediye ekiplerinin iş makinelerinin de yardımıyla kaçak 4 binayı yıkmasını sağladı. 
     
</TEXT>
</DOC>
