<DOC>
<DOCNO> 315310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/yazar/bila.html </URL>
<DATE> 2005/02/15/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Ankara'nın iki beklentisi 
</HEADLINE>
<TEXT>


Irak seçimleri tahmin edildiği gibi... Yeni Irak parlamentosu Şii Arap ve Kürt ağırlıklı olacak. 
Seçim sonuçlarının, Ankara'da rahatsızlık yarattığını söylemeye bile gerek yok. Ankara, Türkmen oylarının hem Kerkük'te, hem Irak'ın genelinde çok az çıkmasının nedenlerini saptamaya çalışıyor. Seçim hileleri, mükerrer oy kullanma, Kerkük'te olduğu gibi taşıma oylar... 
Birçok yönüyle itiraz gerektiren, meşruiyet tartışmasına aday bir seçim yapılmış oldu Irak'ta. Ama böyle olacağı zaten biliniyordu... 
Ankara'da yapılan ortak değerlendirme şöyle özetlenebilir 
"Seçimler temsil bakımından sakat sonuçlar verdi. Sünni Araplar seçime katılmadı. Bu, meşruiyet tartışmasının nedenlerinden biri olacaktır. Ayrıca Kürtler taşıdıkları gerçek güçlerinin çok üzerinde temsil ediliyorlar. Şiiler de öyle. Irak toplumunun yüzde 30'u temsil edilmemiş durumda." 
Ankara bu saptamadan sonra, gelecek için iki önemli beklenti üzerinde duruyor 
1- Anayasa yazımında Sünni Arapların da temsil edilmesi. Bunun sağlanması için de yeni meclisin oluşturacağı Anayasa Yazım Komisyonu'na, meclis dışında da olsa Sünni Arapların alınması. Anayasanın Irak toplumunun tüm kesimlerini temsil eden bir heyetçe yazılması. 
2- Yeni yazılacak anayasada Kerkük'ün özel statüsünün korunması. Federal bir yapı oluşacaksa Kerkük'ün herhangi bir federe yapıya dahil edilmemesi. Bağdat gibi Irak kenti olarak korunması. 
Türkmenler seçimlere itirazlarını sürdürecekler. Bu koşullarda bu itirazlardan bir sonuç alınır mı Umutlu olmamak daha gerçekçi olur. 
Seçim sonuçlarının Kürtler tarafından bir "zafer" olarak görüleceği açık. Kerkük'le ilgili olarak da Barzani'nin yaklaşımı, bu kentin bir Kürt kenti olduğu iddiasının seçimle kanıtlandığı, tescil ve ilan edildiği, biçiminde olacağı da belli... 
Türkiye'nin seçimle ilgili yapabileceği fazla bir şey yok. 
Bundan sonrası için kollamaya çalışacağı, Kerkük'ün, Kürt bölgesine dahil edilmemesi olacak. Böyle bir gelişmeye Arapların da karşı duracağı açık. 
Seçimden en kazançlı çıkanların Kürt gruplar olduğu görülüyor. Kerkük'te ve Kuzey Irak'ta h kimiyetlerini pekiştirdikleri gibi Bağdat'ta da çok daha etkin hale gelecekleri anlaşılıyor. Kürt liderlerin, Bağdat'ta etkin olmaları, önemli görevlere getirilmelerinin, ayrılıkçı süreci yavaşlatacağı, hatta durduracağı beklentisi de yok değil. Tabii, seçimlerle birlikte yapılan bağımsızlık referandumu veya anketi de Kürt liderlerin ceplerinde hazır duruyor. 
ABD'nin desteğiyle emin adımlarla ilerliyorlar... 



</TEXT>
</DOC>
