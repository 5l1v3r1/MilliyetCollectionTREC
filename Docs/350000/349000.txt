<DOC>
<DOCNO> 349000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/ekonomi/eko01.html </URL>
<DATE> 2005/06/05/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çiftçiyi zengin etmek için ömrümce uğraştım' 
</HEADLINE>
<TEXT>


Türkiye'de çiftçilerin fakir olduğunu söyleyen 9'uncu Cumhurbaşkanı Demirel, "Onları nasıl zengin yaparız diye ömrümce uğraştım, hatta avucumda buğday tohumu bile getirdim" dedi 

KAYSERİ DHA 

Dokuzuncu Cumhurbaşkanı Süleyman Demirel, çiftçilik ve hayvancılığın zor bir iş olduğunu belirterek, "Çiftçimize çok şey yaptık, ama uçuramadık. Bu ülkede çiftçi ve hayvancılıkla uğraşanlar fakirdir. Onları nasıl zengin yaparız diye ömrümce uğraştım. Hatta avucumda buğday tohumu bile getirdim" dedi. 

Saray Halı'nın sahibi 
Aynı zamanda Saray Halı'nın da sahibi olan Necati Kurmel'e ait olan, Kayseri'de kurulu bitkisel ve hayvansal üretim tesisleri Saray Çiftliği'nde incelemelerde bulunan Süleyman Demirel'e gezisinde Doğan Holding Yönetim Kurulu Başkanı Aydın Doğan da eşlik etti. Tesisleri gezenler arasında ayrıca eski Başbakan Yardımcısı Hüsamettin Özkan, İstanbul eski Belediye Başkanı Bedrettin Dalan, işadamı Mustafa Özkan ve Doğan Holding Yönetim Kurulu Üyesi Taylan Bilgel de bulundu. 

'Teftiş değil' 
Çağdaş çiftçiliğin ve hayvancılığın önem kazandığını vurgulayan Demirel, şöyle dedi 
"Türk tarımında yüzde 22'lik bölümü hayvancılık tutuyor. ABD'de bu rakam yüzde 48'lere ulaşıyor. Avrupa'da da tarım ve hayvancılık önem kazanıyor. Bugün dünyanın yüzde 60 et ihracatını Avrupa gerçekleştiriyor. Hayvancılık artık bir sanayi işletmesine dönüştü." 
Demirel, Kurmel ailesinin yatırımlarını teftişe gelmediklerini ancak kendisinin bir müfettiş yanı olduğunu da esprili bir şekilde söyleyerek konuşmasını şöyle sürdürdü 

'Örnek besi çiftliği' 
"Dünya rekabeti konuşuyor. Rekabet edebilmek için, başkasından iyi olmalı ve teknolojiyi yoğun şekilde kullanmalıyız. Artık devlet desteği ve gümrük duvarları yok. Kendi ayakları üzerinde duran fertlerin meydana getirdiği ülkeler ayakta kalacak. Biz buraya başarı hikayelerini dinlemeye geldik. Kurmel ailesinde olduğu gibi. Çiftçilik zordur. Hayvancılık da buna dahil. Çiftçimize çok şey yaptık, ama uçuramadık. Nüfusun yüzde 35'i çifti olan ve Gayri Safi Milli Hasıla'nın yüzde 13'ünü alan bu ülkede çiftçi ve hayvancılıkla uğraşanlar fakirdir. Onları nasıl zengin yaparız diye ömrümce uğraştım. Hatta avucumda buğday tohumu bile getirdim. Şu anda örnek bir besi çiftliğini geziyoruz." 

Okulu gezdi 
Demirel ve diğer konuklar 29 Nisan'da açılışı yapılan Mustafabeyli Köyü'nde Necati Kurmel Lisesi ve Meliha Kurmel Kız Öğrenci Pansiyonu'nda da incelemelerde bulundu. 
Demirel, Özel Universal Hastanesi'nde önceki gün yüksek tansiyon rahatsızlığı nedeniyle beyin kanaması geçirip, yoğun bakıma alınan DYP eski İstanbul İl Başkanı, maden ihracatçısı, 55 yaşındaki Feridun Bayoğlu'nun yakınlarına 'Geçmiş olsun' ziyaretinde bulundu. Demirel, beyin ölümünün gerçekleştiği belirtilen Bayoğlu'nun yakınlarıyla konuşup, bilgi aldı. 

'İneğe portakal veriyoruz süt verimi artıyor' Saray Halı Yönetim Kurulu Başkanı Necati Kurmel, Saray Çifliği Bitkisel ve Hayvansal Üretim Tesisleri ile sektöründe Türkiye'nin en büyük işletmesini kurduklarını belirterek, "Ama bu bize yetmez. ABD ve Avrupa'daki işletmeler gibi daha büyüğünü hedefledik" dedi. Kurmel, çiftliğe ait Kayseri ve Adana'daki işletmeler hakkında şu bilgileri verdi 

'Günde 30 ton süt' 
"Adana'daki çiftlikte 2 bin 500, Develi'de 2 bin, Yeşilhisar'da 3 bin 500 besi hayvanı, yine Develi çiftliğinde 3 bin 500 damızlık hayvan mevcut. Türkiye'nin çeşitli yerlerinden 200 kilo ağırlıkta satın aldığımız bir hayvanı 500 - 600 kiloya geldiğinde satıyoruz. Büyükbaş hayvanlarda günde ortalama 1200, 1300 gram canlı ağırlık elde ediyoruz. Bu yüksek bir oran. Süt hayvancılığına gelince ortalama elde ettiğimiz süt hayvan başına 30 kilo olup günde ortalama 30 ton." 

350 ton yem 
Günlük yem tüketimlerini 350 ton olduğunu belirten Kurmel, "Kendi arazimizde ürettiğimiz yemin dışında 9 ton portakal ya da portakal kabuğu, 20 ton arpa posası, 15 ton pancar küspesi kullanıyoruz. Portakal verimi önemli ölçüde artırıyor" dedi. 


</TEXT>
</DOC>
