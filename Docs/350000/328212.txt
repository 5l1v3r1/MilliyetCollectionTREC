<DOC>
<DOCNO> 328212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sonspo16.html </URL>
<DATE> 2005/03/29/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Beşiktaş, Diyarbakırspor maçı taktiğine çalıştı 
</HEADLINE>
<TEXT>

     Beşiktaş, Diyarbakırspor ile oynayacağı lig maçının hazırlıklarını yaptığı antrenmanla sürdürdü. 
     Teknik direktör Rıza Çalımbay yönetiminde BJK Nevzat Demir Tesisleri'nde gerçekleştirilen idmanda, siyah-beyazlı futbolcular kondisyon ve pas çalışmasının ardından taktik çalışması yaptı. 
     Çalımbay, taktik çalışması sırasında savunma ile forvet oyuncularını karşılıklı oynattı. Genç teknik adam, çalışmayı sık sık keserek futbolcularını uyardı ve isabetli paslar atıp, bir an önce kaleye yönelmelerini istedi. 
     Antrenmanda futbolcuların son derece hırslı ve istekli oldukları gözlendi. 
     Çalışmaya sakatlıkları süren Fatih ve Juanfran'ın yanı sıra, üst solunum yolu enfeksiyonuna yakalanan Çağdaş ile sağ üst adelesinden hafif bir sakatlığı bulunan Tümer katılmadı. 
     Bu arada antrenman sonrası Silivri Beşiktaşlılar Derneği üyeleri futbolculara Silivrispor forması hediye edip, baklava verdiler. 
     Siyah-beyazlılar yarın yapacakları antrenmanla Diyarbakırspor maçı hazırlıklarını sürdürecek. 
     
</TEXT>
</DOC>
