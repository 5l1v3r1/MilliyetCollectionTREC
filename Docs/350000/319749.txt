<DOC>
<DOCNO> 319749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur42.html </URL>
<DATE> 2005/03/01/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Güvenlik görevlisine hırsızlık iddiasıyla gözaltı... 
</HEADLINE>
<TEXT>

     İzmir'in Çeşme İlçesi'ndeki Ege Üniversitesi Meslek Yüksekokulu'ndan, kalorifer tesisatı parçalarının çalınmasıyla ilgili olarak, okulun güvenlik görevlisi gözaltına alındı. 
     Alınan bilgiye göre, Ege Üniversitesi Çeşme Meslek Yüksekokulu yetkilileri polise başvurarak, okulda hırsızlık olduğunu bildirdi. 
     Polis, yaptığı araştırmada tamirat nedeniyle bahçeye çıkarılan kalorifer tesisatının bazı parçalarının çalınmış olduğunu belirledi. 
     Sabah saatlerinde çevrede şüphe çeken bir kamyonun olduğunu öğrenen yetkililer, plakasını tespit ettikleri kamyonun, İzmir'de hurdacılık yapan sahibine ulaştılar. 
     Hurdacı, malzemeleri kendilerine okulun güvenlik görevlisi Necdet U'nun sattığını söyledi. 
     Gözaltına alınan Necdet U'nun tamirat nedeniyle bahçeye konulan parçaları, 200 YTL karşılığında sattığını itiraf ettiği öğrenildi. 
     Olayla ilgili soruşturmanın sürdüğü bildirildi. 
     
</TEXT>
</DOC>
