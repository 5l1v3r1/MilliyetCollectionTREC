<DOC>
<DOCNO> 303294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun06.html </URL>
<DATE> 2005/01/04/ </DATE>
<TIME> 07.45 </TIME>
<AUTHOR>  </AUTHOR>
<HEADLINE>
Tsunami felaketinde onlarca kişiyi kurtaran Avustralyalı hırsız çıktı 
</HEADLINE>
<TEXT>

     Tayland'daki tsunami felaketinde onlarca kişiyi kurtaran Avustralyalı kahraman, ülkesine döndüğünde polis tarafından hırsızlık suçundan tutuklandı. 
     Thomas David Connell, Tayland'dan geldiği Brisbane havaalanında uçaktan iner inmez polis tarafından kelepçelendi. 
     Polis, 2 yıldır aradıkları Connell'ın, Tayland'da bir televizyon kanalına verdiği demecinin geçen hafta Avustralya'da yayınlanmasından sonra fark edildiğini bildirdi. Polis, Connell'ın, saldırı ve hırsızlık suçlarından arandığını belirtti. 
     32 yaşındaki işadamı Connell, 26 Aralık'ta Phuket adasında 20 kadar kişiyi kurtardığı için yerel basın tarafından ''merhametli insan'' ilan edilmişti. 
     Bu arada Connell, polisin kendisini başkasıyla karıştırdığını öne sürerek, bir kahraman olarak bunları hakketmediğini söyledi. 
     Brisbane'de çıkarıldığı mahkemede kefaletle serbest bırakılan Connell'ın ilk duruşmasının, gelecek ay yapılacağı kaydedildi. 
     
</TEXT>
</DOC>
