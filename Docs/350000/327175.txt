<DOC>
<DOCNO> 327175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/dunya/axdun02.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Seçimler haziranda 
</HEADLINE>
<TEXT>


MOSKOVA Milliyet 


Kırgızistan'da yönetimi ele geçiren muhalefet hareketi, haziran ayında seçimlere gidileceğini açıkladı. 
Hükümet kurma çalışmalarına başlayan muhalefet liderlerinden Kurmanbek Bakıyev, parlamentonun kendisini devlet başkanlığı ve başbakanlığa vek leten atadığını açıkladı. Bişkek Meydanı'nda toplananlara seslenen Bakıyev, "Sonunda özgürlüğümüzü kazandık" dedi ve öncelikle yolsuzluklara karşı mücadele başlatacağını söyledi. Bakıyev, ülkedeki Rus ve Amerikan üslerinin varlığına karşı olmadığını belirtti. 
Dışişleri bakanlığını üstlenen Roza Otunbayeva, ülkenin şu anda bir geçiş döneminde bulunduğunu belirterek, 14 Nisan'a kadar eski parlamentonun görevini sürdüreceğini, 15 Mayıs'ta yeni parlamentonun çalışmaya başlayacağını, haziran ayında ise başkanlık seçimleri yapılacağını açıkladı. İktidarlarını yasallaştırmak istediklerini belirten Otunbayeva, ordu ve gizli servisin kontrolleri altında bulunduğunu söyledi. 
Bakıyev, muhalefet liderleri içinde en uzlaşmacı ve toparlayıcı politikacı olarak gösteriliyor. 

Kendisini şartlı tahliye etti 

Önceki gün hükümet binasını ele geçiren göstericiler tarafında cezaevinden çıkarılan Feliks Kulov, ülkede durum normalleşince hapishaneye döneceğini açıkladı. Güvenlik bakanlıklarının sorumluluğunu üstlenen Kulov'un cezası 2008 yılında dolacak. 

Askar Akayev İstifa etmedim, döneceğim 

Devrik Kırgız lideri Askar Akayev, istifa etmediğini ve ülkesine döneceğini açıkladı. Kırgız ajansı Kabar'a elektronik posta gönderen Akayev, iktidarı ele geçirenleri "maceracı ve çapulcu" olarak nitelerken, "Halkıma karşı güç kullanmayacağımı defalarca söylemiştim. Kan dökülmesini önlemek için ayrıldım, ancak ülkeme döneceğim" dedi. 


</TEXT>
</DOC>
