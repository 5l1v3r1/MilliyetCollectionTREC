<DOC>
<DOCNO> 336983 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko14.html </URL>
<DATE> 2005/04/26/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Efes İçecek Grubu'nda yeniden yapılanma... 
</HEADLINE>
<TEXT>

     Efes İçecek Grubu Başkanlığı, ayrı ayrı Bira ve Meşrubat başkanlıkları olarak yeniden yapılandırıldı. 
     Anadolu Efes Biracılık ve Malt Sanayii A.Ş'den İMKB'ye yapılan açıklamada, 1999 yılından bu yana şirketin Efes İçecek Grubu'nun İcra Başkanlığı CEO görevini yürütmekte olan Muhtar Kent'in, 1 Mayıs 2005 tarihinden geçerli olmak üzere bu görevinden ayrılacağının 23 Mart 2005 tarihinde özel durum açıklamasıyla kamuya duyurulduğu hatırlatıldı. 
     Grubun geçen dönem zarfında gerek bira gerek meşrubat alanlarında çok hızlı bir gelişim kaydettiği ve her iki alanda da ayrı ayrı bölgesel bazda önde gelen bir oyuncu olduğu belirtilen açıklamada, şöyle denildi 
     ''Bira ve meşrubat alanlarının her birinde erişilen bu konumun önümüzdeki dönemde daha da güçleneceği gözönune alınarak ve artan ölçüde odaklı ve etkin yönetim ihtiyacını sağlamak üzere Efes İçecek Grubu Başkanlığı ayrı ayrı Bira ve Meşrubat başkanlıkları olarak yeniden yapılandırılmıştır.'' Açıklamada, 1 Mayıs 2005 tarihinden geçerli olmak üzere Bira Başkanlığı görevine Ahmet Boyacıoğlu'nun, Meşrubat Başkanlığı görevine ise Michael O'Neill'in getirildiği kaydedilerek, halen Efes İçecek Grubu Stratejik Planlama ve İş Geliştirme Başkanı olarak görev yapmakta olan Boyacıoğlu'nun, Gruba 1973 yılında katılmış olup, bira endüstrisinde 30 yılın üzerinde tecrübesi bulunduğu vurgulandı. 
     2002 yılından itibaren Efes Sınai Yatırım Holding A.Ş. ile Gruptaki diğer bazı şirketlerde Yönetim Kurulu üyesi olan O'Neill'in uzun yıllar çeşitli görevlerde bulunduktan sonra 2000 yılında ayrıldığı Coca Cola sistemi içindeki son görevinin İskandinavya ve Rusya'yı da içeren Kuzey Avrasya Bölümü Başkanlığı olduğu ve O'Neill'in görevini İstanbul merkezli olarak yürüteceği belirtildi. 
     
</TEXT>
</DOC>
