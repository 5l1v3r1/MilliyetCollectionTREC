<DOC>
<DOCNO> 315112 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy05.html </URL>
<DATE> 2005/02/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Meclis gündeminde bu hafta neler var 
</HEADLINE>
<TEXT>

     TBMM, bu hafta yoğun bir gündemle çalışacak. 
     2000-2001 eğitin-öğretim yılından bu yana üniversitelerden ilişiği kesilenlere yeni bir hak tanıyan ''öğrenci affı'' ile Cumhurbaşkanı Ahmet Necdet Sezer'in geri gönderdiği ''İl Özel İdaresi Yasası'', Meclis'in önemli gündem maddeleri olacak. 
     TBMM Genel Kurulu'nda, 15 Ocak Salı günü denetim yapılacak. Sözlü soruların ardından, çalışmalarını tamamlayan Kamu Vakıfları Araştırma Komisyonu'nun raporu görüşülecek. 
     Cumhurbaşkanı Ahmet Necdet Sezer'in 14 maddesini yeniden görüşülmek üzere TBMM'ye geri gönderdiği ''İl Özel İdaresi Yasası''', 16 Şubat Çarşamba günü ele alınacak. TBMM Plan ve Bütçe Komisyonu'nun, Cumhurbaşkanı Sezer'in de eleştirileri doğrultusunda değişiklik yaptığı yasada, ''eğitim'' il özel idaresinin görev ve yetki alanından çıkarıldı. 
     Kadastro Kanunu'nda değişiklik yapan yasa tasarısı ile Likit Petrol Gazı LPG Piyasası Kanun Tasarısı'nın da 17 Şubat Perşembe günü yasalaşması bekleniyor. 
     Genel Kurul, bu hafta Salı günü 15.00-19.00, Çarşamba ve Perşembe günü ise 15.00-21.00 saatleri arasında çalışacak. 
     
     ÖĞRENCİ AFFI 
     TBMM'deki ihtisas komisyonları, gündemlerindeki tasarı ve teklifleri görüşecek. 
     Milli Eğitim, Kültür, Gençlik ve Spor Komisyonu, 2000-2001 eğitim-öğretim yılından sonra üniversitelerden ilişiği kesilen öğrencilere yeni haklar verilmesini öngören yasa teklifini, 16 Şubat Çarşamba günü görüşecek. Teklif, 2000-2001 öğretim yılından sonra üniversitelerden her ne sebeple olursa olsun ilişiği kesilen öğrencilere, bir öğretim yılı devam ve her ders için 3 sınav hakkı verilmesini öngörüyor. 
     Düzenlemede yüksek lisans, doktora ve tıpta uzmanlık eğitiminde başarısız olanlara da yeni haklar tanınıyor. 
     İçişleri Komisyonu, ''Mahalle İdare Birlikleri Kanunu Tasarısı''nı, 16 Şubat Çarşamba günü görüşecek. Mahalli idarelerin bazı faaliyetlerini, oluşturacakları birlik marifetiyle yürütmelerine olanak tanıyan yasa tasarısı, mahalli idare birliklerinin hukuki statüsünü, kuruluşunu, organlarını, yönetimini, görev, yetki ve sorumlulukları ile çalışma usul ve esaslarını düzenliyor. 
     Plan ve Bütçe Komisyonu da aynı gün toplanarak, 13 ile daha yatırım teşviki getiren, ''Yatırımların ve İstihdamın Teşviki ve Bazı Kanunlarda Değişiklik Yapılması Hakkında Kanunda Değişiklik Yapılmasına Dair Kanun Tasarısı''nı ele alacak. 
     Adalet Komisyonu, geçen hafta alt komisyona gönderdiği ''Ceza Muhakemesi Uygulama ve Yürürlük Şekli Hakkında Yasa Tasarısı'', ''İcra ve İflas Kanunu ile Cezaevleriyle Mahkeme Binaları İnşası Karşılığı Olarak Alınacak Harçlar ve Mahkumlara Ödettirilecek Yiyecek Bedelleri Hakkında Kanunda Değişiklik Yapılmasına İlişkin Kanun Tasarısı'' ile ''İş Mahkemeleri Kanununda Değişiklik Yapılmasına İlişkin Kanun Tasarısı''nı görüşmek üzere 17 Şubat Perşembe günü toplanacak. 
     AB Uyum Komisyonu, 15 Şubat Salı günü Karayolları Trafik Kanununda Değişiklik Yapılmasına İlişkin Yasa Tasarısı, Devlet Memurları Kanunu ile İş Kanununda Değişiklik Yapılmasına Dair Kanun Tasarısı, Kalkınma Ajansları Kuruluşu, Koordinasyonu ve Görevleri Hakkında Yasa Tasarısı'nı görüşecek. Komisyon, 16 Şubat Çarşamba günü AB Genel Sekreterliği yetkililerinden AB konusunda brifing alacak. 
     Türk sporunda şiddet, şike, rüşvet ve haksız rekabet iddialarını araştırmak ve alınması gereken önlemleri belirlemek amacıyla oluşturulan Meclis Araştırma Komisyonu, 15 Şubat Salı günü toplanarak çalışmalarını sürdürecek. 
     
</TEXT>
</DOC>
