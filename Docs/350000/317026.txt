<DOC>
<DOCNO> 317026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sontur30.html </URL>
<DATE> 2005/02/20/ </DATE>
<TIME> 19.07 </TIME>
<AUTHOR>  </AUTHOR>
<HEADLINE>
Plakaya kesilen trafik cezası problem oldu 
</HEADLINE>
<TEXT>

     Trafikten sorumlu İstanbul Emniyet Müdür Yardımcısı Mehmet Selvi, plakaya yazılan bir trafik cezasının mahkeme tarafından iptal edilmesi kararıyla ilgili olarak, üst mahkemeye başvuru yazısı hazırladıklarını, valiliğin onayından sonra yazının Adalet Bakanlığı'na gönderileceğini söyledi. 
     Selvi, trafik polisleriyle fahri trafik müfettişlerinin ilişkilerinin güçlendirilmesi ve fahri müfettişlerin çalışmalarının değerlendirilmesi amacıyla Yeditepe Üniversitesi'nde düzenlenen yıllık olağan toplantıda konuştu. 
     Basına yansıyan, İstanbul 3. Sulh Ceza Mahkemesi'nin plakaya yazılmış bir trafik cezasının iptali kararına değinen Selvi, kararla ilgili bir üst mahkemeye itiraz edilmesi konusunda yazı hazırladıklarını belirterek, ''Valimizin de onayından geçerse pazartesi günü bu yazıyı Adalet Bakanlığı'na göndereceğiz. Bu hukuki bir konudur ama yasa, hem fahri trafik müfettişlerine hem de polislere aracı durdurmadan plakaya direkt ceza yazma yetkisi vermektedir'' dedi. 
     İstanbul'da günde ortalama 445 trafik kazası meydana geldiğini ifade eden Selvi, 2004 yılında toplam 162 bin 269 trafik kazası olduğunu, bu kazalarda ayda ortalama 270 kişinin hayatını kaybettiğini, 765 kişinin de yaralandığını bildirdi. 
     Selvi, bir yılda 9 bin 795 yaralamalı trafik kazası meydana geldiğini, her ay ise 13 milyon 775 YTL değerinde maddi hasarlı trafik kazası olduğunu bildirdi. 
     2004 yılında yapılan denetimlerde 2 milyon 496 bin 300 aracın kontrol edildiğini belirten Selvi, 1 milyon 939 bin 871 sürücüye ceza kesildiğini ifade etti. 
     Selvi, 2004 yılında yapılan denetimler sonucu 5 bin 483 sürücünün mahkemeye sevk edildiğini ve 39 bin 223 aracın trafikten men edildiğini söyledi. 
     
     FAHRİ MÜFETTİŞLERİN YAZDIĞI CEZALAR 
     Fahri trafik müfettişlerince geçen yıl kural ihlali yaptığı belirlenen 34 bin 73 sürücüye toplam 2 milyar 157 milyon liralık 2 bin 157 YTL ceza kesildiğini anlatan Selvi, ''Fahri trafik müfettişliği uygulaması İstanbul'da başarıyla yürütülmektedir. Fahri müfettişler göreve başladıkları 1997 yılının mayıs ayından itibaren 212 bin 173 sürücüye toplam 6 trilyon 200 milyar lira 6 milyon 200 bin YTL ceza yazdı'' diye konuştu. 
     İstanbul Trafik Denetleme Şube Müdürü Ali Kemal Hanlı da, mahkemenin kararına ilişkin, ''Kavşakta bekleyen trafik polisinin önünden kırmızı ışıkta geçen arabanın plakasına ceza yazmayacağız da ne yapacağız Yanına kar mı kalacak '' diye konuştu. 
     
     ''KARAR 'MÜJDE' GİBİ DUYURULDU'' 
     Fahri Trafik Müfettişleri Derneği Başkanı Sami Güleçyüz ise park cezası yazılan bir şirket aracı için şirketin avukatı tarafından açılan dava sonucunda tutanağın iptal edildiğini hatırlatarak, tutanağı iptal ettirenlerin medya tarafından adeta ''kahraman'' ilan edildiğini savundu. 
     Mahkeme kararının, haklarında 2.5 milyon adet ceza tutanağı kesilmiş, kural ihlali yapmış sürücülere ''müjde'' gibi duyurulduğunu ifade eden Güleçyüz, şunları kaydetti 
     ''Trafik cezalarının yazılmasında iki yol var. Ya aracı durdurarak sürücü belgesine ya da arkadan plakaya yazacaksınız. Yanlış yere park edilmiş bir aracın sürücüsüne, trafik polisi tutanak tutmak, imzalatmak için arabanın başında mı beklesin Plakaya cezayı yazar ve gider. Bunda bir usulsüzlük, yasa dışılık var mı Dünyanın her yerinde bu böyle değil midir '' Güleçyüz, kararın, trafik polislerinin görevlerini düzgün yapmalarını engelleyeceğini, plakaya ceza yazılmamasının trafikte kaosa neden olacağını öne sürdü. 
     
</TEXT>
</DOC>
