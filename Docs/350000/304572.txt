<DOC>
<DOCNO> 304572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/spor/ykocaomer.html </URL>
<DATE> 2005/01/08/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
İstanbul Gençlik ve Spor İl Müdürlüğü 
</HEADLINE>
<TEXT>



İstanbul Gençlik ve Spor İl Müdürlüğü engelliler sporuna destek olmuyor. Daha doğrusu hiç ilgilenmiyor. İl Müdürü Tamer Taşpınar sadece bazı engelli spor müsabakalarına gelip "Çok duygulandım" deyip gözyaşlarını tutamıyor. 
Buradan kendisine sesleniyoruz 
Sayın Tamer Taşpınar, engelli sporcuların sizin gözyaşlarınıza ihtiyacı yok. Engelliler sporu gözyaşı dökmek için yapılmıyor. Sizden kimse de fazladan bir şey istemiyor. Görevinizi yapın yeter. Önce gidin Bahçelievler'deki adını bir türlü değiştiremediğiniz İstanbul Özürlüler Spor Salonu'na bir bakın. Oradaki duşlar, tuvaletler, içerdeki pis kokular eğer sizin içeri girmenize engel olmazsa bir inceleyiniz. İster engelli, ister engelsiz olsun , sporculara böyle ahır gibi bir yerde spor yaptırmak hiç kimseye yakışmaz. 
17 - 19 Aralık tarihlerinde yapılan Görme Engelliler Satranç Turvuvası'ndan bir gün önce, akşam saatlerinde, organizasyonu yapan kurumun dört tane bayan elemanı hiçbir şey hazırlanmamış salonda masaları taşıyorlarsa, bu işte bir yanlışlık var demektir. Daha doğrusu siz ve arkadaşlarınız görevinizi yapmıyorsunuz demektir. 
Bahçelievler Özürlüler Spor Salonu'nda bizler devreye girerek , defalarca dilekçeler yazdırarak , sizlere baskı yaparak bu salonu engelli sporcuların kullanmasını sağlıyorsak , görevinizi bize yaptırıyorsunuz demektir. Unutmayınız ki, devletimiz sizleri bu işleri eksiksiz yapmanız için oraya getirmiştir. 

Sevindik ama 
I. Ulusal Sinan Erdem Tekerlekli Sandalye Basketbol Turnuvası'nın basın toplantısında 2005 yılında İstanbul'a 3 kapalı yüzme havuzu açacağınızı söylemeniz bizi sevindirmiştir. Ama spora destek olmak sadece tesis açmakla olmuyor. O tesislerin bakımı, sporcuların sağlık koşullarına uygun bir şekilde spor yapmasını ve hakkaniyetli bir planlamayı da gerektiriyor. Aynı turnuvanın başlamasına 1 saat kala salonun buz gibi soğuk olduğunu ve bu konuda sitemimizi de herhalde unutmamışsınızdır. 
Defalarca sizinle görüştük, ama sonuç alamadık. Aramızda olan sevgi bağı, bu konuyu böyle açık bir şekilde uzun zamandır yazmamızı engelledi. Ama sonunda "Dost acı söyler" sözüne bağlı kalarak size bu hatırlatmaları yapıyoruz. Lütfen protokol işlerinizden biraz zaman ayırıp, il teşkilatınızdaki çoğu kez birbirinden habersiz, gönderdiğimiz faksları kaybeden, bizlerin de haftalarca zaman kaybına neden olan teşkilatınızı gözden geçiriniz. Engelliler sporuna ancak böyle destek olabilirsiniz. Ara sıra iki damla gözyaşı dökmekle değil 



</TEXT>
</DOC>
