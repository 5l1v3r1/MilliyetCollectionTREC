<DOC>
<DOCNO> 335851 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun40.html </URL>
<DATE> 2005/04/22/ </DATE>
<TIME> 21.14 </TIME>
<AUTHOR>  </AUTHOR>
<HEADLINE>
Berlusconi, yeni hükümeti kuracak... 
</HEADLINE>
<TEXT>

     İtalya Cumhurbaşkanlığı, yeni hükümeti kurma görevinin Silvio Berlusconi'ye verildiğini açıkladı. 
     Berlusconi'nin akşam saatlerinde Quirinale Sarayı'na giderek Cumhurbaşkanı Carlo Azeglio Ciampi ile yaptığı görüşmeden sonra, Cumhurbaşkanlığı Sekreteri Gaetano Giufini, yaptığı açıklamada ''Cumhurbaşkanı Ciampi, hükümeti kurma görevini Berlusconi'ye vermiş ve Berlusconi de bunu kabul etmiştir'' dedi. 
     Silvio Berlusconi ise köşk çıkışında gazetecilere yaptığı açıklamada, ''Hükümeti kurma görevini hızla tamamlamayı umuyorum. Yeni kabinenin Cumhurbaşkanı huzurundaki yemin merasimi de muhtemelen yarın tamamlanmış olur. Güvenoyunu ise önümüzdeki hafta halletmeyi hedefliyorum'' dedi. 
     Siyasi kaynaklar, yeni hükümetin güvenoyu işleminin Meclis'te Salı günü, Senato'da ise Perşembe günü yapılabileceğini belirtiyorlar. 
     Yeni kabine listesi henüz açıklanmadı. Ancak birkaç isim dışında köklü bir değişiklik de beklenmiyor. 
     
</TEXT>
</DOC>
