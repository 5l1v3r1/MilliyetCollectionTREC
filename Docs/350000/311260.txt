<DOC>
<DOCNO> 311260 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sondun02.html </URL>
<DATE> 2005/02/01/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Michael Jackson'ın mahkemesi başladı 
</HEADLINE>
<TEXT>

     Küçük çocuklara cinsel tacizle suçlanan Amerikalı şarkıcı Michael Jackson'ın davası, ABD'nin Kaliforniya eyaletinde görülmeye başlandı. 
     Michael Jackson'ın baştan aşağı beyazlar giymiş olarak katıldığı Santa Maria kentindeki duruşmayı, dünyanın dört bir tarafından bin kadar gazeteci takip etti. 
     Güneş gözlüğü takan ve gazetecilere ''zafer'' işareti yapan ünlü şarkıcıyı, mahkeme girişinde ''Yaşayan Kral Michael'ı seviyoruz'' tişörtleri giyen 200 kadar hayranı, karşıladı. 
     Avukatlarının arasına oturan 46 yaşındaki Jackson'ın mahkemesinin 6 ay sürebileceği bildirildi. 
     Ünlü yıldız, pazar günü hayranları tarafından yayınlanan bir internet sitesine verdiği demeçte, ''Gerçek ortaya çıktığında ben aklanacağım'' diyerek, adil bir yargılanma talebinde bulunmuştu. 
     Şarkıcının hayranlarından Jeanette Costabile, ''Herkes, mahkum edilmediği sürece masumdur. Oysa medya onu mahkum etti bile'' ifadesini kullandı. 
     10 ayrı suçlamayla karşı karşıya bulunan Jackson, suçlu bulunursa, 20 yıla kadar ağır hapisle cezalandırılabilecek. 
     
</TEXT>
</DOC>
