<DOC>
<DOCNO> 325646 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur18.html </URL>
<DATE> 2005/03/21/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Endüstri Holding'in Başkanlı Konutu "kayınbirader"in üstünde çıktı 
</HEADLINE>
<TEXT>

     Konya'da Endüstri Holding'in eski yöneticilerine yönelik düzenlenen operasyonda, holding başkanlık konutu olarak yaptırılan 3 katlı lüks villanın tapusunun eski yönetim kurulu başkanı Mustafa Ertekin'in kayınbiraderi üzerinde olduğu bildirildi. 
     Emniyet yetkilileri, operasyonun üçüncü gününde, gözaltındaki 33 kişi için 4 günlük ek gözaltı süresi alındığı ve söz konusu kişilerin Konya Numune Hastanesi'nde tekrar doktor kontrolünden geçirildiği belirtildi. 
     Yaklaşık 8 yıl önce dönemin Holding Başkanı Mustafa Ertekin tarafından başkanlık konutu olarak yaptırılan merkez Meram İlçesi'ndeki lüks villanın incelemeye alındığını belirten yetkililer, elde edilen belgelerde villanın Holding'in parası ile inşa edildiğini belirlendiğini ifade ettiler. 
     Yetkililer, villanın tapusunun önce Mustafa Ertekin'in babası, daha sonra da Ertekin'in Çumra'daki 22 yaşındaki üniversite öğrencisi kayınbiraderinin üzerine yapıldığının belgelendiğini kaydettiler. Villada 7 şelalenin ve saunaların bulunduğunu anlatan yetkililer, villanın da Holding'den kaçırılan mallar arasında yer aldığını tahmin ettiklerini bildirerek, villanın satışının alınan mahkeme kararı ile durdurulduğunu dile getirdiler. 
     
     KAYIP OLDUĞU İDDİA EDİLEN EVRAK BULUNDU 
     Yetkililer, şehir merkezinde bir muhasebe ile bir avukatlık bürosuna baskın düzenlenerek, Holding'e bağlı şirketlere ait ve bugüne kadar saklanan çok sayıda evrakın ele geçirildiğini söylediler. 
     İncelenen çok sayıdaki evraktan Holding'in battığı ilan edilen tarihte bile kendi ayakları üzerinde durabilecek mal varlığına sahip olduğunun anlaşıldığına işaret eden yetkililer, operasyonun bundan sonraki bölümünün, başkasının üzerine devir yoluyla malların kaçırılması, paraların zimmete geçirilmesi iddialarını kanıtlayacak kayıp evrakı bulmaya yönelik olduğunu kaydettiler. 
     Holdingin mali konulardaki önemli evrakının da bugüne kadar sürekli saklandığını öne süren yetkililer, ''SPK ve maliye incelemeleri ve açılan davalarda aranan belgeler, saklanmış. Yapılan incelemelerde istenen belgeler için evrak kayıp denilmiş. Herkesin kendisiyle ilgili evrakı gizleyerek, bugüne kadar yapılan incelemelerin sonuca ulaşmasını engellediği anlaşıldı'' dedi. 
     
     OLAY 
     Konya Emniyet Müdürlüğü, yaklaşık 2 yıl önce yöneticileri tarafından 250 milyon markı battığı duyurulan Endüstri Holding ile ilgili aldığı istihbaratları değerlendirerek, 19 Mart'ta geniş çaplı bir operasyon başlatmıştı. 
     Ankara, Konya, İzmir, İstanbul ve Afyon'da, düzenlenen operasyonlarda, zimmetlerine para geçirdikleri öne sürülen Holding'in eski Yönetim Kurulu Başkanı Mustafa Ertekin ve diğer yöneticiler ile birlikte bunlardan bazılarına yüklü miktarlarda usulsüz kredi verdiği gerekçesiyle Şekerbank Konya Merkez Şubesi Müdiresi ve bir çalışanı gözaltına alınmıştı. 
     
</TEXT>
</DOC>
