<DOC>
<DOCNO> 319916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sondun22.html </URL>
<DATE> 2005/03/02/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Putin'e destek azalıyor 
</HEADLINE>
<TEXT>

     Rusya'da şubat ayı ortalarında yapılan son kamuoyu yoklaması, Devlet Başkanı Vladimir Putin'e verilen desteğin azaldığını gösterdi. 
     Nezavisimaya gazetesi, Rusya'da iktidara yakınlığıyla tanınan Kamuoyu Araştırmaları Vakfı tarafından 19-20 Şubat tarihlerinde yapılan anketin Putin'e verilen desteğin son 5 yılda ilk defa bu kadar azaldığını gösterdiğini belirtti. 
     Ankette Rusya'nın 200 değişik yerleşim bölgesinde 3 bin kişiye ''Bu Pazar seçim olsa Putin'e oy verir miydiniz '' sorusu yöneltildi. 
     Ankete katılanların sadece yüzde 42'si bu soruya olumlu yanıt verdiği belirtilen haberde, ''Bu, Putin'in reyting listelerinde yer almaya başlamasından bu yana elde ettiği en düşük sonuç. 1999 yılı ortalarında, yani Putin henüz başbakanlık görevini sürdürürken yapılan ankette bile bu oran yüzde 45 çıkmıştı'' denildi. 
     ''Putin hakkında olumlu düşünüyorum ve ona güveniyorum'' diyenlerin oranıysa sadece yüzde 25 çıkarken, bu oranın Ocak ayı başında yüzde 29, geçen yılın başındaysa yüzde 41 olduğu hatırlatıldı. 
     Halkın yüzde 33'ü, Putin'in görevini ''iyi'' ya da ''mükemmel'' yaptığını düşünürken, ''kötü'' ya da ''çok kötü'' yanıtı verenlerin oranıysa yüzde 17 civarında oldu. Ocak ayında bu oranın yüzde 13 olduğu belirtildi. 
     Haberde, araştırmayı yapan kuruluşun yetkililerinin anket sonuçlarını yorumlamayı reddettiği belirtilerek, ''Belli ki, onlar da bu rakamların çok açık olduğuna inanıyor. Ancak, yetkililerin konuşmaktan kaçınmasından birkaç saat sonra kuruluşun internet sitesindeki rakamların değiştirilmesi dikkati çekti'' denildi. 
     Nezavisimaya, Analitik Merkez uzmanlarından Leonid Sedov'un da, yaptıkları anketlere göre Putin'in desteğinin Ocak ayında yüzde 6-7 oranında düştüğünü belirterek, şunları kaydetti 
     ''Ancak, Analitik Merkez'in araştırmalarının ortaya koyduğu çok önemli bir durum var Putin'in desteği en çok kendi taraftarları arasında erozyona uğramaya başladı. Yani, söz konusu olan Putin'in ateşli taraftarları. Sedov bu durumu, emeklilerin sosyal haklarının ellerinden alınmasına bağlıyor. Çünkü onların araştırmalarına göre halkın yüzde 23'ü bu durumdan bizzat Putin'i sorumlu tutuyor. Ancak, Putin'den uzaklaşanlar toplumun sadece yaşlı kesimi değil aynı kuruluşun araştırmalarına göre 18-25 yaş grubu içinde yer alanlar da Putin'e soğuk bakmaya, en azından kuşku duymaya başlamış durumda.'' Putin'in puanlarının düşmesine bağlı olarak muhalefet partileri ve liderlerinin de etkinliğini artırdığı belirtilirken, bunların arasında aşırı milliyetçi Rodina'nın lideri Dimitry Rogozin ile Komünist Parti lideri Gennadiy Züganov'un da bulunduğu bildirildi. 
     Sosyolog Valeriy Fedorov ise konuya farklı bir bakış açısı getirerek, ''Putin, ülkenin modernleşmesi adına reytingini feda etti'' diye konuştu. 
     
</TEXT>
</DOC>
