<DOC>
<DOCNO> 316704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sondun34.html </URL>
<DATE> 2005/02/19/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Hillary Clinton Irak'taki durum konusunda ihtiyatlı iyimserlik içindeyim 
</HEADLINE>
<TEXT>

     ABD'nin eski Başkanı Bill Clinton'ın senatör olan eşi Hillary Clinton, Irak'taki durum konusunda ''ihtiyatlı iyimserlik'' içinde olduğunu söyledi. 
     Senatörlerden oluşan bir Kongre heyetiyle bugün Irak'a gelen ve Irak Başbakanı İyad Allavi ile Amerikalı üst düzey yetkililerle görüşen Hillary Clinton, düzenlediği basın toplantısında, ''Irak'taki durum konusunda ihtiyatlı iyimserlik içindeyim'' dedi. 
     Clinton, direnişçileri barındırmak ve sınırlarını kontrolsüz bırakmakla suçlanan İran ve Suriye'ye gönderme yaparak, ''çok etnik yapılı ve çok dinli demokrasiyi kurmaya çalışan Irak halkını görmekten memnun olmayan, Irak'a komşu bazı ülkelerin olması nedeniyle ihtiyatlı olduğunu'' belirtti. 
     Heyetin, yarın Amerikalılara ait Irak'taki en az 3 askeri üssü ziyaret etmesi bekleniyor. 
     
</TEXT>
</DOC>
