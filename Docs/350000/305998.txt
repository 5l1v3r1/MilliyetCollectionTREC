<DOC>
<DOCNO> 305998 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/spor/axspo01.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kartal'da adalet var' 
</HEADLINE>
<TEXT>


Beşiktaş'ta yeterince forma şansı bulamadığı için zaman zaman eleştiri konusu olan Ahmed Hassan, "Bana karşı bir art niyet aramıyorum. Buradaki adalete inanıyorum" açıklamasını yaptı 


Serbestlik istiyor 
SİYAH - Beyazlı takıma büyük umutlarla transfer olmasına rağmen bir türlü beklenen verim alınamayan Ahmed Hassan, sorunun yerinde oynatılmamasından kaynaklandığını ima etti. Mısırlı futbolcu, "Denizli ve Gençlerbirliği'nde forvetin arkasında serbest adamdım. Burada kendimi daha rahat ve faydalı buluyorum. Ancak Beşiktaş'a geldikten sonra farklı alanlarda oynatıldım. Bu elimde olan bir şey değil. 'Orası olmaz, illa burada oynarım' diye bir şey deme hakkımız yok" yorumunu yaptı. 

'Moral bozuluyor' 
YEDEK kalınca büyük üzüntü yaşadığına işaret eden Ahmed Hassan, "Bir hafta iyi oynuyorum, sonra kadroda olmayınca elbette moral bozuluyor. Ancak bu konuda yorum yapmam doğru olmaz. Sonuçta hoca idmanlarda görüyor ve ona göre şans veriyor. Buradaki adalete inanıyorum. Bana karşı bir art niyet aradığım falan yok. Zaten kimse böyle bir şey düşünmüyor" diye konuştu. Yıldız golcü, hayalinde İngiltere olduğunu tekrarlarken, "Hayırlısı neyse Allah'tan o olsun" dileğinde bulundu. 

'Kafadan silmeliyiz' 
YEDİ yıldır Türkiye'de bulunduğunun altını çizen Mısırlı futbolcu, şöyle devam etti "İsmimden dolayı beni yabancı olarak kimse görmüyor. Ben de kendimi öyle hissediyorum. Ailem de çok alıştı. Ama başarı gelmeyince can sıkıntısı oluyor. Şu an beşinciyiz. Ama üstümüzdekilerin yakın takipçisi olacağız. Şimdi geçmişi kafadan silmek lazım. Yeni bir sayfa açarsak, kaybettiklerimizin çok fazlasını kazanırız. Şampiyonluk şansımız az gözüküyor. Ama sonuna kadar mücadele edeceğiz". 

Sağlık seferberliği 

RAHMAN SAĞIROĞLU 

Sakatlara tedavi 
ANTALYA kampındaki hazırlıklarını sürdüren Beşiktaş, günü tek çalışmayla geçirdi. Sakatlıkları süren Sergen, Emre ve Tümer idmana çıkmazken, Tayfun ile Çağdaş kenarda çalıştılar. Sağlık ekibi, çalışmalara katılamayan Sergen, Emre ve Tümer'i Konyaspor ile oynanacak Türkiye Kupası maçına yetiştirmek için yoğun çaba harcıyor. Özel egzersiz programı uygulanan bu oyuncuların durumunun iyiye gittiği bildirildi. 

Hassan'a alkış 
DAR alanda yapılan çift kale maçta Ahmed Hassan başarılı performansıyla göz doldurdu. Yıldız futbolcu, asistleri ve attığı gollerle alkış topladı. Oyuncuların son derece istekli olması da teknik heyetin yüzünü güldürdü. Teknik Direktör Vicente del Bosque, öğleden sonra takıma izin verdi. 8 Ocak'tan bu yana kampta bulunan Siyah - Beyazlı takım çalışmalarını yarın tamamlayıp, İstanbul'a dönecek. 

Carew yalanladı 

'Barça'dan teklif almadım' 
BARCELONA'NIN gündeminde yer alan John Carew, İspanyol kulübünden herhangi bir teklif almadığını söyledi. Mutlu olduğunu dile getiren Norveçli golcü, "Burada beklentilerimin üstünde bir ortam buldum. Çok mutluyum. Ayrılmam için hiçbir neden yok. Haberleri takip ediyorum. Ancak transferi değil, kendimi nasıl daha fazla Beşiktaş'a verebilirim onu düşünüyorum" dedi. 

'Sergen çok fantastik' 
CAREW, Sergen ve Alex konusunda da ilginç açıklamalar yaptı. Yıldız futbolcu, "Sergen ayağının içi ve dışı ile her an gollük paslar verebiliyor. Onu kimseye benzetemiyorum. Çok fantastik. İzleyebildiğim kadar en iyi yabancı Alex. Ama sevmediğim bir ekipte oynuyor" diye konuştu. Siyah - Beyazlı futbolcu, "İnşallah ben de Pascal gibi seyircileri mutlu ederim" ifadesini kullandı. 


</TEXT>
</DOC>
