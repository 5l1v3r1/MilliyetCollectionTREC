<DOC>
<DOCNO> 337355 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko17.html </URL>
<DATE> 2005/04/27/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Serdengeçti’nin hesabıyla sıcak para 49 milyar doları buluyor... 
</HEADLINE>
<TEXT>

     Merkez Bankası Başkanı Süreyya Serdengeçti’nin çeşitli şekillerde tanımlanan ülkedeki sıcak paraya yurt içi yerleşiklerin kısa vadeli dış borçlarını da dahil etmesi, ülkedeki sıcak para stokunun Şubat 2005 sonu itibariyle 49 milyar dolar düzeyinde bulunduğunu ortaya çıkardı. 
     Sıcak para, çoğunlukla yabancıların Türkiye’deki kamu borçlanma kağıtları ile hisse senetlerine yaptıkları portföy yatrımları ve bankalardaki mevduatları olarak tanımlanıyordu. Bu tanıma uygun olarak yapılan hesaplamalara göre Türkiye’deki sıcak para Şubat 2004 sonu itibariyle 39.8 milyar dolar düzeyinde bulunuyordu. Şubat sonu itibariyle 39.8 milyar dolar olarak hesaplanan sıcak paranın 19 milyar 
     doları hisse senetleri, 16 milyar doları kamu borçlanma kağıtları, 3.5 milyar doları ise mevduatlardan kaynaklanıyor. Mart sonu itibariyle döviz kurlarındaki yükseliş ve hisse senedi fiyatlarındaki düşüş nedeniyle sıcak para, mart 34.2 milyar dolara inmişti. Mart sonu itibariyle bu rakamın 16.i milyar doları hisse senetlerinden, 14.8 milyar doları kamu borçlanma kağıtlarından, 3.2 milyar doları ise mevduatlardan oluşuyor. 
     
     YERLEŞİKLERE AİT SICAK PARA 
     Serdengeçti, Bakanlar Kurulu’na yaptığı sunumda yabancıların Türkiye’deki portföy yatırımlarını "yabancı kaynaklı sıcak para", Türkiye’deki bankalar ve bankacılık dışındaki özel sektör kuruluşlarının kısa vadeli dış borçlanmalarını da "yerleşikler kapnaklı sıcak para" olarak sınıflandırdı. Bankalar ve diğer özel sektörün Şubat 2005 sonu itibariyle toplam 10.2 milyar dolarlık kısa vadeli dış borcu bulunuyor. Bu tutarın 8.7 milyar doları bankaların, 1.5 milyar doları ise diğer özel sektörün kısa vadeli dış 
     borçlarından kaynaklanıyor. 
     Bu rakamlar da dikkate alındığında şubat sonu itibariyle Türkiye’deki sıcak para stoku 48.7 milyar dolar düzeyinde bulunuyor. Kısa vadeli dış borçlar henüz bilinmediği için mart sonu itibariyle böyle bir hesaplama yapılamıyor. Ancak, martta yabancıların menkul kıymet portföyleri ve mevduatlarındaki azalışa paralel olarak toplam sıcak para stokunun da 44 milyar dolar düzeyinde olabileceği tahmin ediliyor. 
     Serdengeçti, Şubat 2005 sonu itibariyle son 12 aylık dönemde Türkiye’ye giren net sıcak para miktarını ise 14 milyar dolar olarak açıklamıştı. Söz konusu tutarın 2b4 milyar doları hisse senedi, 8 milyar doları kamu borçlanma kağıdı, 457 milyon doları ise mevduat olarak geldi. 
     Bankaların kısa vadeli dış borçlanmaları net 3 milyar dolar. 
     Diğer sektörlerin net borçlanması ise 267 milyon dolar oldu. 
     Ancak şubat sonu itibariyle son bir yılda sıcak para stokundaki artış ise 23.3 milyar dolar olarak gerçekleşti. 
     Bunun 20.4 milyar doları portföy yatırımları ve mevduatlardan, 2.9 milyar doları ise kısa vadeli dış borçlardaki artıştan kaynaklandı. 

ANKA 
     
</TEXT>
</DOC>
