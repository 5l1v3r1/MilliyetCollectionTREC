<DOC>
<DOCNO> 335925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy20.html </URL>
<DATE> 2005/04/22/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Lefkoşa'nın Rum kesiminin belediye başkanı "Bizler kardeşiz" 
</HEADLINE>
<TEXT>

     Lefkoşa'nın Rum kesiminin belediye başkanı Michalakis Zampelas, Kıbrıslı Rum ve Kıbrıslı Türklerin ''kardeş'' olduğunu, iki toplumun sonsuza kadar barış içinde bir arada yaşayabilmesinin yollarını bulmaları gerektiğini söyledi. 
     9. Avrupa Başkentleri Konferansı'na katılmak üzere Ankara'da bulunan Zampelas, gazetecilere açıklamasında, ''iki halkın fiziki olarak birbirine benzediğini'' belirtti. 
     Zampelas, yanında duran, Lefkoşa'nın Türk kesiminin Belediye Başkan Yardımcısı Semavi Aşık'ı göstererek, ''Bize bir bakın, ne kadar birbirimize benziyoruz. Aynı kökenden geliyoruz. Saçlarımız sarı, gözlerimiz açık renk değil'' diye konuştu. 
     Aynı zamanda nöroloji ve genetik kurumunun başkanı olduğunu belirten Zampelas, ''Kıbrıslıların DNA'sıyla ilgili bir araştırma yaptıklarını ve Kıbrıslıların DNA'larının birbirinin aynısı ancak Yunanlı ve Türklerden farklı olduğunu saptadıklarını'' savundu. 
     ''Araştırma sonucunun da iki toplumun kardeşliğini gösterdiğini'' ifade eden Zampelas, ''Barış ve uyum içinde sonsuza kadar bir arada yaşamak istiyoruz'' dedi. 
     ''Türkiye'yi ilk kez ziyaret ettiğini, ancak bunun son olmayacağını'' kaydeden Zampelas, yanındaki Aşık'ı kastederek, ''İki dost görüyorsunuz karşınızda. Güçlü diyalogumuz var. Aynı vizyonu paylaşıyoruz'' ifadesini kullandı. 
     ''Kıbrıs sorununa ilişkin olarak, BM kararları çatısı altında kabul edilebilir bir çözüme ihtiyaç olduğunu'' belirten Zampelas, Başbakan Recep Tayyip Erdoğan ile bugünkü diyaloğuna da değindi. 
     ''Erdoğan'ın büyük bir lider olduğunu'' ifade eden Zampelas, başbakanın birçok sorunu çözeceğine inandığını kaydetti. Zampelas, ''Başbakan Erdoğan'ın yüzünde umut ifadesi gördüğünü'' de söyledi. ''Aşık ile birlikte, Lefkoşa'daki Kıbrıslı Türk ve Kıbrıslı Rumları uyum ve barış içinde bir arada tutma sorumluluğu taşıdıklarını'' kaydeden Zampelas, ''geçen gün bir gazetecinin, kendisine, 'çocuğunuzu Kıbrıslı bir Türk ile evlendirir misiniz ' diye sorduğunu, kendisinin de bunda hiçbir mahsur görmediğini söylediğini'' anlattı. 
     ''Türkiye'nin büyük ve çok güzel bir ülke olduğunu'' da ifade eden Zampelas, ''Ankara'ya baktığında tarih ve karakter gördüğünü'' söyledi. Zampelas, Türkiye'nin AB'ye gireceğine olan inancını da dile getirdi. 
     
</TEXT>
</DOC>
