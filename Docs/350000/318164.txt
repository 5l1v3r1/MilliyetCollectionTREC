<DOC>
<DOCNO> 318164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sondun26.html </URL>
<DATE> 2005/02/24/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Papa ikinci kez hastaneye kaldırıldı... 
</HEADLINE>
<TEXT>

     Roma Katolik Kilisesi'nin ruhani lideri Papa İkinci Jean Paul, solunum yollarındaki rahatsızlık nedeniyle bugün tekrar hastaneye kaldırıldı. 
     Papa'nın, Vatikan'a bağlı özel hastanelerden biri olan Gemelli Polikliniği'nde tedavi altına alınmasının sebebi ''gribal enfeksiyon'' olarak açıklandı. 
     Vatikan Sözcüsü Joaquin Navarro-Valls yaptığı kısa açıklamada, Papa'nın bu ayın başında yakalandığı grip hastalığının nüksettiğini belirterek, Papa'nın gerekli kontrollerin yapılması ve hastalığın seyrinin izlenmesi için bu sabah tekrar Gemelli Polikliğini'ne kaldırıldığını söyledi. 
     Papa'nın yeniden hastalandığı, bugün iki yeni isme azizlik payesi verilmesine ilişkin kararnameleri görüşmek için Vatikan'da toplanan Kardinaller Kurulu'na katılmaması üzerine anlaşıldı. 
     Kardinaller Kurulu toplantısında Papa'nın konuşma metni Vatikan Devlet Sekreteri Kardinal Angelo Sodano tarafından okundu. 
     Metnin Vatikan Başbakanı konumundaki Kardinal Sodano tarafından okunması ve Papa'nın toplantı salonuna tekerlekli sandalyeyle de olsa gelmemesi ise İkinci Jean Paul'ün rahatsızlığının göstergesi olarak yorumlandı. Ardından da Papa'nın hastaneye kaldırılmış olduğu öğrenildi. 
     Özel bir ambulansla gizlice Gemelli Polikliniği'nin 10. katındaki özel dairesinde tedavi altına alınan Papa'nın, hastaneye ulaştığı sırada gözlerinin açık ve bilincinin yerinde olduğu ileri sürüldü. 
     Hastane kaynakları ise Papa'nın tıpkı şubat başında olduğu gibi gribal enfeksiyondan mustarip olduğunu belirtmekle yetindiler. 
     Papa, aynı gerekçeyle 1 Şubat'ta Gemelli Polikliniği'nde tedavi altına alınmış, 10 Şubat'ta taburcu edilmişti. 
     
</TEXT>
</DOC>
