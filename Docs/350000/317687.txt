<DOC>
<DOCNO> 317687 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonyas19.html </URL>
<DATE> 2005/02/22/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
"Kil" yiyen hamilelere uyarı .. 
</HEADLINE>
<TEXT>

     Bazı hamile kadınların, eskiden çamaşır yıkamak için kullanılan kili, demir eksikliğini giderdiğine inanarak yediği, bu durumun düşüklere ve sakat doğumlara yol açabileceği bildirildi. 
     Selçuk Üniversitesi Kadın Hastalıkları ve Doğum Anabilim Dalı Öğretim Üyesi Prof. Dr. Mehmet Çolakoğlu, AA muhabirine yaptığı açıklamada, kadınların hamileliliğin ilk aylarında, bazı maddelere aşerdiğini söyledi. 
     Bu dönemde kadınların koku duyarlılığının arttığını dile getiren Çolakoğlu, ''Bazı kadınlar, hamileliği sırasında çeşitli yiyeceklerle bazı maddelere karşı duyarlı olur ve kokusunu duyduğu ya da duyduğunu sandığı bu maddeleri yemek ister. Bazı kadınlar aşermeleri nedeniyle sigara külü, toprak ve kireç gibi maddeleri bile yemeye kalkabilir'' dedi. 
     Bu maddelerin, sağlığa hiçbir yararı olmadığı gibi, bazı riskler taşıdığını ifade eden Çolakoğlu, şunları kaydetti 
     ''Bazı hamile kadınlar, eskiden çamaşır yıkamak için kullanılan kili, demir eksikliğini giderdiği gerekçesiyle hiç düşünmeden yiyor. Bunlar tamamen halk arasındaki batıl inançlardan kaynaklanıyor. Bu maddeler, sindirim sistemine ve anne karnındaki bebeğe büyük zarar verebilir. Nereden çıkarıldığı belli olmayan kil, büyük risk taşıyor. İçinde toksik ve radyoaktif madde bulunabilen kil, düşüklere ya da sakat doğumlara yol açabilir. Demir eksikliğini kil ile gidermeye çalışan anne adayı bebeğinden olabilir.'' Çolakoğlu, hamile kadınların bu maddeleri yemek yerine, test yaptırarak demir, vitamin gibi vücutlarında eksik olan mineralleri bazı ilaçlarla gidermesi gerektiğini, bu tür yöntemlerin daha sağlıklı olacağını sözlerine ekledi. 
     Konya'da Bedesten Çarşısı'nda temizlik maddeleri satan bir işyerinin sahibi İsmail Hakkı Ünalacak da, bazı hamile kadınların, vitamin ve demir eksikliğini giderdiği yolundaki inanış nedeniyle kili satın alarak yediğini öne sürdü. 
     
</TEXT>
</DOC>
