<DOC>
<DOCNO> 340818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/yasam/ayas.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakanlık hesap soracak 
</HEADLINE>
<TEXT>


Sağlık Bakanlığı, yedizlerin cansız bedenlerinin 'Central Hospital' yazısıyla birlikte medyaya teşhir edilmesi üzerine soruşturma başlattı 

ANKARA Milliyet 

İzmirli Sibel Deniz'in yediz bebeklerini kaybetmesinin ardından tedavi gördüğü Central Hospital'ın ceninleri teşhir etmesi büyük tepki çekti. Sağlık Bakanlığı Teftiş Kurulu Başkanlığı da, yedizlerin hayatını kaybetmesi ve Central Hospital'ın bebeklerin görüntülerini yansıtma şekliyle ilgili inceleme ve soruşturma başlattı. Bakanlıktan yapılan açıklamada, soruşturma sonuçlarına göre gerekli işlemlerin yapılacağı belirtildi. Açıklamada, bebeklerin görüntülerinin yayımlanmasıyla ilgili Radyo Televizyon Üst Kurulu'na da başvuru yapılacağı vurgulandı. 

'Tıp etiğine aykırı' 
İzmir Tabip Odası Başkanı Zeki Gül de, Op. Dr. Özer Gürbüz'ün ceninlerle görüntü vermesinin kamuoyunu "dehşete düşürdüğünü" ifade etti. Gül, "Herkesin ortak kanaati, verilen görüntülerde reklam unsurunun gözetildiği yönünde. Oda olarak bilimsel ve etik boyutuyla ilgili araştırma başlattık. Soruşturma başlatılması için çalışma yapıyoruz" dedi. 
Tıp etiğine göre, ceninlerin ancak zorunlu olması halinde, bilimsel gelişme için, sadece tıp yayınları ve kongrelerinde yayımlanabileceğine dikkat çeken Gül, şöyle devam etti "Etik anlamda büyük bir yanlış yapıldı. Sağlık, serbest piyasanın reklam kirlenmişliğine teslim edilemeyecek kadar önemlidir. Bu olay, uzun yıllar tıp fakültelerinde hasta - hekim ilişkileri konusunda ders olarak okutulacak." 

BAŞHEKİME CEZA VERİLECEK Mİ 
Kurul 'reklam' derse para cezası alacak 
İstanbul Tabip Odası Basın Sözcüsü Dr. Osman Öztürk, ceninleri teşhir eden Başhekim Gürbüz'le ilgili hukuki süreçle ilgili şu bilgileri verdi "Yönetim Kurulu incelemeyi yapıp soruşturmayı açar. Gerek görülürse Onur Kurulu'na sevk edilir. Ceza verilip verilmeyeceğine Onur Kurulu karar verir. Uyarı, para cezası ve meslekten men gibi cezalar var. Etik ilkelere aykırı davranıldığına kanaat getirilirse meslekten men cezası verilebilir. Doktorun davranışı reklam gibi değerlendirilirse para cezası uygulanabilir. Çünkü sağlıkta her türlü reklam suçtur. Ancak bu olay etik olmamanın ötesinde insanın kanını donduruyor." 

'Suçlamaları hak etmedim' 

Yedizlerini kaybeden Sibel Deniz'in doktoru Özer Gürbüz, olayın yanlış anlaşıldığını iddia ederek, "Basın toplantısı ceninlerin önünde yapılmış gibi lanse edildi. Ayrı bir yerdeydik. 'Olayı reklam aracı yaptı' diyorlar. Bu suçlamaları hak etmedim" dedi. 

Hastane, suçu medyaya attı 

ARZU ÇETİK DHA 
Teşhirden önce "Yedizler basına gösterilecektir" diye yazılı açıklama yapan hastane yöneticileri de, dün ceninlerden gazetecilerin isteği teşhir edildiğini iddia etti. Yapılan yazılı açıklamada da, "Basın toplantısı bittikten sonra, bazı gazeteciler 'RTÜK nedeniyle yayımlayamayacaklarını' söyleyerek yedizleri görmek istediklerini söylemişlerdir" denildi. 
Halkla İlişkiler Müdürü Nalan Halaç da, "Gürbüz, ceninlerin görüntülenmesine arşiv amaçlı kullanılmak üzere izin verdi. Ceninler özel bir odadaydı. Hatta anahtarı ben verdim. Belki de benim hatam oldu" diye konuştu. 

Beklenen oldu 

AYŞEGÜL AYDOĞAN İstanbul 
Ceninleri sergileyen hastane başhekimi Opr. Dr. Özer Gürbüz'ün "meslekten men"e kadar yaptırımla karşılaşabileceği konuşulurken, uzmanlar bebeklerin ölümünün beklenen son olduğunu vurguladı... 

Prof. Dr. Bülent Tıraş Türk Jinekoloji ve Obstetrik Derneği Başkanı "Tüp bebekte embriyo sayısı bizim elimizde. Pek çok ülkede olduğu gibi bizim de politikamız 40 yaşına kadar maksimum üç embriyo konulması. Varsayalım yediz oldu, mutlaka redüksiyon embriyo sayısının indirilmesi yapılması gerekir." 
Doç. Dr. Cem Fıçıcıoğlu Zeynep Kamil Kadın Doğum ve Çocuk Eğitim ve Araştırma Hastanesi "Yediz gebelik, istenmeyen bir durum. Bir şekilde bunu ikize, üçüze indirip, bebekleri yaşatmak gerekirdi. Ayrıca annede de kanamaya bağlı şok durumu gelişebilirdi." 

AKP ve CHP'den skandala tepki 

AKP Milletvekili Turhan Çömez ile CHP Milletvekili Canan Arıtman, ceninlerin teşhir edilmesini eleştirdi 

GÜNSELİ ÖNAL Ankara 
AKP Balıkesir Milletvekili Dr. Turhan Çömez "Central Hospital" Başhekimi ve AKP İzmir İl Yönetim Kurulu üyesi Özer Gürbüz'ün ölü ceninlerle poz vermesini, "Demokratik düzeyimiz Batılı olsaydı, parti yönetiminin gündemine taşınırdı" sözleriyle değerlendirdi. Modern dünyada böyle bir poza izin verilmeyeceğini belirten Çömez, "Tıbbi etik açısından son derece yanlış. Birkaç gün önce annenin de bu tarz bir görüntüsü basına yansımıştı" dedi. 
CHP İzmir Milletvekili Canan Arıtman Başhekim Dr. Özer Gürbüz'ün birçok tıp hatası işlediğini belirtti. Aynı zamanda kadın hastalıkları uzmanı da olan Arıtman, şunları söyledi "Çoğul gebeliğe neden olmak hata, gebeliklerin devam etmesine izin vermek daha da büyük bir hata. Hele bunu çıkar amaçlı olarak kullanmak, insan hayatını medyatik çıkarlara feda etmek kesinlikle kabul edilemez." 


</TEXT>
</DOC>
