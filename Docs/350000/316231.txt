<DOC>
<DOCNO> 316231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas05.html </URL>
<DATE> 2005/02/17/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
İstanbul, ilk 20'ye giremedi... 
</HEADLINE>
<TEXT>

     İki yıl içerisinde, dünya nüfusunun yarısının şehirlerde yaşar hale geleceği bildirildi. 
     Birleşmiş Milletler BM Nüfus ve Kalkınma Komisyonu'ndan yapılan açıklamada, 1950 yılında dünya nüfusunun sadece yüzde 30'unun şehirlerde yaşamakta olduğunu hatırlatıldı. 
     Komisyon tarafından hazırlanan bir raporda, bugün 6,5 milyar olan dünya nüfusunun 3,2 milyarının şehirlerde yaşadığı belirtilerek, 2030 yılında ise şehirlerde yaşayan nüfus oranının yüzde 61'e ulaşmasının tahmin edildiği kaydedildi. 
     Dünyadaki büyük şehir sayısının arttığına da dikkat çekilen raporda, 1975'te sadece dört olan Tokyo, New York-Newark, Şangay ve Meksiko City dünyadaki 10 milyon ya da üzeri nüfusa sahip şehir sayısının bugün 20'ye yükseldiğine işaret edildi. 1950'de ise bu nitelikteki şehir sayısının sadece iki olduğunun belirtildiği raporda, bu şehirlerin Tokyo ile New York-Newark olduğu ifade edildi. 
     Dünyanın en kalabalık nüfusa sahip ilk beş şehrinden Tokyo'nun nüfusunun 35,3 milyon, Meksiko City'nin 19,2 milyon, New York-Newark'ın 18,5 milyon, Bombay'ın 18,3 milyon ve Sao Paulo'nun ise yine 18,3 milyon olduğuna dikkat çekilen raporda, ilk 20'de yer alan diğer 15 büyük şehrin ise Delhi, Kalküta, Buenos Aires, Cakarta, Şangay, Daka, Los Angeles, Karaçi, Rio de Janeiro, Osaka-Kobe, Kahire, Lagos, Pekin, Manila ve Moskova olduğu belirtildi. 
     Büyük şehirlerin sayısının artmasına rağmen şehirli nüfusun yarısının 500 binden daha az nüfusa sahip olan küçük şehirlerde yaşadığının ifade edildiği raporda, şehirli nüfus oranı ile kalkınmışlık arasında bir doğru orantı olduğuna işaret edildi. 
     Şehirleşme oranının bölgeden bölgeye de değiştiğine dikkat çekilen raporda, Latin Amerika'da şehirlerde yaşayan nüfusun oranı yüzde 75 iken, Afrika ve Asya'da bu oranın sadece yüzde 40 olduğu kaydedildi. 
     
</TEXT>
</DOC>
