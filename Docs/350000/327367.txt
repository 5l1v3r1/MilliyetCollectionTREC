<DOC>
<DOCNO> 327367 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo12.html </URL>
<DATE> 2005/03/26/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Spor Toto 45 yaşında... 
</HEADLINE>
<TEXT>

     Spor Toto Teşkilat Müdürlüğü, kuruluşunun 45. yıldönümü nedeniyle bir yemek düzenledi. 
     Yemeğe katılan Gençlik ve Spor Genel Müdürü Mehmet Atalay, Spor Toto Teşkilat Müdürlüğü'nün kulüplere maddi açıdan büyük destek verdiğini söyledi. 
     Yüzme ve atletizm gibi branşlarda başarılı sporcular yetiştirmek istediklerini belirten Genel Müdür Atalay, ''Olimpik olan özerk federasyonlara desteğimizin devamlı olması için çalışmalarımız devam ediyor. Bu konuda bir yasa çıkarmak istiyoruz. Başarısızlık bu ülkenin makus talihi değildir'' diye konuştu. 
     Türkiye'de yapılacak şampiyonalar için yeterli altyapıya sahip olmadıklarını da vurgulayan Atalay, şöyle konuştu 
     ''Avrupa Atletizm Şampiyonası ülkemizde yapılacak ama salonumuz yok. Dünya Basketbol Şampiyonası için salon hazırlıkları henüz tamamlanmadı. Genel müdürlük yasasıyla ilgili çalışmalarımız da devam ediyor. Okullara fair-play dersleri koydurmak istiyoruz.'' Spor Toto Teşkilat Müdürü Erdenay Oflas da İddiaa oyunuyla Türk sporuna çok ciddi bir kaynak yaratıldığını ve rekor hasılatlara ulaşıldığını belirterek, ''İleriki haftalarda bu hasılatın artarak devam edeceğinden eminim. Bu gelirleri de Türk sporu için kullanmaya devam edeceğiz'' dedi. 
     
</TEXT>
</DOC>
