<DOC>
<DOCNO> 332653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo37.html </URL>
<DATE> 2005/04/12/ </DATE>
<TIME> 19.37 </TIME>
<AUTHOR>  </AUTHOR>
<HEADLINE>
Galatasaray'da Akçaabat Sebatspor hazırlıkları devam ediyor 
</HEADLINE>
<TEXT>

     Galatasaray, Akçaabat Sebatspor ile hafta sonunda oynayacağı lig maçının hazırlıklarına, bir günlük iznin ardından başladı. 
     Teknik Direktör Gheorghe Hagi, Florya Metin Oktay Tesisleri'nde gerçekleştirilen antrenman öncesi, futbolcularıyla yaklaşık 20 dakika süren bir toplantı yaptı. 
     Sarı-kırmızılı futbolcular, antrenmanda koşu ve tek pas çalışmasının ardından yarı sahada top kapma çalışması gerçekleştirdi. 
     Antrenmana, sakatlığı bulunan Hakan Ünsal'ın yanı sıra Üniversite Milli Takımı'nın Kuşadası'ndaki kampına giden Hasan Kabze ve Volkan katılmadı. Sol bacak üst adalesinde çekme olan Hasan Şaş ile gribal enfeksiyon geçiren Song ise koşu yaptıktan sonra salonda çalıştı. 
     Antrenmanda bir hayli neşeli oldukları ve birbirleriyle sık sık şakalaştıkları görülen futbolcuların, hırslı hareketleri ve önceki antrenmanlara oranla daha çok ikili mücadeleye girdikleri de gözlendi. 
     
     YÖNETİCİLER ANTRENMANI İZLEDİ 
     Galatasaray Kulübü Başkanı Özhan Canaydın ve yönetim kurulu üyeleri, bugünkü antrenmanı tesislerin balkonundan izledi. 
     Morallerinin oldukça bozuk olduğu dikkat çeken Canaydın ile yöneticiler, daha sonra futbolcular ve teknik heyetle tesislerde yemek yedi. 
     
     ANTRENMANLAR KAPALI 
     Teknik Direktör Hagi, yarından itibaren antrenmanları medyaya kapattı. 
     Sarı-kırmızılılar, Akçaabat Sebatspor maçının hazırlıklarını yarın öğleden sonra yapacakları tek antrenmanla sürdürecek. 
     Bu arada Galatasaray'ın, gelecek sezon öncesi hazırlık kampını Hollanda'nın Arnheim kenti yakınlarında yapacağı, kampın temmuz ayı başında olacağı öğrenildi. 
     
</TEXT>
</DOC>
