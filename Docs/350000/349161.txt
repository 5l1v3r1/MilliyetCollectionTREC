<DOC>
<DOCNO> 349161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur09.html </URL>
<DATE> 2005/06/05/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Başlık parası yüzünden hamile kız kardeşini öldürdü 
</HEADLINE>
<TEXT>

     Mustafa İNSAN DHA 

      MERSİN’in merkeze bağlı Tepeköy Beldesi’nde, iki kardeş arasında başlık parası yüzünden çıkan tartışma cinayetle sonuçlandı. 25 yaşındaki Mehmet Bayram, sevdiğiyle kaçan kız kardeşi 24 yaşındaki Zeynep Gök’ü, eniştesinin başlık parasını ödememesi nedeniyle çıkan tartışma sonucu bıçaklayarak öldürdü. 7 aylık hamile Zeynep’in karnındaki bebeği de yaşamını yitirdi. 
     Zeynep Gök, 8 ay önce sevdiği 21 yaşındaki Durmuş Gök ile kaçtı. Olay iki aile arasında yapılan başlık parası anlaşması ve sonrasında gerçekleşen düğünle tatlıya bağlandı. İddiaya göre, Gök ailesi, Bayram ailesine vaat ettiği 2 bin YTL 2 milyar lira başlık parasını bugüne kadar vermedi. Ailesinin başlık parasını tahsil etmesi için sürekli baskı yaptığı öne sürülen Mehmet Bayram, eşi bir hafta önce vatani görevini yapmak üzere Kastamonu’ya giden 7 aylık hamile kız kardeşi Zeynep’i evinde ziyaret etti. 
     Mehmet Bayram ile eşinin ailesiyle birlikte kalan, ancak, ağabeyi geldiğinde evde yalnız olan kız kardeşi arasında başlık parası yüzünden tartışma çıktı. Zeynep Gök'ün Bu zamanda başlık parası mı olur '' diye bağırmasına öfkelenen Mehmet Bayram, mutfaktan eline geçirdiği bıçakla kız kardeşini 20 yerinden bıçakladı. 
     
     KARNINDAKİ BEBEĞİYLE ÖLDÜ 
     Zeynep Gök, karnındaki bebeği ile olay yerinde yaşamını yitirdi. Cinayette kullandığı suç aleti bıçağı olay yerinde bırakarak kaçan katil zanlısı Mehmet Bayram, jandarmanın takibi sonucu yakalanarak gözaltına alındı. Mehmet Bayram'ın, jandarmada verdiği ilk ifadesinde, olayın bir anda geliştiğini belirterek, sinirine hakim olamadığını ve pişman olduğunu söylediği öğrenildi. 
     Karnındaki bebeğiyle birlikte öldürülen Zeynep Gök, belde mezarlığında toprağa verildi. 
     
</TEXT>
</DOC>
