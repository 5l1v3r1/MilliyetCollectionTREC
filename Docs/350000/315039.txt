<DOC>
<DOCNO> 315039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sondun15.html </URL>
<DATE> 2005/02/14/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
İsrail askerleri bir Filistinliyi vurdu 
</HEADLINE>
<TEXT>

     Batı Şeria'nın El Halil kentinde, bir Filistinli İsrail askerlerince vuruldu. 
     Bir kurtarma servisi, Filistinlinin El Halil'de Museviler ve Müslümanlar için kutsal sayılan Patrikler Mezarı'nın yakınlarında, bir İsrailliyi bıçaklamaya çalıştığı sırada vurularak öldürüldüğünü bildirdi. 
     İsrail radyosu ise vurulan Filistinlinin ölmediğini, ancak ağır yaralandığını duyurdu. 
     Filistinlinin bıçaklama girişiminde bulunduğu asker yara almazken, İsrail ordusundan olaya ilişkin açıklama yapılmadı. 
     
     FİLİSTİNLİLERİN CESETLERİ TESLİM EDİLDİ 

     Öte yandan, İsrail, Şarm El Şeyh zirvesinde varılan anlaşmalar doğrultusunda, Filistin Devlet Başkanı Mahmud Abbas'a destek vermek amacıyla çeşitli saldırılarda ölü ele geçirilen 15 Filistinlinin cesedini teslim etti. 
     Tel Aviv'in güneyindeki Ebu Kebir'de tutulan, aralarında intihar eylemleri düzenleyen teröristlerin de bulunduğu 15 Filistinlinin cesedi, bugün ambulanslarla Gazze Şeridi'ne götürüldü. 
     Gazze'de, Filistinliler için cenaze törenleri düzenlenmesi bekleniyor. 
     
</TEXT>
</DOC>
