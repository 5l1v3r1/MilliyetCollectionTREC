<DOC>
<DOCNO> 345175 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sonyas15.html </URL>
<DATE> 2005/05/23/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Gülseren'den itiraf Bizden daha güzel besteler vardı 
</HEADLINE>
<TEXT>

     Ukrayna’nın başkenti Kiev’de düzenlenen 50. Eurovision Şarkı Yarışması’nda Türkiye’yi temsil eden ve 13. sırada yer alan Gülseren Gomez, İstanbul’a geldi. 
     Gomez, ekibiyle birlikte geldiği Atatürk Havalimanı Dış Hatlar Terminali’nde gazetecilerin sorusu üzerine, 39 ülkenin katıldığı yarışmada 13. olduklarını ve bunu iyi bir sonuç olarak değerlendirdiğini söyledi. 
     Yarışmada Türkiye’yi temsil etmekten duyduğu gururu ve mutluluğu dile getiren Gomez, "Ben verilen görevi en iyi şekilde yaptım, şarkımı söyledim. İlk beşe girmek isterdim, ama bizden daha güzel besteler vardı" dedi. 
     Gomez, elde edilen sonucun, Türkiye’nin bir sonraki yarışma için yarı finale katılma zorunluluğu getirdiğinin hatırlatılması üzerine de şunları söyledi 
     "Bizden geride, sonuncu olan ülkeler de oldu. En önemli ülkeler kötü dereceler aldılar. Ben vazifemi yaptım. Türkiye, bugüne kadar yarışmalarda elde ettiği en iyi puanlarından birini aldı. Hedefimiz daha iyi bir derece almaktı ama 13. olduk, hayırlı olsun. Savaşa gitmedik, bu bir şarkı yarışması, elimizden gelenin en iyisini yaptık." Gülseren Gomez’in yarışmada seslendirdiği "Rimi Rimi Ley" adlı şarkının bestecisi Erdinç Tunç da iyi bir netice almak için gittiklerini belirterek, şunları kaydetti 
     "Buradaki eleştirilerin aksine, orada şarkımızın iyi bir derece alacağı yönünde olumlu tepkiler aldık, ama 13. olduk. Bu arada, yarı finale katılma zorunluluğu da geldi. Unutmayalım ki bu yıl ikinci, dördüncü ve altıncı olan şarkılar yarı finalden gelmişti. Birinci olan şarkı için Yunanistan’da da ağır eleştiriler oldu, ama onlar bell bir düzeyde bıraktılar. Bizdeki gibi eleştirileri en üst seviyeye çıkarmadılar." 

     
</TEXT>
</DOC>
