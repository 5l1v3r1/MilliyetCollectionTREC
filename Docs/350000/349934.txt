<DOC>
<DOCNO> 349934 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun35.html </URL>
<DATE> 2005/06/08/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Türkiye-Yunanistan arasında 'Adalet'te işbirliği... 
</HEADLINE>
<TEXT>

     Türkiye ile Yunanistan arasında hukuki işbirliğini öngören protokol imzalandı. 
     Resmi ziyaret için Atina'da bulunan Adalet Bakanı Cemil Çiçek ile Yunanistan Adalet Bakanı Anastasios Papaliguras'ın bugün düzenlenen törenle imzaladıkları protokolün, bu alanda imzalanan ilk işbirliği protokolü olduğu açıklandı. 
     İmza töreninde yaptığı konuşmada, Papaliguras'ın şubatta Ankara'ya yaptığı ziyareti iade için Atina'ya geldiğini söyleyen Çiçek, çok olumlu ve yapıcı temaslarda bulunduğunu belirtti. 
     Türkiye ile Yunanistan başbakanları arasında çok iyi ve yapıcı ilişkiler bulunduğunu kaydeden Çiçek, iki ülke ilişkilerinin her geçen gün daha da iyiye gitmesinin memnuniyet verici olduğunu vurguladı. 
     Adalet bakanları olarak bu ilişkilere yeni bir boyut kazandırmak istediklerini belirten Çiçek, şunları kaydetti 
     ''İmzaladığımız bu protokolle bunun hukuki çerçevesini çizmiş olacağız. Şüphesiz, sorunları birbirine benzeyen iki ülke olarak karşılıklı bilgi ve tecrübe aktarımını faydalı görüyoruz. Bu aktarım, imzaladığımız protokolle sürekli ve verimli bir mekanizmaya bağlanmış olacaktır. Bu ilişkinin gelişmesi için iki tarafta da siyasi irade ve arzu mevcuttur.'' Türkiye ile Yunanistan arasında hukuk alanındaki işbirliği çerçevesinde hakimler, savcılar ve hukukçuların karşılıklı ziyaretler yapacaklarını kaydeden Çiçek, verimli sonuçlar ortaya çıkacağına inandığını belirtti. 
     Atina ziyaretinin fevkalade faydalı ve verimli olduğunu, ayrıca ikili ilişkilere önemli katkı sağlayacağına inandığını ifade eden Çiçek, imzalanan protokolün hukuk alanında Türkiye'ye katkı sağlamasını umduğunu da söyledi. 
     
     PAPALİGURAS'IN AÇIKLAMASI 
     Konuşmasında, Çiçek'in Yunanistan'a gelen ilk Türk Adalet Bakanı olduğunu belirten Papaliguras, bu ziyaretin sembolik anlamının büyük olduğunu vurguladı. 
     Türkiye'nin AB üyeliği için adalet alanında Birlik ile bütünleşmesi gerektiğini ifade eden Papaliguras, imzalanan protokolün AB'nin büyük önem atfettiği güvenlik, özgürlük ve adalet alanlarında yeni bir işbirliği dönemi başlattığını kaydetti. 
     Papaliguras, iki ülke adalet bakanlıkları genel sekreterlerinin protokol çerçevesindeki işbirliğini koordine etmekle görevli olacaklarını belirtti. 
     Yunanistan'ın 25 yıllık AB üyesi olarak AB sürecindeki Türkiye'ye adalet ve adaletin dağıtılması alanlarında bilgi ve deneyimleriyle katkıda bulunabileceğini söyleyen Papaliguras, bu çerçevede, seminerler ve eğitim programları düzenleneceğini açıkladı. 
     Yunanistan Milli Hakimler Okulu ile Türkiye Yargıçlar Akademisi başkanlarının en kısa zamanda temasa geçmeleri kararını aldıklarını kaydeden Papaliguras, Türk yargıç adayları için hem Türkiye'de, hem de Selanik'teki Hakimler Okulu'nda özel eğitim programları hazırlanacağını kaydetti. 
     Halen ombudsmanlık kurumunun Türkiye'de de oluşturulması için AB finansmanı ve Yunan ombudsmanlık kurumunun desteğiyle bir program yürütüldüğünü söyleyen Papaliguras, ayrıca AB desteğiyle eşleştirme programları çerçevesinde Avrupa Hukuk Merkezi aracılığıyla Türkiye'ye bilgi aktarımı alanında işbirliği bulunduğunu kaydetti. İkili görüşmeleri sırasında Yunan cezaevlerinde bulunan Türk uyruklu hükümlülerin cezalarını Türkiye'de çekmeleri konusunu ele aldıklarını da açıklayan Papaliguras, Çiçek'in konuya olumlu yaklaştığını ve en kısa zamanda bu alanda somut gelişmeler kaydedeceklerini umduğunu da söyledi. 
     Atina ziyareti çerçevesinde bu akşam fotoğraf sanatçısı Ara Güler'in Yunanistan Fotoğrafçılar Cemiyeti tarafından düzenlenen sergisini açacak olan Çiçek, yarın da Yunanistan Parlamentosu Başkanı Anna Psaru-Benaki ile bir araya gelecek. 
     Adalet Bakanı Çiçek, yarın akşam üstü Atina'dan ayrılacak. 
     
</TEXT>
</DOC>
