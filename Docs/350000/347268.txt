<DOC>
<DOCNO> 347268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sontur27.html </URL>
<DATE> 2005/05/30/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Öz babanın çocuğuna işkence ettiği iddiası .. 
</HEADLINE>
<TEXT>

     Denizli’nin Çivril İlçesi’nde bir babanın, öz çocuğunu "annesini görmeye gittiği" gerekçesiyle dövdüğü, işkence yaptığı ve aç bıraktığı iddia edildi. 
     AA muhabirinin aldığı bilgiye göre, Cabar Köyü’nde yaşayan Ö.T. 30 , 10 yıl önce evlendiği eşi Y.T’den şiddetli geçimsizlik nedeniyle ayrıldı. Boşanma davası sonunda çiftin çocukları S.T. 9 , mahkeme kararıyla anneye verildi. 
     Kızının velayetini almak için hukuki yollara başvuran Ö.T, 9 ay önce açtığı davayı kazandı. Kızıyla birlikte yaşamaya başlayan Ö.T, kızının annesini görmesini yasakladı. Buna rağmen kızının annesini ziyarete gittiği öğrenen Ö.T, öfkeli bir şekilde uyarısını yineledi. 
     Geçen hafta yanına gelen annesiyle birlikte evden ayrılan ve daha sonra geri dönen S.T, babasının öfkesinden kurtulamadı. Dayak yiyen S.T’nin kolunda morluk oluştu. Küçük kızın annesi, Çivril Cumhuriyet Savcılığı’na dilekçe vererek, eski eşinin kızını dövdüğünü iddia etti. 
     Cumhuriyet Savcılığı’nın talimatıyla gözaltına alınan Ö.T, çıkarıldığı mahkemece tutuksuz yargılanmak üzere serbest bırakıldı. 
     
     VALİLİK SAHİP ÇIKTI 
     Bu arada, dayak olayı mağduru S.T’ye, Denizli Valiliği sahip çıktı. Küçük kız, Denizli 0-12 Yaş Çocuk Yuvası’nda koruma altına alındı. 
     Yaşadıklarını unutmaya çalışan S.T, babasının kendisini annesini görmeye gittiği için birçok kez dövdüğünü iddia ederek, şöyle dedi 
     "Babam annemi görmemi istemiyordu. Okumamı istemediği için takdir almama bile kızıyordu. Beni 24 saat aç bıraktı. Su ihtiyacım artsın diye zorla tuz yediriyordu. Kolumda dayak izleri var. Babamın yanına gitmek istemiyorum." 
     
</TEXT>
</DOC>
