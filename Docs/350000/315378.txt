<DOC>
<DOCNO> 315378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko01.html </URL>
<DATE> 2005/02/15/ </DATE>
<TIME> 02.01 </TIME>
<AUTHOR>  </AUTHOR>
<HEADLINE>
Devlet Bakanı Babacan Bursa'da... 
</HEADLINE>
<TEXT>

     Devlet Bakanı Ali Babacan, ''17 Aralık, bundan bir 10 sene sonra, 20 sene sonra, Türkiye tarihinde değil, Avrupa tarihinde değil, dünya tarihinde çok önemli bir dönüm noktası olarak anılacak'' dedi. 
     Babacan, AK Parti Bursa İl Başkanlığını ziyaretinde, Bursa'nın tarihi ve doğasıyla, gelişmiş ekonomisiyle Türkiye'nin en gözde illerinden biri olduğunu söyledi. 
     Bakan Babacan, ekonomik ve sosyal yönlerine bakıldığında Bursa'nın, oldukça iyi bir performans sergilediğini ifade ederek, ''Eğitimde, sağlıkta, istihdamda, sanayide, üretimde, ihracatta ve turizmde gerçekten çok başarılı bir grafik çizen Bursa, bu özellikleriyle tüm Türkiye'ye örnek olması gerekir'' şeklinde konuştu. 
     Bursa'nın sahip olduğu en önemli kaynağın girişimcileri olduğunu dile getiren Babacan, ''Bursa'da devletten hemen hemen hiçbir destek almadan, kendi bileğinin gücüyle, alnının teriyle, çok iyi işler yapan, çok sayıda sanayici ve işadamı var. Bu girişimci ruhtan ve çalışkanlıktan, eminim tüm Türkiye'nin alacağı önemli dersler var'' dedi. 
     Bakan Babacan, şöyle konuştu 
     ''Ekonomideki iyiye ya da kötüye gidiş, sanayi ve ticaretin çok geliştiği bu kentte, tüm boyutlarıyla sıcak bir şekilde hissediliyor. 2000 ve 2001 yıllarında meydana gelen krizlerin Bursa'daki etkilerini hepimiz gayet iyi biliyoruz. O günleri hatırlamak pekçok kişi için zor değil. Krizin açtığı derin yaralar kolay kapanmadı. Hele hele, sanayici ve işadamları, bunu yakından yaşadı.'' Babacan, 3-4 yıl öncesindeki bir büyüyen, bir küçülen ekonominin, büyümedeki istikrarsızlığın, güven ortamının olmamasının ve yönetim krizlerinin, Türkiye'deki iş hayatını çok zor hale getirdiğini vurgulayarak, 3 Kasım seçimleriyle birlikte Türkiye'nin yepyeni bir döneme girdiğini söyledi. 
     Türkiye'nin kısa zamanda aldığı mesafenin son derece etkileyici olduğunu bildiren Babacan, şöyle devam etti 
     ''Bunu sadece biz söylemiyoruz, Türkiye'yi izleyen, gözleyen tüm yabancı kuruluşlar bunu açık açık dile getiriyor. 6 Ekim'deki Avrupa Komisyonu raporundan önce, gayri resmi bir komisyon, AB raporundan bir ay önce bir rapor açıkladı. Burada sessiz devrim tabirini kullandılar. Türkiye'nin içinden geçmiş olduğu dönem, adeta bir sessiz devrim. Şöyle bir bakacak olursak, demokratikleşme, insan haklarının uygulanması, hukukun üstünlüğü ilkesinin Türkiye'de daha iyi bir şekilde uygulanmasında çok önemli mesafeler katettik. Yapılamaz, mümkün değil denen adımlar, Türkiye'de çok şükür başarıyla atılmış durumda.'' 
     
     ''DIŞ POLİTİKADA ÇOK FARKLI BİR TÜRKİYE'' 

     Babacan, dış politikaya bakıldığında Türkiye'nin imajının artık çok farklı olduğunu, hep krizlerle, siyasi karmaşayla anılan Türkiye'nin artık çok farlı noktada bulunduğu söyleyerek, şunları kaydetti 
     ''Türkiye denince insanların aklına bol sıfırlı, şaka gibi paralar ya da hasta yöneticiler, zayıf bir yapı ve kriz arkasına kriz. Türkiye denince açıkcası akla bunlar geliyordu. Çok şükür şimdi Avrupa'nın hangi ülkesine giderseniz gidin, Türkiye denince akla artık öncelikle sayın Başbakanımız Recep Tayyip Erdoğan geliyor. Türkiye'nin AB süreci içindeki bu kararlı duruşu, onurlu duruşu, bütün Avrupa'yı derinden etkilemiştir. Artık Türkiye daha çok konuşulan ülke, daha çok bilinen bir ülke.'' Türkiye'nin AB'yle müzakerelere başlaması kararının tüm dünyadaki gazetelerin manşetlerinde yer aldığına dikkati çeken Babacan, ''Bir AB'ye yeni giren 10 ülkenin getirdiği sese bakın, bir de Türkiye'yle ilgili sadece müzakerelerin başlama kararıyla ilgili haberlerin Avrupa'da ve dünyada getirdiği sese. Türkiye'nin ağırlığını, gücünü, önemini ve bundan sonra dünya politikasında oynayacağı rolü, bir bakıma böylece ölçmüş olabiliyoruz'' şeklinde konuştu. 
     
     ''TÜRKİYE, 17 ARALIK'TAN SONRA YENİ BİR DÖNEME GİRDİ'' 

     Devlet Bakanı Ali Babacan, Türkiye'nin 17 Aralık'tan sonra yeni bir döneme girdiğini, ancak bunun günlük hayatta hemen hissedilmediğini anlatarak, şöyle devam etti 
     ''Biz şu anda bunun çok farkında değiliz. Ancak 17 Aralık bundan 10 sene, 20 sene sonra, Türkiye tarihinde değil, Avrupa tarihinde değil, dünya tarihinde çok önemli bir dönüm noktası olarak anılacak. Bundan sonra medeniyetlerin tarihinin akışı değişecek. AB dediğimiz oluşum, Türkiye'nin bu sürece girmesiyle, artık çok farklı olacak. Dünyada ağırlığı artık çok farklı bir noktaya gelen, medeniyetlerin, farklı kültürlerin bir arada, barış içinde yaşamasını sağlayan, bir oluşum olarak çok güçlenecek. Biz Avrupa'ya çok şey katacağız, AB süreci de Türkiye'ye çok şey katacak. Bu süreç, Türkiye'nin tarihinde iz bırakacak bir dönem olacak. Bizim derdimiz hoş bir sada bırakmak. Eğer bundan sonraki dönemlerde insanlar, bu dönemleri güzel şekilde anarsa bu bize yeter de artar.'' 
     
</TEXT>
</DOC>
