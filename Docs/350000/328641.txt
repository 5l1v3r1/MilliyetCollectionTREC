<DOC>
<DOCNO> 328641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur04.html </URL>
<DATE> 2005/03/30/ </DATE>
<TIME> 02.22 </TIME>
<AUTHOR>  </AUTHOR>
<HEADLINE>
Otobüste ilaçlı meyve suyuyla uyutulup soyuldular 
</HEADLINE>
<TEXT>

     İsmail AKDUMAN - Murat SANDIKÇI DHA 

      İSTANBUL'dan Ordu'ya gitmek için otobüse binen 30 yaşındaki Abdullah Gülüm ile 26 yaşındaki Musa Sekman, tanımadıkları bir kişinin ikram ettiği ilaçlı meyve suyunu içerek uyuduktan sonra soyuldu. Gülüm ve Sekman, Samsun'da uyandıklarında üzerlerindeki para ve cep telefonlarının çalındığını farkederek polise başvurdu. 
     Abdullah Gülüm ve Musa Sekman Ordu'nun Ünye ilçesindeki yakınlarını ziyaret amacıyla dün akşam İstanbul'dan otobüse bindi. Otobüsün arka tarafında oturan iki arkadaş, yan koltuktaki adını bilmedikleri bir kişinin pasta ve meyve suyu ikramını kabul etti. Kısa süre sonra uykuya dalan Gülüm ve Sekman sabah Samsun'da uyandı. Üzerlerindeki para ve cep telefonlarının çalındığını anlayan iki arkadaş polise başvurdu. Mağdurlardan Abdullah Gülüm olayı söyle anlattı 
     "Biz İstanbul'da inşaatlarda çalışıyoruz. Ünye'ye yakınlarımızı ziyarete gidiyorduk. Otobüs hareket ettikten kısa süre sonra, yan koltukta oturan 40 yaşlarındaki bir kişiyle sohbet etmeye başladık. Daha sonra bize pasta ve meyve suyu ikram etti. İçtikten sonra uyumuşuz. Uyandığımızda Samsun'daydık. Üzerimizdeki para ile cep telefonlarımız çalınmıştı.'' Abdullah Gülüm'ün montu ile birlikte cebindeki 50 YTL ve cep telefonunu, Musa Sekman'ın da 200 YTL ile cep telefonunu alan kişinin, Samsun girişinde otobüsten indiği belirlendi. Polis eşgal doğrultusunda araştırmaya başlarken, Gülüm ile Sekman Devlet Hastanesi'ne götürülerek sağlık kontrolünden geçirildi. Sağlık durumları iyi olan iki arkadaşın, halen ilacın etkisinde oldukları görüldü. 
     
</TEXT>
</DOC>
