<DOC>
<DOCNO> 309074 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/spor/spo06.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Var bir sakatlık 
</HEADLINE>
<TEXT>


FIFA kokartlı hakem Metin Aydoğan, kondisyon sınavında barajı aşamadı. MHK Başkanı Sabri Çelik, lifi koptuğu için koşamadığını söylerken, Muhittin Boşat ise "Bilinçsiz çalıştığı için sakatlandı" yorumunu yaptı 

CEMAL ERSEN 


Çok soruna gebe 
METİN Aydoğan, FIFA kokartıyla siftah yapamadan ceza aldı. Süper Lig hakemlerinin ikinci yarı öncesi İstanbul'da yapılan kondisyon testinde 200 metreyi belirlenen derecede koşamayan Aydoğan'a asgari bir ay görev verilmeyeceği bildirildi. 31 Ocak'da Fransa, FIFA listesine yeni giren hakemler için düzenlenecek seminerine Cem Papila ile birlikte katılacak olan Aydoğan'ın buradaki atletik testte başarılı olamaması durumunda futbol federasyonu ve MHK'nin büyük sıkıntı yaşayacağı kaydedildi. 

Fransa'ya gitmesi zor 
BURHAN Felek Spor Kompleksi'nde yapılan sınavda 200 metreyi ikinci seride 32.69 saniyede koşan ve barajı geçemeyen Aydoğan'ın baldırından sakat olduğu ileri sürüldü. Ancak MHK Başkanı Sabri Çelik, "Lifi koptuğu için koşamadı", kurul üyesi Muhittin Boşat ise, "Bir atletizm antrenörü tutmuş. Bilinçsiz çalıştığı için sakatlandı" yorumunu yaptı. FIFA listesine alınması kamuoyunda tartışma yaratan genç hakemin, sakatlığının hafta sonu Fransa'da organize edilecek seminere kadar geçmesinin zor olduğu vurgulandı. 

MHK'da görüş ayrılığı 
TÜRKİYE genelinde yapılan testlere katılan hakemlere belirlenen barajı geçememeleri durumunda bir ay maç verilmediği belirtilirken, kurul üyesi Mahmut Çetiner'in "2 ay dinlendirilir" şeklindeki açıklaması, MHK içinde de görüş ayrılıkları yaşandığını ortaya koydu. Bu arada Ankara 19 Mayıs Stadı'nda yapılması gereken testler, tartan pistin buzlanması nedeniyle yarına ertelenirken, diğer klasman hakemlerinin öğleden sonra temizlenmeye çalışılan pistte sınava alınması ise dikkat çekti. 



</TEXT>
</DOC>
