<DOC>
<DOCNO> 315872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur31.html </URL>
<DATE> 2005/02/16/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Arkeolojik alan yeraltı şehri çıktı 
</HEADLINE>
<TEXT>

     Eskişehir'in Han İlçesi'nde 11 yıldır sürdürülen kazılarda bölgenin, Roma Dönemi'ne ait, mekanları birbirine bağlayan galerilerden oluşan yeraltı şehri olduğu belirlendi. 
     AA muhabirinin Eskişehir Müze Müdürlüğü'nden aldığı bilgiye göre, İl Kültür ve Turizm Müdürlüğü, İl Özel İdaresi tarafından tahsis edilen bütçe ile Kültür Varlıkları ve Müzeler Genel Müdürlüğü ve Eskişehir Kültür ve Tabiat Varlıklarını Koruma Kurulu'nun izniyle Han İlçesi'ndeki arkeolojik SİT alanında 11 yıldır sürdürülen kazıların 2004 yılı çalışmaları Aralık'ta tamamlandı. 
     Müze Müdür Vekili Arkeolog Dursun Çağlar başkanlığındaki 27 işçi, belediyenin iş makineleri ve teçhizatlarıyla bölgede kazı ve temizlik çalışması yaptı. 11 yıl süren kazı çalışmaları sonucu, bölgenin Roma Dönemi'ne ait yeraltı şehri olduğu belirlendi. 
     Eskişehir'in 104 kilometre güney doğusunda yer alan bölgede mekanları birbirine bağlayan galerilerden oluşan yeraltı şehrinde, yoğun olarak adak çukurları, depolar, kaya mezarlar tespit edildi. 
     Üç seviyeli olarak saptanan yeraltı şehrine, dikdörtgen şekilde geniş ve yuvarlak bir mekandan girildiği belirlendi. 
     
     ADAK HEYKELCİKLER... 
     Mekanın kenarlarına ana kayaya oyulmuş mezar yerleri yapıldığı tespit edilirken, zeminde belirlenen üçgen oyuğun banyo ve tuvalet olduğu tahmin ediliyor. En alt seviyede ise uzun bir koridorla yeraltı şehrinin su kanalına ulaşıldığı belirlendi. 
     Mermerden yapılmış adak heykelciklerin Zeus, Kybele, Attis, Apollon, Afrodit ve Üçlü Hekate ait olduğu tahmin ediliyor. Yeraltı şehrinin 15 metre batısında anakayaya oyularak yapılmış olan kaya mezarda ise sandukalar şeklinde oyularak yapılmış mezar yerleri bulundu. 
     Roma Dönemi'nde yapıldığı belirlenen kaya mezarın girişindeki odanın çeşitli yerlerine ve tavanlarında, daha sonradan yapıldığı tahmin edilen rozet, bitkisel motifler, çarkıfelek, fiyonk ve baklava dilimlerinden oluşan süslemeler saptandı. 
     Kazı çalışmalarında açığa çıkan mezar ve yeraltı şehrinin plan, rolöve ve restorasyon projesi çalışmalarının 2005 yılındaki kazı çalışmalarıyla devam etmesi planlanıyor. 
     
</TEXT>
</DOC>
