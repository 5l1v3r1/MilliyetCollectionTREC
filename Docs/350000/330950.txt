<DOC>
<DOCNO> 330950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/siyaset/siy02.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Ciddi soru istedi 
</HEADLINE>
<TEXT>


Erdoğan, "İş takibi yapan gazetecileri açıklayacak mısınız " sözlerinin sorulması üzerine, "Daha ciddi sorunuz var mı " dedi 

ANKARA Milliyet 


Başbakan Recep Tayyip Erdoğan, "Zaman zaman serzenişlerimiz olsa da açık bir toplumda, demokratik bir ülkede, tam bir hukuk devletinde basın özgürlüğü en önemli özgürlüklerdendir" dedi. 
Erdoğan, Anadolu Ajansı Genel Müdürlüğü'nden ayrılırken gazetecilerin çeşitli konulardaki sorularını yanıtladı. Erdoğan, basın mensuplarının, iş takibi yapan gazeteciler olduğu yönündeki sözlerini hatırlatarak, "Bu gazetecileri açıklayacak mısınız " diye sorması üzerine, "Daha ciddi bir sorunuz var mı " karşılığını verdi. 
Erdoğan, şöyle devam etti "Basın özgürlüğüyle ilgili olarak göreve geldiğimiz günden bu yana yapmış olduğumuz değişikliklerin itibar gördüğü ortadadır. Toplumun özgürlüğü adına, toplumun bilgi edinme hakkı adına bu yasa değişikliklerini yaptık. Bu adımları bizden öncekiler de atabilirlerdi ama onlar atamadı, bu adımı biz attık." 


</TEXT>
</DOC>
