<DOC>
<DOCNO> 342702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/spor/spo22.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaybeden yanacak 
</HEADLINE>
<TEXT>


İngiltere Premier Ligi'nde düşecek üç takım bugünkü son hafta maçlarıyla belli olacak. Southampton, C.Palace W.Bromwich kazanmak zorunda. Ancak Norwich galip gelirse bu sonuçların hükmü kalmayacak 


İddaa'nın bugünkü programında futbolseverleri yine birbirinden cazip maçlar bekliyor. İngiltere Premier Ligi'nde 2004-2005 sezonu bugün oynanacak son hafta karşılaşmalarıyla perdesini kapayacak. Şampiyonun belirlendiği Ada'da gözler kümede kalma savaşına çevrildi. Premier Lig'e veda etmek için 4 aday var Southampton, Norwich, C.Palace ve W.Bromwich. Bu takımlardan biri kurtulacak. 

Tottenham banko 
Küme düşme potasının bir üstünde bulunan Norwich, Londra'da Fulham'a konuk olacak. Sarı-Yeşilliler, Craven Cottage'dan galibiyetle dönerse Premier Lig'de kalacak. Southampton evinde M.United'ı ağırlayacak. Kırmızı - Beyazlılar, rakibini devirip, Norwich'in puan kaybını bekleyecek. Charlton Athletic karşısında Crystal Palace'ın da kazanmaktan başka çaresi bulunmuyor. Palace bu deplasmanda şanslı. Sonuncu West Bromwich de sahasında iddiası bulunmayan Porstmouth'la oynuyor. W.Bromwich, galip gelip umudunu son dakikaya taşımak istiyor. İngiltere'de günün bankosu ise Tottenham Hotspurs... Mavi - Beyazlılar stressiz çıkacakları maçta Blackburn'ü geçmekte zorlanmayacaktır. M.Brough, UEFA Kupası'na katılmak için Manchester City deplasmanında en az 1 puan almak zorunda. 

İbrahimovic oynuyor 
İtalya'da da birbirinden zor maçlar var. Lider Juventus evinde kümede kalma mücadalesi veren Parma karşısında zirvedeki yerini korumak için sahadan 3 puanla ayrılmak zorunda. Juve'de İbrahimovic'in cezası bitti. Takipçisi Milan'ın artık kayba tahammülü bulunmuyor. Kırmızı - Siyahlılar, Lecce deplasmanında galibiyet amaçlıyor. Milan'da Nesta oynayamayacak. Şampiyonlar Ligi mücadelesi veren Udinese ile Sampdoria karşılaşması beraberlik kokuyor. 10 haftadır galibiyet yüzü görmeyen Roma şanssızlığını ezeli rakibi Lazio karşısında kırmayı amaçlıyor. Totti'nin 5 maçlık cezası devam ediyor. Konuk ekipte önemli bir eksik bulunmuyor. Siena da Chievo önünde galibiyete yakın ekip konumunda. 

Beraberlik günü 
İspanya'da Şampiyonlar Ligi'ne kalma mücadelesi veren Villarreal, Albacete önünde zorlanmaz ve farka koşar. H l lige tutunma umudunu koruyan Mallorca evinde A.Bilbao'yu ağırlayacak. Bu karşılaşma için üç ihtimal de düşünülmeli. Santander - Getafe, Zaragoza - Deportivo ile Espanyol - Valencia maçlarında eşitliğin bozulması zor gözüküyor. 



</TEXT>
</DOC>
