<DOC>
<DOCNO> 338904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy19.html </URL>
<DATE> 2005/05/02/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Org. Özkök Türkiye'nin 17 Aralık'ta müzakere tarihi alması başarı 
</HEADLINE>
<TEXT>

     Genelkurmay Başkanı Orgeneral Hilmi Özkök, Türkiye’nin 17 Aralık’ta AB’den müzakere tarihi almasını "başarı" diye değerlendirdi ve "Müzakere süreci tüm kurumların koordineli çalışacağı bir dönem olacaktır" uyarısında bulundu. Özkök, Türk Silahlı Kuvvetleri’nin Türkiye’nin AB üyeliğiyle gireceği hızlı değişim sürecine ayak uyduracak kadrolara sahip olduğunu söyledi. 
     Çizgi Ötesi adlı dergide Orgeneral Hilmi Özkök’ün Harbiyeli öğrencilerle yaptığı bir söyleşiye yer verildi. 
     Kara Harp Okulu öğrencilerinin sorularını yanıtlayan Orgeneral Özkök, Türkiye’nin AB üyeliği süreciyle igili değerlendirmelerde bulundu. Özkök, 17 Aralık zirvesinde alınan müzakere tarihi için, "başarı" nitelemesini kullanarak, "AB’ye girmek bir devlet politikasıdır ve halkımızın yüzde 75’i tarafından desteklenmektedir. Türkiye bütün zorluklarına rağmen kendi kartlarını iyi oynayarak 17 Aralık 2004 tarihindeki zirvede müzakere tarihi almayı başarmıştır" dedi. 
     
     BİZ BAŞINDAN BERİ DESTEKLEDİK 
     Müzakere tarihi alınmasıyla AB ile ilişkilerde uzun sürecek yeni ve zorlu bir sürece girildiğini belirten Özkök, "TSK olarak biz ülkemizin AB hedefini başından beri destekledik ve ülkemizin savunması ve güvenliğiyle ilgili görüşlerimizi yasal platformlarda dile getirdik. Müzakere süreci tüm kurumların koordineli çalışacağı ve ülkenin genelini ilgilendiren bir dönem olacaktır" şeklinde konuştu. 
     Genelkurmay Başkanı Özkök, Türkiye’nin AB üyeliğiyle birlikte gireceği hızlı değişim sürecine vurgu yaparken de, "TSK bu hızlı değişime ayak uyduracak nitelikte kadrolara sahiptir" dedi. 
     Özkök, AB’nin savunma ve güvenlik alanında kollektif değil, daha çok kriz yönetimini esas alan büyük çaplı birlikler yerine kriz anında biraraya gelerek olay bölgesine giden küçük çaplı birliklere göre yapılanmayı amaçladığını söyledi. Orgeneral Hilmi Özkök, AB’ye üyelik perspektifiyle doğru orantılı olarak kriz yönetim alanında değişiklik yapılmasının gerekmesi halinde bunu değerlendirerek gerekli düzenlemeleri yapacaklarını da ifade etti. 
     
</TEXT>
</DOC>
