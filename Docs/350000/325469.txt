<DOC>
<DOCNO> 325469 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun04.html </URL>
<DATE> 2005/03/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Yunan gazetesi To Vima Papadopulos son kozlarını oynuyor 
</HEADLINE>
<TEXT>

     İşte genel hatlarıyla bir yalanın öyküsü. Lefkoşa hükümeti Kıbrıs sorununun çözümü için BM Genel Sekreteri'ne girişim üstlenmesi için öneride bulunmuş. Bunu geçen çarşamba günü Lefkoşa'yı ziyaret eden Polonya Cumhurbaşkanı Kvasniyevksi'den öğrendik. Haberi Lefkoşa'da hükümet sözcüsü de doğruladı. Ancak BM cuma günü Lefkoşa'yı yalanladı. BM temsilcisi Kıbrıs Rum tarafından herhangi resmi bir öneri bulunmadığını söyledi. 
     
     Anlaşılmaz tavır 
     Tasos Papadopulos'un asılsız haberler yaymakla Kıbrıs'ta çözümü nasıl sağlayacağını anlayabilmek mümkün değil. Bu şekilde hem yabancı liderlere hem de Kıbrıs sorununun çözümü için sözüm ona umut bağladığı uluslararası kuruluşlara karşı hem kendisinin hem de daha önemlisi Kıbrıs'ın itibarını sarsıyor. 
     Papadopulos'un bunu neden yaptığı sorusuna yanıt, Tasos'un Kıbrıs sorununa bugün dünyada geçerli koşullar çerçevesinde bir çözüm istemediğidir. Başkan için en iyi çözüm 40 yıl önceki şartların geçerli olacağı bir çözüm. Sanki dünya ileriye değil de geriye gidiyormuş gibi daha 20 yıl beklemeye de niyetli. Sorunu omuzlarına yükleme saflığını gösteren şimdi de pratik nedenlerle halletmek zorunda kalan AB dışında bütün dünya Kıbrıs konusunu unutmuş durumda. 
     
     Düpedüz yalan 
     Bir yandan baskılar bir yandan da izlediği kaçamak taktiğinde yolun sonuna gelindiğinden Tasos artık yalanlara başvuruyor. Evet sevgili okurlar. Tasos itibarından geriye ne kalmışsa onu da harcıyor ve bunu belki de kasten yapıyor. 
     Belki de 'Yıllar sonra farklı dönemlerde yine olabilir' zihniyeti içinde özerk ve Helen bir Kıbrıs uğruna ciddiyetini kaybetmesi onu rahatsız etmiyor. 
     Onun çok parası var. Eh çok parası olan ciddi olmadan da yaşayabilir... 
     Yunan gazetesi To Vima 

     
</TEXT>
</DOC>
