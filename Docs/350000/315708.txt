<DOC>
<DOCNO> 315708 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sondun41.html </URL>
<DATE> 2005/02/16/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
İran ve Suriye Ortak cephe kuracağız... 
</HEADLINE>
<TEXT>

     İran ve Suriye, zorluklara ve tehditlere karşı ''ortak bir cephe'' kuracaklarını bildirdiler. 
     İran Cumhurbaşkanı Yardımcısı Muhammed Rıza Arif, ziyaret için Tahran'da bulunan Suriye Başbakanı Naci Otri ile görüşmesinden sonra gazetecilere yaptığı açıklamada, ''Tehditlerle mücadele için her yerde Suriye'ye yardım etmeye hazırız'' dedi. 
     Arif, İran'ın önemli konuklarını ağırladığı Saadabad Sarayı'nda düzenlenen basın toplantısında, ''Suriyeli kardeşlerimiz bazı özel tehditlerle karşı karşıya ve biz de onları kendi deneyimlerimizden yararlandıracağız, gerek duyacakları yardımı yapmaya da hazırız'' ifadelerini kullandı. 
     Otri de, ''Bu hassas zamanda yapılan görüşmenin, özellikle Suriye ve İran'ın bazı meydan okumalarla karşı karşıya olması nedeniyle önemli olduğunu'' söyledi. 
     Başbakan Otri, ''Suriye ve İran'ın sayısız tehditlere karşı birleşik cephe oluşturmalarının kaçınılmaz olduğunu'' belirtti. 
     İki ülke arasındaki ekonomik ve ticari ilişkilerin ele alınacağı ziyaret dolayısıyla çok sayıda bakan ve ekonomi uzmanı eşliğinde Tahran'a gelen Otri, bugün İran-Suriye ekonomik işbirliği komisyonu toplantısında Suriye heyetine başkanlık edecek. 
     Muhammed Rıza Arif ile birçok anlaşmaya imza koyacak olan Başbakan Otri, yarın sona erecek ziyareti kapsamında Tahran'da yeni bir Suriye Kültür Merkezi'nin de açılışını yapacak. 
     Aralarında bir elektrik santralının yeniden inşası ve otomobil yedek parça üretiminin de bulunduğu alanlarda İran'ın Suriye'deki yatırımları 800 milyon dolar civarında bulunuyor. 
     
     CEPHE ABD'YE KARŞI DEĞİL 

     Suriye'nin Washington Büyükelçisi İmad Mustafa, İran ile kurmayı kararlaştırdıkları ortak cephenin, Amerikan karşıtı olmadığını söyledi. 
     Büyükelçi Mustafa, CNN'e verdiği demeçte, ''Cephe hiçbir ülkeye, özellikle de ABD'ye karşı değil. Ülkemiz ABD ile yapıcı ilişkiler için çaba gösteriyor. Biz ABD'nin düşmanı değiliz ve böyle bir düşmanlığın içerisine çekilmek de istemiyoruz'' dedi. 
     Suriye'nin Lübnan'daki askeri varlığının bu ülkede bir istikrar unsuru olduğunu savunan Mustafa, ''Eğer Lübnan hükümeti isterse, bu ülkedeki birliklerimizi çekmekten memnun oluruz'' dedi. 
     İran'da bulunan Suriye Başbakanı Naci Otri ve İran Cumhurbaşkanı Yardımcısı Muhammed Rıza Arif, düzenledikleri ortak basın toplantısında, Suriye ve İran'ın zorluklara ve tehditlere karşı ''ortak bir cephe'' kuracaklarını bildirmişlerdi. 
     
</TEXT>
</DOC>
