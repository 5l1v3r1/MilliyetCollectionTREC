<DOC>
<DOCNO> 331019 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun07.html </URL>
<DATE> 2005/04/07/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Çin'den AB'nin tekstil ithalatının 'alarm sınırını' belirlemesine tepki 
</HEADLINE>
<TEXT>

     Çin, AB Komisyonunun, dünkü toplantısında, Çin'den tekstil ithalatının ''alarm sınırlarını'' belirlemesi ve bu sınırların aşılması halinde geçici olarak kota uygulamasını tekrar başlatacağını duyurmasının ardından tepkisini dile getirdi. 
     Çin Ticaret Bakanlığı sözcüsü Çong Cuan, ''AB Komisyonun belirlediği alarm sınırları Çin'in Dünya Ticaret Örgütü'ne DTÖ girişi hakkında meşru düzenlemelere aykırıdır'' açıklamasında bulundu. 
     Sözcü Çong, ''Çin buna şiddetle karşı çıkmaktadır'' diye konuştu. 
     AB Komisyonu'nun ticaretten sorumlu üyesi Peter Mandelson, dün, 1995 yılında Çin endüstrisinin bugünkü boyutlara ulaşacağının düşünülmediğini, kotaların kaldırılmasının ardından Çin tekstil ihracatında patlama olduğunu, bu gelişmenin AB tekstil sektörüne olduğu gibi ABD'ye ve diğer bazı Akdeniz ve Asya ülkelerine zarar verdiğini söylemişti. 
     Komisyon, Avrupa tekstil endüstrisinin ve bazı üye ülkelerin baskıları sonunda, Çin'in DTÖ'ye katılımı sırasında öngörülen tekstil kota uygulamalarının tekrar gündeme getirilmesini sağlayacak bir süreç başlattı. 
     Çin'in yıllık tekstil ihracat büyümesinin belirli bir sınırı geçmesi halinde bir soruşturma açacağını ve Çinli yetkililerle müzakerelere başlayacağını bildiren Komisyon, bu müzakerelerden sonuç alınamaması halinde, en geç 2008 yılında, geçici olarak kota uygulamasını tekrar başlatacağını açıklamıştı. 
     
</TEXT>
</DOC>
