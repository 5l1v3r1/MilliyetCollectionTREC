<DOC>
<DOCNO> 342984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonsiy01.html </URL>
<DATE> 2005/05/16/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Başbakan Erdoğan, Polonya'da Aliyev ile görüştü 
</HEADLINE>
<TEXT>

     Başbakan Recep Tayyip Erdoğan, Ermenistan ile Azerbaycan arasındaki Dağlık Karabağ sorununa ilişkin olarak, "Mevcut sıkıntının bir an önce aşılması yolunda atılan adımları bizler de dikkatle, hassasiyetle takip ediyoruz" dedi. 
     Başbakan Erdoğan’ın, Azerbaycan Cumhurbaşkanı İlham Aliyev ile yaptığı görüşme sona erdi. Regina Otel’de yaklaşık 1 saat süren görüşmenin ardından, iki lider gazetecilere görüşme hakkında bilgi verdi. 
     Azerbaycan Cumhurbaşkanı Aliyev, Erdoğan’a, bugün Ermenistan Devlet Başkanı Robert Koçaryan ile yaptığı görüşme hakkında bilgi aktardığını söyledi. Dağlık Karabağ sorununu da ele aldıklarını belirten Aliyev, Bakü-Tiflis-Ceyhan boru hattı konusunu da görüştüklerini bildirdi. 
     İki dost, kardeş ülkenin, bundan sonra da birbirini desteklemeye devam edeceğini ifade eden Aliyev, iki ülke halklarının bundan sonra da dayanışma içinde olacağını söyledi. 
     Başbakan Erdoğan da Aliyev ile iki ülke arasındaki ilişkileri değerlendirme fırsatı bulduğunu kaydetti. 
     Aliyev’in, Koçaryan ile yaptığı görüşmeye ilişkin kendisine bilgi aktardığını dile getiren Erdoğan, "İki kardeş, dost ülke olarak aramızda bu tür konuları zaten müzakere ediyoruz. Bunlara yabancı değiliz ve mevcut sıkıntının bir an önce aşılması yolunda atılan adımları bizler de dikkatle, hassasiyetle takip ediyoruz. Temennimiz odur ki, bir an önce bu sıkıntılar atlatılmış olur, böylece bölge huzura, mutluluğa kavuşmuş olur, diye düşünüyorum" dedi. 
     Erdoğan, bir gazetecinin, Dağlık Karabağ konusunda bu akşam önemli bir adım atılıp atılmadığı sorusuna, "Bana göre her görüşme bir adımdır" yanıtını verdi. 
     "Koçaryan ile görüşerek siz de bir adım atacak mısınız" şeklindeki soru üzerine Başbakan Erdoğan, "Bizim şu anda bir görüşmemiz planlanmış değil" dedi. 
     "Tesadüfen de olsa görüşebilir misiniz" sorusu üzerine de Erdoğan, "Tesadüflerle pek iş yapmayız. Planlı yaparız" ifadesini kullandı. 
     Aliyev de bir gazetecinin, Ermenistan tarafında sorunun çözümüne yönelik bir yumuşama görüp görmediği sorusuna, şu karşılığı verdi 
     "Artık bu mesele uzun yıllardır müzakere ediliyor. Bizim Dışişleri Bakanlarımız görüşüyor. Bu görüşmelerde tam bir ilerleme sağlanmadan açıklama yapmama kararı aldık. Ümit ediyorum ki, görüşmeler olumlu sonuçlanacaktır. Aramızdaki meseleler hallolacaktır." 
     
</TEXT>
</DOC>
