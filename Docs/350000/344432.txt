<DOC>
<DOCNO> 344432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/eko03.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Onur'a 'kusur' bulunamadı 
</HEADLINE>
<TEXT>


Hollandalı ve Alman yetkililer Onur Air'in uçuşlarını dört Avrupa ülkesinde yasaklayan kararın ardından yaptıkları incelemelerde kusur bulamadı. Onur Air, en az 30 milyon dolarlık dava hazırlığında 

EKONOMİ SERVİSİ 

Teknik ve güvenlik yetersizlikleri sebep göstererek Onur Air'in Hollanda, Almanya, İsviçre ve Fransa'ya uçuşlarının durdurulmasının ardından Türk, Hollandalı ve Alman yetkililer arasında yapılan incelemelerde uçaklarda herhangi bir kusur bulunamadığı sonucuna varıldı. Yetkililerin Atatürk Havalimanı'nda yaptığı toplantıların ardından Onur Air'in tesislerini ve uçaklarını da gezdiği ve memnun ayrıldıkları bildirildi. Toplam 20 saat süren toplantılar sonrasında özellikle Alman heyetin, Hollanda'nın aldığı karar sonrasında uçuş yasağına gerekçe olabilecek bir neden bulunmaması nedeniyle kararlarını pozitif olarak açıklayacakları bildirildi. Onur Air'in açıklamasında şöyle denildi 
"Alman heyetin incelemeyle ilgili düzenlediği rapordan sonra Onur Air'in Almanya'ya olan seferlerinin tekrar başlaması için sadece Almanya'daki siyasi iradenin vereceği karar bekleniyor. Bu çerçevede, Almanya'nın birkaç gün içerisinde ve buna bağlı olarak da hemen sonrasında Fransa ile İsviçre'nin yasağı kaldırması bekleniyor. Hollanda'nın ise koyduğu bir aylık süreyi beklemeden uçuşları yeniden başlatması mümkün. Ancak, alınan bu yasaklama kararının Onur Air'in bir eksikliği veya kusurundan kaynaklanmadığının ortaya çıkmasından sonra daha çok politik stratejilere göre siyasilerin vereceği kararla yasağın kaldırılacağı tahmin ediliyor." 

Zarar 30 milyon dolar 
Onur Air Genel Müdürü Şahabettin Bolukçu, maddi ve manevi olarak açacakları tazminat davası talebinin devam ettiğini belirtti. Bolukçu, "Bir haftalık zarar 30 milyon dolar civarında. En az bu kadarlık dava açmaya hazırlanıyoruz. Ancak rakam kesin belli değil. Manevi zararın ise bedeli yok" şeklinde konuştu. Bolukçu, Almanya uçuşlarına pazar günü başlayabilmeyi umduklarını, Hollanda'dan ise rapor sonuçlarını beklediklerini, ancak bir aylık yasağın devam etmeyeceğini söyledi. 




</TEXT>
</DOC>
