<DOC>
<DOCNO> 310481 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/29/yazar/ulagay.html </URL>
<DATE> 2005/01/29/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
ABD'de faiz şoku Türkiye'yi etkiler mi 
</HEADLINE>
<TEXT>

Morgan Stanley'in başekonomisti Stephen Roach 2005 yılında ABD'de ciddi faiz yükselişinin gündeme gelebileceğini söylüyor 
DAVOS 

Davos 2005'de dünyanın yoksullarının sorunları, Afrika'nın özel durumu, salgın hastalıklarla etkili mücadele yolları ve iklim değişikliği konusunda alınabilecek önlemler öne çıktı. Fransa Devlet Başkanı Jacques Chriac, İngiltere Başbakanı Tony Blair ve dünkü oturumda konuşan Almanya Başbakanı Gerhard Schröder de daha çok bu sorunlar üzerinde durdu. Ayrıca Sharon Stone, Angelina Jolly, Richard Gere ve Bono gibi ünlü yıldızlar da yoksullukla ve AIDS'le savaş gibi konulardaki duyarlıklarını göstermek amacıyla toplantılara katıldılar, çağrılar yaptılar. 
Biraz da bu nedenle dünya ekonomisinin sorunları öne çıkmadı bu yılki Dünya Ekonomik Forumu ile ilgili haber ve değerlendirmelerde. Dünya ekonomisinin 2004'te son 30 yılın en hızlı büyümesini yaşamış olmasının da payı vardı bunda. Dünya ekonomisi 5'e yaklaşan bir büyüme hızı yakalamıştı 2004'te ve dünyanın hemen her yanında ekonomik büyümenin hızlandığı görülmüştü. Enflasyon kontrol altındaydı ve ilk bakışta her şey yolunda görünüyordu. Bu mutluluk tablosunun aldatıcı olup olmadığı tartışıldı Davos'ta ve bu mutluluğu bozabilecek dengesizlikler üzerinde duruldu. Dengesizlik deyince akla öncelikle ABD ekonomisinin durumu geliyor. ABD'nin cari işlemler açığının 2004'te 650 milyar dolara yaklaştığı ve GSYİH'nin 6'sını aştığı sanılıyor. ABD'nin bu dev açığı finanse etme konusunda giderek daha fazla zorlanacağı ve bu konuda sorun çıkması halinde bunun doların değerini aşağı çekmeye devam edeceği de biliniyor. 

Agresif reel faiz 
Öte yandan muazzam bütçe açıkları da veriyor ABD ve Bush yönetimin bu açıkları kapatma yönünde etkili adımlar atması güçlü bir olasılık olarak görünmüyor. İşte tam bu noktada gündeme gelen tartışma ABD'deki faizlerin geleceği ile ilgili Morgan Stanley 'in başekonomisti Stephen Roach, 2005 yılının ABD'de ciddi faiz yükselişinin gündeme geleceği yıl olabileceğini söylüyor. Daha geçen yıldan bu günlere sinyaller verip faizleri ılımlı bir şekilde artırmaya başlayan ABD Merkez Bankası'nın FED Başkan Alan Greenspan'ın son görev yılı olan 2005'e çok daha "agresif" davranarak "reel faiz" dönemini başlatacağını düşünüyor Stephen Roach. Ancak uzun süredir negatif reel faiz yaşayan ve bu ortamda patlayan tüketim sayesinde hızlı büyümesini sürdüren ABD ekonomisinin, reel faizle karşılaşınca nasıl davranacağı tam olarak kestirilemiyor. Reel faiz şokunun tüketimi frenleyici etki yaparak büyümeyi düşürmesi ve böylelikle dış açığın azalacağı bir ortamı doğurması, üzerinde en fazla durulan senaryo. ABD'nin dev açıklarının bir "dolar şoku"nun yanı sıra "reel faiz şoku" yaratması da gündemde. 

Yükselen Pazarlar'a etkisi 
Anımsanacağı gibi 2004'de ABD Merkez Bankası FED'in faizleri yükseltme sinyalini vermesi bile Türkiye'nin ve yükselen pazarlar YP diye nitelenen ülkelerin 'eurobond'larının değer kaybetmesine yol açmış, daha sonra FED'in olumlu faiz artışlarıyla yetinmesi üzerine söz konusu tahviller tekrar değer kazanmıştı. FED'in bu yıl çok daha agresif faiz artırımlarını gündeme getirmesi halinde bunun YP tahvillerine eurobondlara etkisi ne olacaktı Bu soruyu Stephen Roach'a ve finans dünyasının ünlü isimlerinde Jacob Frenkel' e yönelttim. Roach'a göre YP tahvillerinin faiz oranları ile ABD faizlerinin zaten birbirine yaklaştığı bir ortamda ABD'nin ciddi faiz artırımına gitmesi YP tahvilleri bundan çok olumsuz etkilenebilirdi. Türkiye gibi YP ülkelerinin son yıllarda yaptıkları reformlarla daha risksiz bir konuma geldiklerini belirten Frenkel ise biraz daha iyimserdi ve ABD'deki faiz artışlarının YP tahvillerine etkisinin sınırlı kalacağını düşünüyordu. 
IMF Başkan Yardımcısı Anne Krueger'inde katıldığı YP ülkelerin borç sorunun tartışıldığı oturumda konuşan Moore Capital Manegment adlı finans kuruluşu direktörü David Lipton ise, son yıllarda başarılı bir çizgi izleyen Türkiye'nin 4 turlu bir golf oyunun henüz ilk iki turunu başarıyla geçtiğini. Ancak dünyadaki ekonomik koşulların değişmesi halinde risk taşıyan ülkelerden biri olduğunu söyledi. Bu açıklamanın da gösterdiği gibi Türkiye dünyadaki ekonomik gelişmeleri çok yakından izlemek zorunda. 



</TEXT>
</DOC>
