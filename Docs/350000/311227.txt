<DOC>
<DOCNO> 311227 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/spo04.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Biletimi iptal edin' 
</HEADLINE>
<TEXT>


Szymkowiak, eşyalarını almak için Polonya'ya gidecekti. Kayseri maçını izleyen yeni transfer, "Bir an önce takıma katılmalıyım" diyerek yolculuğunu erteledi ve dün ilk idmanına çıktı 


'Çalışmalıyım' 
TRABZONSPOR'UN Wisla Krakow'dan transferi Miroslaw Szymkowiak, eşyalarını almak için gideceği Polonya yolculuğunu erteledi. Kayserispor maçını izledikten sonra bu kararı alan Szymkowiak, "Takım çok iyi ve bir an önce arkadaşlarıma katılmak istiyorum. Çalışmalıyım" deyince, Bordo - Mavili yöneticiler dönüş biletini iptal ettirdi. 

Güneş ile görüştü 
TAKIMLA birlikte dün ilk kez antrenmana çıkan Polonyalı futbolcu, Teknik Direktör Şenol Güneş ile görüşerek hazır olduğunu bildirdi. Kayseri karşısında izlediği Trabzonspor'u öven Szymkowiak, "İyi bir ekibiz. Yattara müthiş. Takımın tümü kaliteli oyunculardan kurulu. Bu ekibe olumlu katkıda bulunacağını düşünüyorum" diye konuştu. 

Yağmur altında antrenman 

BORDO - Mavililer'in Teknik Direktörü Şenol Güneş, Kayserispor maçında ilk 11'inde yer alan isimlere izin verdi, diğerlerini ise antrenmana çıkardı. Akçaabat Sebat karşılaşmasının hazırlıklarını yağmur altında sürdüren Bordo - Mavililer'de, sakatlıkları geçen Erdinç ve Petkoviç de arkadaşlarına katıldı. 

Özgür'ün heyecanı 

DENİZLİSPOR'DAN gelip, ilk kez Kayserispor karşısında forma bulan Özgür, bu maçta çok heyecanlandığını söyledi. Trabzonspor'da oynamanın çok zor olduğuna dikkat çeken genç futbolcu, "Kendimi sanki futbola yeni başlamışım gibi hissettim. Beğenilme isteği, ilk maçımda hata yapmama arzusu beni çok zorladı. Bundan sonra çok daha iyi olacağım" dedi. 

Augustine Ankaragücü'nde 

ANKARAGÜCÜ'NDE ikinci Augustine dönemi. Sarı - Lacivertli ekipten Trabzonspor'a giden Augustine, yeniden Başkent'e dönüyor. Bordo - Mavili ekipte başarısız bir dönem yaşayan Ganalı oyuncunun bonservisini aldığı ve bugün Ankara'ya gelerek Ankaragücü ile sözleşme imzalayacağı ifade edildi. Augustine'nin 150 bin dolar alacağına karşılık olduğu bonservisinin kendisine verildiği öğrenildi. 



</TEXT>
</DOC>
