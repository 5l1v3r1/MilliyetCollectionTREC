<DOC>
<DOCNO> 320445 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur17.html </URL>
<DATE> 2005/03/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Yağışlı hava yarın yurdu terkedecek 
</HEADLINE>
<TEXT>

     Soğuk hava Marmara'da etkisini tekrar artırıyor. Trakya'da kar, bölgenin kalan kesimlerinde karla karışık yağmur ve kar şeklinde yağış bekleniyor. 
     Ege'nin iç kesimlerinde yer yer kara dönen yağışlar cuma günü kesilecek. Akdeniz'de de yağışlar var. 12-13 derecelere inen sıcaklıklar haftasonunda tekrar yükseliyor. 
     İç Anadolu'nun büyük kısmı kar yağışlı. Cuma günü yağışın kesilmesi, gece sıcaklıklarının hızla azalması ile yağışın yerini sise bırakması bekleniyor. 
     Karadeniz bölgesinde de yağışlar etkili, bölgenin orta kesimlerinde poyraz hayli sert esiyor. Yükseklerinde kara dönen yağışlar cuma günü bölgenin doğu kesimlerine çekilecek. 
     Doğu Anadolu'yu da yağışlar sarıyor. Ağırlıkla kar şeklinde beklenen yağışlar cuma günü de devam edecek. Sıcaklıklar uzun aradan sonra bölgenin kuzeyinde tekrar sıfırın altına iniyor. 
     Güneydoğu sağanak yağışlı. Cuma gününden itibaren yağış bölgenin batısından başlayarak adım adım kesilecek. 
     
</TEXT>
</DOC>
