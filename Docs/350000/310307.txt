<DOC>
<DOCNO> 310307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonspo19.html </URL>
<DATE> 2005/01/28/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
UEFA'dan ırkçılığa ağır cezalar geldi... 
</HEADLINE>
<TEXT>

     Avrupa Futbol Federasyonları Birliği UEFA , ırkçılığa savaş açtı. 
     UEFA Tahkim Kurulu, bugün İsviçre'nin Nyon kentinde yaptığı, Türkiye Futbol Federasyonu Başkanı ve UEFA Tahkim Kurulu Asbaşkanı Dr. Levent Bıçakcı ile İsviçreli ve Fransız üyelerin bulunduğu toplantıda gündemindeki 2 dosyayı karara bağladı. 
     Tahkim Kurulu, 25 Kasım 2004 tarihinde yapılan ve 2-2 biten Lazio-Partizan karşılaşması nedeniyle İtalyan ekibine ceza vermeyi kararlaştırdı. Kurul, karşılaşmada İtalyan taraftarların Partizan'ın siyahi oyuncusu Boya aleyhinde sürekli ''Hu Hu Hu Hu'' şeklinde yaptıkları ırkçılık içeren tezahüratları ve sahaya atılan yabancı maddelerle havai fişek yakılması üzerine İtalyan takımına 1 maç seyircisiz oynama ve 60 bin İsviçre Frangı para cezası verdi. 
     
     TARAFTARIN ŞİKAYETİ ETKİLİ OLDU 
     UEFA Tahkim Kurulu, Real Madrid ile Bayer Leverkusen arasında 23 Kasım 2004 tarihinde oynanan karşılaşmada İspanyol seyircilerin ırkçılık içeren tezahüratları nedeniyle de ev sahibi takıma 15 bin İsviçre Frangı para cezası verilmesini kararlaştırdı. 
     Kurul, İspanyol taraftarların Bayer Leverkusen'de forma giyen iki siyahi oyuncu aleyhinde maç boyunca ırkçılık içeren tezahüratlar yapması nedeniyle ceza verdi. 
     Hakem ve gözlemci raporlarında bu yönde bir görüş yer almadığı, ancak Danimarkalı bir seyircinin UEFA'ya yaptığı şikayet üzerine televizyon görüntülerinin incelendiği ve Tahkim Kurulu'nun bu kararı verdiği bildirildi. 
     Kurulun verdiği kararların son karar olduğu ve değiştirilemeyeceği kaydedildi. 
     
</TEXT>
</DOC>
