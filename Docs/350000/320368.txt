<DOC>
<DOCNO> 320368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy16.html </URL>
<DATE> 2005/03/03/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Çelik Öğrenci affı TBMM'de gelecek hafta görüşülecek 
</HEADLINE>
<TEXT>

     Milli Eğitim Bakanı Hüseyin Çelik, Liselere Giriş Sınavı LGS başvurularının internet ortamında alınmasıyla bakanlığın 3 milyon YTL 3 trilyon TL tasarruf sağladığını bildirdi. 
     Çelik, Eğitim Teknolojileri Genel Müdürlüğü'nün Ballıkpınar Köyü'ndeki Ölçme Değerlendirme Birimi'nde bakanlığın yaptığı sınavlara ilişkin bilgi aldı ve sınavla ilgili işlemlerin gerçekleştirildiği alanları gezerek incelemelerde bulundu. 
     Çelik, sınavlarla ilgili brifing aldıktan sonra yaptığı konuşmada, Türkiye'de ÖSYM'nin ve Milli Eğitim Bakanlığı'nın merkezi sınav yapan iki kurum olduğunu belirtti. Sınavların şaibesiz ve dedikodulara meydan vermeyecek şekilde gerçekleştirildiğini kaydeden Çelik, Türkiye'nin bu konuda övünülecek bir duruma geldiğini ifade etti. 
     MEB'in, sınavlarla ilgili işlemleri artık internet ortamında yürüttüğüne işaret eden Çelik, 2005-Liselere Giriş Sınavı'nın başvurularının internet ortamında alındığını anımsattı. Önceki uygulamada öğrencilerin aldıkları formları doldurduktan sonra sınav ücreti de ödeyerek teslim ettiklerini, sınav sonuçlarının kendilerine postayla gönderildiğini anlatan Çelik, bundan böyle bu işlemlerin internet ortamında gerçekleştirileceğini kaydetti. 
     Sınavla ilgili başvuru ve posta işlemlerinin internet ortamında gerçekleştirilmesiyle artık posta işleminin tarihe karıştığını belirten Çelik, şunları söyledi 
     ''Formların basılmaması, posta parasının ödenmemesi ve aşağı yukarı 1.5 ay fazla çalışan işçilere ödenmesi gereken paraları da hesaba kattığınız zaman bizim bu işten karımız 3 trilyon liradır. 1.5 aylık da bir zaman tasarrufu yapılmıştır. Öğrenciler ve velilerin de çok önemli tasarrufları vardır. Eğer eski sistemle başvurular alınıyor olsaydı öğrenci başına 17 milyon lira ödenmesi gerekiyordu. Bu sistem ile bu miktar 11 milyon liraya inmiştir. Böylece yüzde 30 civarında bir tasarruf sağlamıştır. Bunları hesaba katarsanız halkımız adına ciddi bir tasarruf olduğu görülmektedir.'' Çelik, LGS başvurularının internet ortamında alınması uygulamasının başladığı ilk günlerde yoğunluktan kaynaklanan aksaklıklar yaşandığını belirterek, yeni başlayan her uygulamada bunun olabileceğini, aksaklıkların çok kısa sürede giderildiğini söyledi. 
     Sınavla ilgili işlemlerin yürütülmesi sırasında sınav güvenliğinin sağlanması için görevlerin bir anlamda ''karantina altına alındığını'', ilgili bölümlere giriş çıkışların kamerayla izlendiğini anlatan Çelik, özellikle soruların basıldığı dönemde çalışanların dışarıyla bağlantılarının tamamen kesildiğini ifade etti. 
     
     ''4 KİŞİNİN GÖREVİNE SON VERİLDİ'' 
     Ancak tüm bunlara karşın bazı sorunların, suiistimallerin ortaya çıkabildiğini ifade eden Çelik, şöyle konuştu 
     ''Geçen yıl sürücü kursları sınavında böyle bir haber alındı. Konuyla ilgili ciddi bir istihbarat yürütüldü. Bize haber verilmesi üzerine bu işe kalkışan ve burada çalışan 4 kişinin işine son verilmiştir. Birisi cezaevinde yatmaktadır. Bazı güvenlik görevlileriyle işbirliği yaparak bilgisayarların ayarlarına müdahale etmişler. Ama iş daha teşebbüs aşamasındayken önüne geçilmiştir.'' 
     
     ''ÖZELLEŞTİRME MAĞDURLARININ ATAMASI'' 
     ''MEB'de ciddi bir değişim ve dönüşüm yaşandığını'' kaydeden Çelik, özellikle teknolojik altyapının bütün okullarda ve kurumlarda hakim olmasına ve ''e-devlet'' uygulamasının gerçekleştirilmesine önem verdiklerini söyledi. Çelik, personel atamalarının, il dışı atamalarının ve başvurularının, değerlendirmelerinin internet ortamında yapıldığını kaydetti. 
     ''Özelleştirme mağdurları'' olarak nitelendirilen ve kamu kuruluşlarına sözleşmeli olarak tekrar dönecek 8 bin 600 personelin başvurularının yapıldığını, bunlardan 6 bininin MEB'de çalıştırılacağını anlatan Çelik, ''Bunların nereye, hangi okula, hangi ile gönderileceği de bu sistemle yapılacak'' dedi. Çelik, bu kişilere 5 il tercih hakkı verileceğini belirtti. 
     
     ''AF'' KANUNU GELECEK HAFTA MECLİS'TE 
     Çelik, konuşmasında ''Öğrenci Affı'' kanununa da değindi. 
     677 bin öğrenciyi ilgilendiren kanunu Cumhurbaşkanı Ahmet Necdet Sezer'in ''nitelikli çoğunlukla çıkarılmadığı'' gerekçesiyle iade ettiğini anımsatan Çelik, şunları söyledi 
     ''Bunu TBMM'deki arkadaşlarımız değerlendireceklerdir. Çünkü bu bir teklif olarak gelmişti, tasarı olarak değil. TBMM'ye iade edildiğine göre TBMM'deki yönetici arkadaşlarımız bunu değerlendireceklerdir. Umut ediyorum ki onlarla yaptığımız görüşmelerde gelecek hafta TBMM'de tekrar görüşülecek ve sayın Cumhurbaşkanımıza arz edilecektir.'' Çelik, kanun TBMM'de gündeme geldiği sırada konunun uzmanlarıyla görüşüldüğünü ve ''nitelikli çoğunluk olmasına gerek bulunmadığının'' kanaatine varıldığını belirtti. 
     Bir gazetecinin ''Bu sefer nitelikli çoğunluk sağlanacak mı '' sorusu üzerine Çelik, ''Konunun uzmanı değilim, hukukçu değilim. Buna TBMM karar verecek'' dedi. 
     
     LGS'DEKİ YENİLİKLER 
     Eğitim Teknolojileri Genel Müdürü Nizami Aktürk de ''e-sınav'' çalışmalarını anlatan brifing sundu. 
     MEB'in, LGS başta olmak üzere özel okullar, devlet parasız yatılılık, açıköğretim ve sürücü kursları sınavlarını gerçekleştirdiğini ifade eden Aktürk, sınav hizmetlerinin ''test geliştirme'', ''sınav organizasyonu'', ''baskı ve sevk'' ile ''değerlendirme'' aşamalarından oluştuğunu anlattı. 
     LGS'de bu yıldan itibaren uygulamaya giren yeniliklere de değinen Aktürk, bunları şöyle sıraladı 
     ''- Sınav başvuruları internet aracılığıyla alınacak, - LGS sonuçları açıklandıktan sonra tercihler alınacak, - LGS kapsamındaki okulların tercihleri de internet aracılığıyla elektronik ortamda gerçekleştirilecek, - Adayların sınava giriş ve sonuç belgeleri internet aracılığıyla öğrenim gördükleri okulları tarafından ulaştırılacak, - LGS ile öğrenci alan okulların açık kalan kontenjanlarına yine internet aracılığıyla tercih alınarak merkezi sistemle yapılacak, - Anadolu liseleri tercihlerinde il ilçe sınırlaması kaldırılacak, - Yabancı dil ağırlıklı liseler ile sağlık meslek liselerine de LGS ile öğrenci alınacak, - LGS'de adayların aldıkları Matematik-Fen ve Türkçe-Matematik puanlarının en küçüğü 100, en büyüğü 500 olacak şekilde dönüştürülecek - OKS'yi kazanmak için en az 160 baraj puanı gerekecek.'' Brifingin ardından Çelik, sınav hizmetleriyle ilgili birimleri ile soru kitapçıklarını basımı için girilen kapalı dönemde işçilerin barındığı ve yeniden onarılan birimlerde incelemelerde bulunarak, bilgi aldı. 
     
</TEXT>
</DOC>
