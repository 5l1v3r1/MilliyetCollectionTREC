<DOC>
<DOCNO> 302925 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/spo15.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Sebat fırtınası 

İKİNCİ yarı hazırlıklarına bugün Antalya'da başlayacak olan Akçaabat Sebatspor, kadrosuna Beşiktaş'tan Kaan Dobra, Denizlispor'dan Serdal, Kocelispor'dan Ali Eren ve Trabzonspor'dan Ali Şen'i dahil etti. Futbol Şube Sorumlusu Serkan Kılıç, "Kaan ve Ali Eren'le yıl sonuna kadar anlaştık. Serdal ve Ali Şen'i de kiraladık. Dördü de kampa katılacak" dedi. 

Tekvandoda kan değişikliği 

DÜNYA ve Avrupa şampiyonlukları bulunan milli sporcu Arzu Tan Sayan, Tekvando Bayanlar Milli Takım Antrenörlüğü'ne getirildi. Sayan, Antalya'da 5-10 Ocak tarihlerinde düzenlenecek Gençler Türkiye Şampiyonası'nda milli takım antrenörü olarak görev alacak ve Avrupa Şampiyonası'nda Türkiye'yi temsil edecek sporcuları belirleyecek. 

Gazza hastanelik 

İNGİLİZ futbolunun haşarı çocuğu Paul Gascoigne, zatürre teşhisiyle hastaneye yatırıldı. Milli takımın "Gazza" lakaplı eski orta saha yıldızının durumunun ciddi olduğu açıklandı. Boston'da iki ay oyuncu - antrenörlük yaptıktan sonra futboldan kopan Gascoigne, son olarak Avustralya'nın Newcastle Jets takımında teknik direktörlük görevine talip olmuştu. 

Malatya'ya test yapılacak 

SARI - Kırmızılı futbolcular İstanbul'da bir dizi testten geçtikten sonra Antalya kampına götürülecek. Basın Sözcüsü Suat Kozluklu, Spormed Sağlık Merkezi'nde yapılacak testlerin ardından 5 Ocak'ta ikinci yarı hazırlıklarına başlayacaklarını söyledi. 

Aydın'da kriz 

İKİNCİ Lig B Kategorisi A Grubu takımlarından Aydınspor'da, sadece beş oyuncu gelince ikinci yarı hazırlıklarına başlanamadı. Teknik Direktör Murat Yoldaş istifa ederken, Başkan Hasan Ceylan, Aydın Valisi Mustafa Malay'la bugün görüşüp, gerekirse kulübün anahtarını teslim edeceğini açıkladı. 

Mamur'dan destek 

KAYSERİSPOR Başkanı Recep Mamur, transfer resti çeken Teknik Direktör Hikmet Karaman'a hak verdi. Mamur, "Bu kadroyla devam edersek, lig bitiminde alacağımız en fazla puan 23 olur ve küme düşeriz. Ancak umutsuz olsam, bu göreve soyunamazdım. Yine de adam almış olmak için transfer yapamayız" dedi. Kayseri kafilesi dün Antalya'ya gitti. 

Serbest Güreş Ligi'nde dün 

A GRUBU 
Tarsus Belediyesi - MTA 15-14 
ASKİ - İller Bankası 20-9 
ASKİ - Tarsus Belediyesi 27-5 
İller Bankası - MTA 18-15 
ASKİ - MTA 18-8 
İller Bankası- Tarsus B 10-26 
C GRUBU 
Erdemir - İst.Tekel 14-14 
İst.Tekel - TEDAŞ 23-9 
Erdemir - TEDAŞ 28-2 

Filede dün 

Erkekler 1. Ligi 
Manavgat-Ziraat Bankası 0 - 3 



</TEXT>
</DOC>
