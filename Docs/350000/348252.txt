<DOC>
<DOCNO> 348252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sonsiy03.html </URL>
<DATE> 2005/06/02/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Hakim ve savcıları şikayet zorlaşıyor 
</HEADLINE>
<TEXT>

     Hakim ve savcılar hakkında ihbar ve şikayette bulunmak zorlaştırılıyor. Hakim ve savcılar hakkında ihbar ve şikayette bulunabilmek için ad, soyad, imza, adres gibi bilgiler verilecek. Hakim ve savcıların yetkisi ve takdiri kapsamındaki konularda şikayette bulunulamayacak. 
     Davaları aleyhlerine sonuçlanan kişilerin davaya bakan hakim ve savcılarla ilgili ihbar ve şikayetleri önemli boyutlara ulaşınca Adalet Bakanlığı bu konuda önlem almaya karar verdi. Adalet Bakanlığı tarafından hazırlanan Hakim ve Savcılar Yasa Tasarısında, hakim ve savcılar hakkında şikayette bulunmak zorlaştırıldı. 
     Buna göre, hakim ve savcılar hakkında, belli bir konuyu içermeyen veya somut delile dayanmayan şikayetler işleme konulmayacak. Ayrıca, şikayette ve ihbarda bulunan kişilerden adı, soyadı, imzası ile iş veya yerleşim adresi ve vatandaşlık kimlik numarası istenecek. 
     Hakim ve savcılarla ilgili olarak daha önce şikayet konusu yapılıp sonuçlanan konularda yeni delil içermiyorsa şikayette bulunulamayacak. Vatandaşlar, hakim ve savcıların yargı yetkisi ve takdiri kapsamında olan konularda da ihbar ve şikayette bulunamayacaklar. 
     Yeni düzenlemeye göre, akıl hastalığı nedeniyle vesayet altına alınanlar ile henüz vesayet altına alınmamış olmakla birlikte bu hastalığa yakalandıkları sağlık kurulu raporu ile belirlenenlerce verilmiş olan ihbar ve şikayetler de işleme konulmayacak. Ancak isim, ad ve imza olmasa bile ihbar ve şikayetlerin somut delillere dayanması durumunda, konu hakkında araştırma ve inceleme yapılacak. 
     
</TEXT>
</DOC>
