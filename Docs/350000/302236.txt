<DOC>
<DOCNO> 302236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonspo09.html </URL>
<DATE> 2004/12/30/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
NBA'de Hido 13 sayı attı, Mehmet Okur bekleneni veremedi... 
</HEADLINE>
<TEXT>

     ABD Prnofesyonel Basketbol Ligi'ne NBA , bu sabaha karşı yapılan 9 maçla devam edildi. 
     Hidayet Türkoğlu'nun forma giydiği Orlando Magic, sahasında ligin zayıf takımlarından Milwaukee Bucks'a 111-105 yenilerek, bu sezon çıktığı 27. maçında 12. yenilgisini aldı. 
     Magic'te Hidayet Türkoğlu, 19 dakika süre alıp 13 sayı, 1 asist ve 2 blokla oynadı. Hidayet, 2 sayılık atışlarda 9'da 5, 3 sayılık atışlarda ise 3'te 1 isabet yakaladı. 26 sayı, 7 ribaunt ve 5 asistle oynayan Grant Hill'in yanısıra 24 sayı, 12 ribaunt ve 9 asistle triple-double'ı kılpayı kaçıran Steve Francis de takımlarının yenilgisini engelleyemedi. 
     Doğu Konferansı Merkez Grubu'nda 4. sırada bulunan Milwaukee Bucks'ta Michael Redd, 29 sayı ve 4 asistle maçın en skorer ismi olurken, Gürcü asıllı Türk vatandaşı Zaza Pachulia, 37 dakika sahada kaldığı mücadeleyi 9 sayı, 11 ribaunt ve 6 asistle tamamladı. 
     
     MEHMET OKUR, BEKLENENİ VEREMEDİ 
     Batı Konferansı Kuzeybatı Grubu'nda kötü günler geçiren ve grubunda son sıraya yerleşen Utah Jazz, deplasmanda Los Angeles Clippers'a 101-90 yenildi. 
     Mehmet Okur'un 18 dakika forma giyerek, 6 sayı, 2 ribaunt ve 3 asistle oynadığı maçta, son 16 karşılaşmada 13. yenilgisini alan Jazz, tarihinin en kötü sezonlarından birini yaşıyor. 
     Carlos Boozer, 23 sayı, 8 ribaunt ve 5 asist, Hırvat forvet Gordon Giricek, 12 sayı, Kirk Synder 11 sayı ve Matt Harpring 10 sayıyla oynamalarına rağmen takımlarının yenilgisini engelleyemediler. 
     Los Angeles Clippers'ta 23 sayı ve 10 ribauntla double-double yapan Elton Brand ile birlikte 22 sayı ve 8 ribauntla Bobby Simmons ve 22 sayı ve 6 ribauntla da Corey Maggette, takımlarını galibiyete taşıdılar. 
     Phoenix Suns, deplasmanda New Orleans Hornets'ı 107-96 yenerek, NBA tarihinin en iyi başlangıç yapan ikinci takımı rekorunu 25-4'e taşıdı. 
     Ligde diğer karşılaşmalarda alınan sonuçlar şöyle 
     Houston Rockets-Cleveland Cavaliers 98-87 . 
     Detroit Pistons-Washington Wizards 107-105 . 
     Indiana Pacers-Charlotte Bobcats 74-71 . 
     New York Knicks-Minnesota Timberwolves 100-87 . 
     Memphis Grizzlies-Boston Celtics 117-109. 
     Golden State Warriors-Toronto Raptors 111-105 . 
     
</TEXT>
</DOC>
