<DOC>
<DOCNO> 325947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy38.html </URL>
<DATE> 2005/03/22/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
"Türk futbolunda şika ya da teşvik yok, dedikodusu var" 
</HEADLINE>
<TEXT>

     Sporda şiddet, şike ve haksız rekabet iddialarını inceleyen TBMM Araştırma Komisyonu, Diyarbakırspor Kulübü Başkanı Ahmet Göksu'yu dinledi. 
     AK Parti Ankara Milletvekili Haluk İpek başkanlığındaki Araştırma Komisyonu'na, yaklaşık 30 dakika bilgi veren Ahmet Göksu, daha sonra basın mensuplarına yaptığı açıklamada, ''Türk futbolu tertemiz. Şike ya da teşvik primi yok ama dedikodusu var. Komisyonda da bunu söyledim'' dedi. 
     Komisyonda kendisine, 2 yıl önce oynanan Diyarbakırspor-Elazığspor maçında rakip takımın attığı bir golle ilgili soru yöneltildiğini ifade eden Göksu, şöyle devam etti 
     ''O dönemde ben kulüp başkanı değildim. Fakat yine de yanıt verdim. İki yıl önceki maçla ilgili soru soruluyor, fakat Fenerbahçeli Alex'in Gençlerbirliği'ne attığı 3. gol ya da Türkiye Kupası maçında Galatasaraylı Ayhan'ın yine bize attığı gol gündeme getirilmiyor. Alex, neredeyse orta sahadan aldığı topu gol yaptı. Tıpkı 'bonus'' reklamında olduğu gibi. Ayhan da 4 oyuncumuzu çalımla geçerek gol yapmıştı. Şimdi kalkıp da Diyarbakırspor'un Avrupa kupalarına katılmak istemediği için Galatasaray'dan gol yediği ya da Gençlerbirliği'nin maçı sattığı için Fenerbahçe'den gol yediği söylenebilir mi Böyle şey olur mu Futbolda bazen çok kolay goller kaçar, bazen de çok zor goller atılır. Zaten güzelliği de buradadır.'' Futbolda yaşanan olumsuzluklarla ilgili olarak medyayı da suçlayan Ahmet Göksu, ''Bir televizyon proğramında, Milli Takımlar Teknik Direktörü Ersun Yanal'ın 2 hafta sonra görevden alınacağı iddia edildi. Alınırsa bunun kime yararı olacak Hakan Şükür Milli Takım'a alınmadığı için teknik direktör eleştiriliyor. Hakan Şükür oynamasa ne olur Milli Takım, Dünya Kupası'na katılamazsa bunun zararı kime '' diye konuştu. 
     Ahmet Göksu, futboldaki şiddet olaylarının önlenebilmesinin, kulüp yöneticilerinin daha dikkatli açıklamalar yapmalarına bağlı olduğunu sözlerine ekledi. 
     
</TEXT>
</DOC>
