<DOC>
<DOCNO> 306861 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/guncel/gun04.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ders kitaplarında Alevilik fasikülü 
</HEADLINE>
<TEXT>


MEB Din Öğretimi Genel Müdürlüğü'nün hazırladığı yeni taslağa göre, Alevilik konusu gelecek yıldan itibaren derslerde işlenmeye başlanacak 

Bahar Atakan 

Milli Eğitim Bakanlığı'nın 14 yıldır değişiklik yapılmayan Din Kültürü ve Ahlak Bilgisi dersinin içeriğini yeniden düzenlemek amacıyla hazırladığı taslakta, din dersi bir saat artırıldı. Bir öğrencinin en az 8 - 10 duayı öğrenerek mezun olmasının ön görüldüğü taslağa göre, Alevilik de gelecek yıl ders kitaplarına fasikül halinde eklenecek. MEB Din Öğretimi Genel Müdürlüğü, aralarında eğitim-öğretim uzmanlarıyla ilahiyatçıların bulunduğu 42 öğretim üyesinin de görüşlerini alarak yeni bir taslak program hazırladı. 

İsa çarmıha gerildi 
Talim Terbiye Kurulu Başkanlığı'ndan onay alması halinde 2005 - 2006 öğretim yılında pilot olarak uygulanmaya başlayacak taslakta, dersin içeriğinde çeşitli düzenlemelere yer verilecek. Hıristiyanlık ve Musevilik konularının içerikleri genişletilecek. Hıristiyanlık İncil'e, Musevilik Tevrat'a göre anlatılacak. Örneğin, Kuran'da Hz. İsa'nın Tanrı katına yükseldiği, İncil'de de Hz. İsa'nın çarmıha gerilerek öldüğü bilgisine yer verilecek. Bahailik, Hinduizm, Budizm, Şamanizm, Şintoizm gibi inanışlar konu başlıkları olarak işlenecek. 


</TEXT>
</DOC>
