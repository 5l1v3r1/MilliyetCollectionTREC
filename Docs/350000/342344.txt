<DOC>
<DOCNO> 342344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/son/sonyas04.html </URL>
<DATE> 2005/05/13/ </DATE>
<TIME> 01.30 </TIME>
<AUTHOR>  </AUTHOR>
<HEADLINE>
Viagra benzeri ’zeka hapı’ geliştirildi 
</HEADLINE>
<TEXT>

     WASHINGTON DHA 

      AMERİKALI bilim adamlarının, insanları daha zeki yapacak ve hafızayı güçlendirecek bir ilaç geliştirdiği bildirildi. 
     California Üniversitesi’nden Dr. Gary Lynch tarafından geliştirilen ve ’ampakin’ bileşikleri sınıfına dahil edilen CX717’ adlı ilacın, Viagra’nın cinsel performans üzerindeki etkisine benzer bir şekilde akılda zindelik yarattığı ifade edildi. 
     CX717, nöronlar arasındaki iletişimi güçlendiriyor ve beyindeki ’glutamat’ adlı kimyasalın daha fazla salgılanmasını sağlayarak öğrenme yeteneğini ve hafızayı güçlendiriyor. Dr. Lynch ilacın tanımını yaparken, "Hepimizin beyninde aynı bilgisayar var, ancak hepimiz farklı ’voltajlarda’ çalışıyoruz. Ampakinlerin yaptığı ise voltaj seviyesini yükseltmek" ifadesini kullandı. 
     
     KLİNİK DENEYLERDE BAŞARI SAĞLANDI 
     Klinik deneylerde başarılı sonuçlar elde eden ilacın üretici firması Cortex, CX717’yi gündüz aşırı uyuma eğilimine neden olan narkolepsi hastalığının tedavisinde kullanmayı düşünürken, Dr. Lynch de ilacın uzun mesafeli uçuşlarda ortaya çıkan ’jet lag’ durumunda ya da Alzheimer hastalığında kullanılabileceğini belirtti. CX717’nin sağlıklı insanlarda beyin için takviye olarak alınabileceği de kaydediliyor. 
     Herhangi bir uyarıcı içermediği için yan etkisi bulunmadığı belirtilen ilacın piyasa çıkmadan önce bir dizi klinik denemeden daha geçmesi gerekiyor. 
     
</TEXT>
</DOC>
