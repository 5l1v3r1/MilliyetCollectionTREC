<DOC>
<DOCNO> 332067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/spor/axspo02.html </URL>
<DATE> 2005/04/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kadıköy 'oh' çekti 
</HEADLINE>
<TEXT>


Galatasaray'ın Trabzon'a yenilmesinden sonra puan farkını yediye çıkaran Fenerbahçe rahat bir nefes aldı. İkinci Başkan Nihat Özdemir, "Rehavete kapılmayacağız. Sadece hedefe bir adım daha yaklaştık" dedi 

YALÇIN TÜRK 


Sakarya deplasmanında son saniyelerde gülen, Galatasaray'ın Trabzon'a yenilmesiyle puan farkını yediye yükselten Fenerbahçe çifte bayram yaşıyor. 
Şampiyonluk yolunda önemli bir avantaj yakalayan Sarı - Lacivertliler'de yöneticiler ve futbolcular temkinli konuştular, rehavete kapılmayacaklarını söylediler. 
İkinci Başkan Nihat Özdemir, "Biz işimize bakarız. Yedi puan fark oldu diye yapılacak şeyleri bir kenara bırakmayız. Kesinlikle gevşeme olmaz. Ne yönetim, ne de teknik kadro olarak buna izin veririz. Biz bir hedef koyduk. Bu hedefe her geçen gün yaklaşıyoruz. Daha önümüzde çok maçımız var" ifadelerini kullandı. 

Kaptan temkinli 
Kaptan Ümit Özat ise "Galatasaray maçına kadar bu farkı koruyacağız. Takımın rehavete kapılacağını sanmıyorum. Bizler profesyonel oyuncularız. Daha ligin bitmesine yedi hafta var. Garanti olmadan kimse bizi şampiyon ilan etmesin. Önümüzde daha üç derbi bulunuyor" diye konuştu. 

İlk atış karavana 

YUSUF KOBAL 

Fenerbahçe yönetiminin, Teknik Direktör Christoph Daum'un isteği üzerine önümüzdeki sezon takımda kalmasını istediği Marcio Nobre'nin bonservisini almak ya da yeniden kiralamak için Brezilya'ya gönderdiği Dış İlişkiler Sorumlusu Hakan Bilal Kutlualp, yaptığı girişimlerden bir sonuç alamadı. 
Luciano ve Nobre'nin Sarı - Lacivertli ekiple olan anlaşmalarını uzatmak için harekete geçen Kutlualp'in eli boş dönmesi sıkıntı yaratırken, bu konuda Başkan Aziz Yıldırım'ın yeni bir politika izlemesi bekleniyor. 

Rota değişebilir 
Sezon sonunda Brezilya'da yeni arayışlara girecek olan Fenerbahçe yönetiminin özellikle taraftarın gönlünde taht kuran Nobre konusunda yapacağı son girişimden sonra tavrını belirleyeceği ve yeni oyuncularla ilgilenebileceği belirlendi. 
Sarı - Lacivertli kulüp, Daum'un isteği üzerine bu konudaki gelişmelere Alman teknik adamı da ortak edecek ve birlikte harekete geçecek. 

Gece yarısı sürprizi 

Yönetim, Samandıra Tesisleri'ne gelen futbolculara 400 bin dolar dağıttı 

YALÇIN TÜRK 

Uzatmalarda bulduğu altın değerindeki golle Sakaryaspor deplasmanından üç puan çıkaran Fenerbahçeli futbolcular, galibiyetin sevincini dönüş yolculuğu sırasında doyasıya yaşarken, Samandıra Tesisleri'nde büyük bir sürprizle karşılaştılar. 
Başkan Aziz Yıldırım, futbolcuların kazanma azmini ödüllendirmek için ertesi günü beklememiş, sıcağı sıcağına hem kafasındaki primi, hem de transfer taksitlerini Samandıra'ya yollamıştı. 
Futbolculara toplam 400 bin dolarlık ödeme yapan Fenerbahçe Yönetimi, Beşiktaş maçı öncesi takımın moralini bir kat daha artırdı. Sarı - Lacivertli oyuncular da bu jest karşısında, "Başkanımıza Beşiktaş galibiyetini de hediye edeceğiz" şeklinde söz birliği yaptılar. 

Barış sağlandı 

YUSUF DURSUN 

Sakarya maçında Luciano'nun golünden önce topu öptükten sonra korner atışını kullanan Serhat Akın, hayatında ilk kez böyle bir şey yaptığını söyledi. Genç oyuncu, "18 yıldır futbol oynuyorum, hiç topu öpmemiştim. Ancak Sakaryaspor maçında top bize küsmüştü. Sanırım biz de onu çok hırpalıyorduk. 'Topu biraz seveyim belki barışırız' diye düşündüm. Bu davranışım çok içtendi. Bu golü ve yaptığım ortayı hiç unutmayacağım" ifadelerini kullandı. 

Durmak yok 

Sarı - Lacivertli ekibin dün sabah yaptığı antrenman bir hayli neşeli geçti. Sakaryaspor maçında oynayan futbolcular düz koşunun ardından sahayı yedeklere bıraktılar. İdmana Sakarya'da kalan Tuncay ve Mahmut Hanefi katılmazken, Serhat salonda çalıştı. Sakatlıkları süren Servet ve Semih takımdan ayrı olarak düz koşu yaptılar. Kaptan Ümit Özat, antrenman sonrası Kadıköy'de Bir Kozmetik mağazasında Sarı Laci ürünlerinin tanıtımına katıldı. 


</TEXT>
</DOC>
