<DOC>
<DOCNO> 349633 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun24.html </URL>
<DATE> 2005/06/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
AP'de kıran kırana Türkiye tartışması 
</HEADLINE>
<TEXT>

     Avrupa Parlamentosu'nda AP , Fransa ve Hollanda'da AB Anayasası hakkında düzenlenen referandumların sonuçlarına ilişkin yapılan tartışmalarda, Türkiye'nin AB üyeliği konusu da gündeme geldi. 
     AP'de en fazla sandalyeye sahip olan Hıristiyan Demokrat Grubu'nun Başkanı Hans-Gert Poettering, Türkiye'nin AB üyeliğine ilişkin süren tartışmaların, AB Anayasası'nın Fransa ve Hollanda'da reddedilmesinde olumsuz rol oynadığını iddia etti. 
     AP genel kurul toplantıları dolayısıyla basın toplantısı düzenleyen Poettering, Türkiye'ye tam üyelik yerine ''imtiyazlı ortaklık'' verilmesi yolundaki görüşünü tekrarladı. Poettering, Türkiye'nin Kıbrıs Rum kesimini tanıması gerektiğini de söyledi. 
     ''Referandum sonuçlarının AB'nin genişlemesi konusunda daha temkinli hareket edilmesi gerçeğini ortaya koyduğunu'' belirten Poettering, ''genişleme konusunda AB'nin artık fazla acele etmemesi ve bu süreci fazla zorlamaması'' görüşünü savundu. 
     Sosyalist Grup Başkanı Martin Schultz ise düzenlediği basın toplantısında, Poettering'in genişlemeye ilişkin açıklamalarına karşı çıktı. 
     AB'nin Balkan ülkeleri ve Türkiye'ye kapıyı kapatamayacağını ifade eder Schultz, ''AB'nin kendini tecrit eden bir kulüp olamayacağını'' belirtti. 
     ''Referandum sonuçlarının seçmenlerin AB projesine karşı oldukları şeklinde değerlendirilmemesi gerektiğini'' kaydeden Sosyalist Grup Başkanı, seçmenlerin daha şeffaf bir AB istediklerini savundu. Schultz, AB Anayasası'nı onaylama sürecinin devam etmesini istediklerini sözlerine ekledi. 
     Yeşil Grup Başkanı Daniel Cohn-Bendit, referandum sonuçlarının özellikle Balkan ülkelerinin üyelik sürecini geciktirme tehlikesi bulunduğuna dikkati çekti. Türkiye'nin üyelik sürecinin daha uzun bir zaman alacağını söyleyen Yeşil Grup Başkanı, ''bu süreçte üyeliğin gerçekleşmesinin AB'ye değil, Türkiye'nin göstereceği çabaya bağlı olduğunu'' savundu. 
     Liberal Grup Başkanı Graham Watson ise yaptığı basın toplantısında, ''referandum sonuçlarıyla AB Anayasası'nın ölmediğini'' söyledi. Watson, ''Bizim için en önemli olan AB'nin daha demokratik olması, bunun için AB Anayasası da şart değil'' diye konuştu. 
     
</TEXT>
</DOC>
