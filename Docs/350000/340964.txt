<DOC>
<DOCNO> 340964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonspo18.html </URL>
<DATE> 2005/05/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Türkiye, bu fotoğrafları konuşuyor... 
</HEADLINE>
<TEXT>

     
Fenerbahçe'nin deplasmanda Diyarbakırspor'u 2-0 yendiği maçta futbol dışı olaylar yaşandı. 
     Karşılaşma sırasında ve sonrasında Diyarbakırsporlu taraftarlar, Sarı-lacivertli tribünleri taşladı. Olaylarda çok sayıda Fenerbahçeli taraftar ile polis yaralandı. 
     Diyarbakırspor-Fenerbahçe maçının ilk yarısında iki takım taraftarları arasında olaylar çıktı. Özellikle Sarı-lacivertlilerin bulunduğu tribünde yaşanan kavgada çok sayıda polis ve Fenerbahçeli taraftar yaralandı. 
     Karşılaşma devam ederken Diyarbakırsporlu taraftarlar, Sarı-laciverli seyircilerin bulunduğu tribünleri taşlamaya başladı. Fenerbahçeli taraftarlar söktükleri koltuklarla kendilerini korumaya çalıştı. 
     
     Göz yaşartıcı bomba kullanıldı 

     Karşılaşma sonrası stat dışında bulunan Diyarbakırsporlular, Sarı-lacivertli seyircilerin yer aldığı tribünleri yeniden taşlayınca Fenerbahçeli taraftarlar sahaya inmek zorunda kaldı. Güvenlik güçlerine de taş atan grubu, polis göz yaşartıcı bomba kullanarak dağıttı. 
     Ekinciler caddesinde Diyarbakırspor yönetimini istifaya çağıran Kırmızı-yeşilli taraftarlar, çöp bidonlarını caddeye atarak bir süre trafiğin aksamasına neden oldu. Grup, polisin olay yerine gelmesiyle dağıldı. 
     
     
     İkinci ve Üçüncü ligde şiddet olayları 

     Hafta sonu oynanan bazı maçlarda da şiddet olayları yaşandı. Üçüncü Lig'de Kasımpaşalı taraftarlar kendi aralarında kavga etti. İkinci Lig'de Siirtsporlu futbolcular 2-0 yenildikleri maçın ardından hakeme ve Hataysporlu oyunculara saldırdı. 
     Yine İkinci Lig'de oynanan Erzincanspor-Aksarayspor maçı öncesi Aksaraylı yöneticilerle taraftarlar arasında kavga çıktı. Üçüncü lige yükselme maçında Ümraniyesporlu futbolcular Körfez Belediyesporlu oyunculara saldırdı. Kavgaya, bıçaklı bir taraftar da karıştı. 
     
     Sevinç gösterisi taşkınlığa dönüştü 

     Üçüncü Lig Üçüncü Grup’ta oynanan Kasımpaşa-Boluspor maçı öncesi izdiham yaşandı. Güvenlik güçlerinin olaya müdahale etmesinin ardından çıkan arbedede birçok taraftar ezilme tehlikesi yaşadı. 
     Kasımpaşaspor karşılaşmayı 2-1 kazanarak İkinci Lig’e yükselince taraftarların sevinç gösterileri taşkınlığa dünüştü. Kendi aralarında kavga eden Kasımpaşalı taraftarlara polis müdahale etti. 
     
     Hakeme saldırı 

     İkinci Lig C Grubu'nda Hatayspor'la Siirtspor arasında oynanan karşılaşma sonrasında Siirtli futbolcular 2-0 yenildikleri mücadelenin ardından hakeme ve Hataysporlu futbolculara saldırdı. 
     Tribündeki Siirtsporlu taraftarlar Hataylı oyuncuları ve seyircileri taşladı. Başından yaralanan Hataysporlu taraftar hastaneye kaldırıldı. Güvenlik güçleri, her iki takım futbolcularını güçlükle soyunma odasına götürdü.. 
     
     
     Taraftar ve yöneticiler kavga etti 

     İkinci Lig B kategorisi C Grubu’nda kümede kalma mücadelesi veren iki takım, Erzincanspor'la Aksarayspor maçı öncesi saha içerisinde bulunan Aksaraylı yöneticilerle taraftarlar arasında kavga çıktı. 
     Erzincanspor Teknik Direktörü Yılmaz Toyran polisle tartıştı. Çevre illerden takviye kuvvetlerinde geldiği karşılaşmayı Aksarayspor 1-0 kazandı. 
     
     Bıçaklı saldırı 

     Amatör kümeden Üçüncü Lig’e yükselme maçında Körfez Belediyespor penaltılar sonucu İstanbul Ümraniyespor'u mağlup edince bazı Ümraniyeli futbolcular rakip oyunculara saldırdı. 
     Sahaya giren bıçaklı bir taraftar da Ümraniyesporlu futbolcuya saldırdı. Çıkan olaylarda iki taraftar yaralandı. Jandarma ve polis olayları güçlükle yatıştırdı. Hastaneye kaldırılan yaralıların durumlarının iyi olduğu bildirildi. 
     
     HASAR TESPİT ÇALIŞMASI TAMAMLANDI 

     Diyarbakırspor-Fenerbahçe maçında çıkan olaylardan sonra Atatürk Stadı’nda yapılan hasar tespit çalışması tamamlandı. 
     Gençlik ve Spor İl Müdürlüğü yetkilileri, AA muhabirine yaptığı açıklamada, 7 Mayıs’ta oynanan Diyarbakırspor-Fenerbahçe maçında çıkan olaylar sonrasında Atatürk Stadı’nda yapılan hasar tespit çalışmasının tamamlandığını söylediler. 
     Yetkililer, olaylarda kale arkası ile misafir takım taraftarının bulunduğu yerde toplam bin 432 koltuğun kırıldığını belirterek, "Bir koltuğun maliyeti 10 YTL’dir. Daha önce yapılan Diyarbakırspor-Trabzonspor maçında da olaylar çıkmış ve 400’ü aşkın koltuk kırılmıştı. Bu nedenle kırılan koltukların çoğu yeni takılmıştı" dediler. 
     
     "MAÇ BOYUNCA KIZIMI TAŞLARDAN KORUMAYA ÇALIŞTIM" 

     Diyarbakırspor-Fenerbahçe maçında çıkan olayda atılan taşlardan kızını korumaya çalışan Erhan Karataş, maç boyunca kızını korumaya çalıştığını söyledi. 
     Diyarbakır Atatürk Stadı’nda önceki gün oynanan Diyarbakırspor- Fenerbahçe maçında Fenerbahçelilerin yer aldığı tribüne atılan taşlardan 6 yaşındaki kızı Elif Nur’u korumaya çalışırken görüntülenen baba Karataş, atılan taşlar nedeniyle maçı izleyemediğini söyledi. 
     Montunu çıkarak kızının kafasının üzerinde tuttuğunu ifade eden Karataş, şöyle konuştu 
     "Kızımın etkilenmemesi için ona sürekli reklam panolarını izlemesini söyledim. Ona Reklam panoları değiştiğinde bana haber ver 
     deyip oyalamaya çalıştım. Ben ise havadan gelen taşlardan kızımı korumaya çalışıyordum. Maç boyunca taş nöbeti tuttum. Her baba aynı şeyi yapardı. Bir daha kızımı maça götürmeyeceğim. O görüntüleri izleyenlerin de çocuklarını maça götürmeyeceğini tahmin ediyorum. 
     Maçtan önce Fenerbahçe-Galatasaray arasında çarşamba günü oynanacak olan Türkiye Kupa finalini kızıyla izlemek için İstanbul’a gitmenin planını yapıyordum. Ama bundan vazgeçtim. İlk kez bir Fenerbahçe maçına gidiyordum. Arkadaşlarla kararlaştırmıştık. O sabah kızım da gelmek isteyince kıramadım. Keşke onu kırsaydım da götürmeseydim. Diyarbakırlıyım, ama Fenerbahçe’yi tutuyorum. Maçta neden böyle olaylar yaşandı anlayamadım." Elif Nur Karataş ise maçta çıkan olaylardan çok korktuğunu belirterek, "Bir daha maça gitmeyeceğim. Çünkü çok korktum" dedi. 

     
</TEXT>
</DOC>
