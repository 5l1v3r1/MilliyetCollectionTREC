<DOC>
<DOCNO> 303605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun11.html </URL>
<DATE> 2005/01/05/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Yardım yağıyor... Michael Schmacher'den 10 milyon dolar... 
</HEADLINE>
<TEXT>

     Güney Asya felaketinde ölü sayısı sürekli artarken, uluslararası topluluk ve kişisel girişimlerle bölgeye yardım yağıyor. 
     Formula 1'de 7 kez şampiyonluk kazanan Alman Michael Schumacher, felaketzedelere 10 milyon dolar tutarında yardım göndereceğini bildirirken, kendi halkını dahi doyuramayan Kuzey Kore de yardım kervanına katılacağını açıkladı. 
     Schumacher'in menajeri Willi Weber, Alman ZDF televizyonunda felaketzedelere yardım için düzenlenen ''Wir wollen helfen'' yardım etmek istiyoruz adlı programda yaptığı açıklamada, ünlü yarışçının 10 milyon dolar nakdi yardım yapacağını belirtti. 
     F1 yarışçısı geçen yıl da UNESCO'ya 1.15 milyon euro yardımda bulunmuştu. 
     Kuzey Kore resmi haber ajansı KNCA da Pyongyang yönetiminin deprem ve tsunami kurbanlarına 150 bin dolar tutarında acil yardım yapma kararı aldığını duyurdu. 
     Ajans ayrıca, Kuzey Kore halkının felaketten etkilenen ülkelerin hükümetleri ve halkına başsağlığı dilediğini bildirdi. 
     
     İNGİLİZLER'DEN 91 MİLYON STERLİN 

     İngiltere'de halkın Güney Asya'daki tsunami felaketinin kurbanları için topladığı bağışın miktarı 91 milyon sterline ulaştı. 
     Basının da aktif biçimde yer aldığı kampanyalarda, sadece Daily Mail gazetesinin kampanyasında 2.5 milyon sterlin toplandı. Okurlarının gösterdiği duyarlılığı ''inanılmaz'' olarak niteleyen Daily Mail bugün, emekli bir okurunun gönderdiği ve bir haftalık emeklilik maaşını bağışladığını bildiren mektubu manşetten yayınladı. 
     İngiltere'de faaliyet gösteren banka ve finans kuruluşları da yardım kampanyalarında üzerlerine düşeni yapacaklarını bildirdi. Bu kuruluşlar, kredi kartıyla yapılan bağışlardan komisyon ve işlem masrafı almayacaklarını açıkladı. 
     Sadece Kızılhaç ve ''Çocukları Koruma'' vakfının kredi kartıyla yapılan bağışlar için şu ana kadar ödemesi gereken komisyon ve masrafların 300 bin sterlin tuttuğuna dikkat çekilirken, bu yolla toplanacak paranın da büyük rakamlara ulaşmasının beklendiği bildirildi. 
     Bugün bütün Avrupa'da yapılacak 3 dakikalık saygı duruşunu ilk sayfasından duyuran The Independent gazetesi de beyaz bir sayfayla yayınlandı. Gazetenin ilk sayfasında logonun dışında sadece ''Tsunami kurbanlarını anmak için, sessizlik'' ifadesi yer aldı. 
     
     FRANSA'DA 100 MİLYON EURO'YA YAKLAŞILDI 

     Fransa'da devlet, özel sektör ve vatandaşların Güney Asya'daki deprem felaketinin yaralarını sarmak için şu ana kadar yaptığı yardım miktarı 100 milyon euro'ya yaklaştı. 
     Başbakanlıktan yapılan açıklamada, devletin, depremden etkilenen bölgeye yaptığı yardım miktarının yaklaşık 50 milyon euro olduğu belirtildi. 
     Bu arada, özel sektörün yaptığı yardım miktarının 10 milyon euro, insani yardım kuruluşlarının halktan topladığı bağışların ise 35 milyon euro'yu bulduğu bildirildi. 
     
     ÇİN VE RUSYA 

     Öte yandan, Çin'de felaketzedelere yardım için 35 milyon yuan 4.2 milyon dolar toplandı. 
     Sri Lanka'ya daha önce üç uçak dolusu yardım gönderen Rusya da dün 20 ton insani yardım yüklü Il-76 tipi bir uçağı Endonezya'ya gönderdi. 
     Moskova'nın gelecek günlerde de felaketten etkilenen diğer bölgelere yardıma devam etmesi bekleniyor. 
     
     REKOR JAPONYA'DA 

     Japonya da Güney Asya ülkelerine yardım için 700 ila 800 asker gönderiyor. 
     Maddi yardımda 500 milyon dolar ile rekoru elinde bulunduran Japonya, şimdiye dek yardım operasyonlarına verdiği en büyük askeri desteği seferber ediyor. 
     
     ABD DESTEĞİ GENİŞLETİYOR 

     Felaketzedelere yardım için Hint Okyanusu'ndaki askeri gemilerinde 13 binden fazla askeri bulunan ABD, ayrıca 1000 yataklı askeri hastane gemisi USNS Mercy'yi bölgeye göndermeye hazır olduğunu bildirdi. 
     Washington, Güney Asya'da yardım faaliyetlerine katılan helikopter sayısını da 46'dan 90'a çıkaracağını açıkladı. 
     İngiltere de yardım faaliyetlerine destek için Endonezya'ya 120 asker göndereceğini bildirdi. 
     16 Ocak tarihini ulusal yas günü ilan Avustralya Başbakanı John Howard da ülkesinin yardım çabalarına 100 milyon Avustralya Doları 76.5 milyon ABD Doları ile katkı yapacaklarını söyledi. 
     
</TEXT>
</DOC>
