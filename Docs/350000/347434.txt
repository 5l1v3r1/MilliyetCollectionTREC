<DOC>
<DOCNO> 347434 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sondun35.html </URL>
<DATE> 2005/05/31/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İspanyol basını Merkel, Çiller gibi kaybolup gidecek 
</HEADLINE>
<TEXT>

     Mehmet ÇİFTÇİ İspanya DHA 

İSPANYA’nın önde gelen gazetelerinden El Periodico, sonbaharda yapılacak genel seçimlerde başbakan olması beklenen Alman Hıristiyan Demokrat Birlik CDU Partisi lideri Angela Merkel için ilginç bir benzetmede bulundu. 
     Merkel’in iktidara gelmesi halinde siyasi sonunun kısa sürede eski Başbakan Tansu Çiller’e benzeyeceğini iddia eden gazete, "Merkel aynen Çiller gibi büyük umut ve vaatlerle gelip ülkeyi felakete sürükledikten sonra siyaseten kaybolup gidecek" dedi. 
     
     TÜRKİYE’NİN KORKMASINA GEREK YOK’ 

     El Periodico gazetesinde Francisco Veiga tarafından kaleme alınan makalede, Türkiye’nin Almanya’da Angela Merkel’in iktidarından korkmaması gerektiğinin altı çizildi. Hıristiyan Demokrat liderin iktidara gelişini aynen Tansu Çiller’in başbakanlık koltuğuna oturuşuna benzeten gazete, "Sonu da Çiller’e benzeyecek. Merkel kısa süre içinde hem Almanya, hem de Avrupa’da unutulacak" dedi. 
     
     MERKEL’İN TÜRK FOBİSİNİN ALTINDAKİ GERÇEK 

     Tansu Çiller’in Angela Merkel’den çok daha eğitimli olmasına rağmen Türkiye’de başarılı olamadığı savunulan yazıda, Merkel’in Doğu Avrupa kökenli, komünist rejimde yetişmiş, dindar ve tutucu bir aileden geldiği, Türk fobisinin altında ise bu gerçeklerin yattığı kaydedildi. 
     Yazıda Merkel’in iktidara gelmesinin tüm kamuoyu araştırmalarına karşın kesin olmadığı da ifade edilerek bunun gerçekleşmesi halinde ise hem Almanya, hem de Avrupa Birliği’ni zor günlerin beklediği vurgulandı. 
     Almanya’da geçen hafta Kuzey Ren-Vestfalya eyaletinde yapılan seçimlerde Başbakan Gerhard Schröder’in partisi Sosyal Demokratlar, Hıristiyan Demokratlar karşısında tarihi bir yenilgi almıştı. Başbakan Schröder yenilginin ardından sonbaharda erken genel seçime gidilmesine karar vermişti. 
     Merkel ise dün Hıristiyan Demokrat ve Hıristiyan Birlik partileri tarafından başbakanlık için resmen aday gösterildi. 
     

     
</TEXT>
</DOC>
