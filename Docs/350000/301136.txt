<DOC>
<DOCNO> 301136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonyas04.html </URL>
<DATE> 2004/12/26/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Çok eşlilere vergi indirimi 
</HEADLINE>
<TEXT>

     Dilek Kocabaş bildiriyor 

      İngiltere'de hükümetin, çokeşliliği kabul eden dinlerin mensubu erkeklerin birden fazla eşleri için vergi indirimi uygulamaya hazırlandığı açıklandı. 
     İngiliz basını, çalışmanın, vergi mevzuatını hazırlayarak uygulamaktan sorumlu Inland Revenue tarafından başlatıldığını, çokeşliliğin bazı dinlerin mensupları için vergi indiriminin nedeni olarak görülmesinin benimsendiğini yazdı. 
     Böyle bir indirimin özellikle Müslümanların sempatisini kazanmaya yönelik olabileceği yorumunda bulunan basın, yeni düzenlemenin, ''şeriatı İngiliz yasaları önünde kabul ettirmeye çalışan'' bazı Müslüman liderlerin zaferi olduğunu savundu. 
     İngiliz basını, mevcut yasaların sadece bir eşe özellikle veraset vergisinde kolaylıklar getirdiğine işaret ederek, yeni düzenlemeyle mirasın resmi nikahlı olan ve olmayan eşler arasında bölüşülmesinin de kolaylaşacağını kaydetti. 
     Gazeteler, başlatılan çalışmanın bir yasal düzenlemeyle de desteklenmesi gerekebileceğine, zira yasaların halen çokeşliliği suç olarak kabul ettiğine dikkati çekti. 
     
</TEXT>
</DOC>
