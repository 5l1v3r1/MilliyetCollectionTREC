<DOC>
<DOCNO> 324462 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sonsiy40.html </URL>
<DATE> 2005/03/17/ </DATE>
<TIME> 20.13 </TIME>
<AUTHOR>  </AUTHOR>
<HEADLINE>
Emniyet'e 10 bin polis tasarısı tamamlandı 
</HEADLINE>
<TEXT>

     TBMM Genel kurulunda, Emniyet teşkilatına 10 bin yeni polis alınmasını öngören yasa tasarısının tümü üzerindeki görüşmeler tamamlandı. 
     Tasarının tümü üzerindeki görüşmelerin tamamlanmasının ardından maddelerine geçilmesinin oya sunulacağı sırada, CHP Grup başkanvekili Kemal Anadol toplantı yeter sayısı istedi. 
     Yapılan iki oylamada da toplantı yeter sayısı bulunamayınca, Başkanvekili Sadık Yakut, 22 Mart Salı günü toplanmak üzere birleşimi kapattı. 
     
     ''HUKUK DEVLETİ'' 
     Tasarının tümü üzerinde CHP Grubu adına konuşan İstanbul Milletvekili Hasan Fehmi Güneş, Türkiye'nin şu anda polisin başedemeyeceği bir suç ortamı ile karşı karşıya olmadığını söyledi. 
     Geçmişte yaşanan terör olaylarında yaşanan büyük düşüş sonrasında, polis teşkilatında yapılacak yeniden yapılanmanın var olan sorunların üstesinden geleceğini ifade eden Güneş, ''Bu nedenle sadece polis sayısını artırmaya yönelik olarak hazırlanan tasarı akılcı ve gerçekçi değildir ve ileride sorun yaratacaktır''dedi. 
     Ülkedeki iç güvenlik örgütünün polis devleti modeline göre oluşturulduğunu belirten Güneş, ''Biz bir hukuk devletiyiz ve onun için iç güvenlik örgütümüz de buna göre yeniden oluşturulmalıdır''dedi. Güneş, teşkilata alınacak üniversite mezunu polislerin gerek terfi gerekse rütbe açısından büyük sorun yaratacağını sözlerine ekledi. 
     DYP Denizli Milletvekili Ümmet Kandoğan da tasarı ile bu yıl ancak 2 bin polisin teşkilata alınacağını ve bu sayının da il başına 25 polis anlamına geldiğini belirterek, ''bununla mı kap-kaç terörünü önleyeceksiniz '' diye sordu. 
     Kandoğan, İçişleri Bakanı Abdülkadir Aksu'nun göreve başlarken emniyet personeline bir çok konuda söz verdiğini, ancak 2.5 yıldır bu sözleri yerine getirmediğini ileri sürerek, ''Artık polisin bakanına güveni kalmamıştır''diye konuştu. 
     
</TEXT>
</DOC>
