<DOC>
<DOCNO> 303154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sontur22.html </URL>
<DATE> 2005/01/03/ </DATE>
<TIME> 14.45 </TIME>
<AUTHOR>  </AUTHOR>
<HEADLINE>
Murat Demirel'e "hürriyetini tahdit"ten 5 yıl hapis istemiyle dava açıldı 
</HEADLINE>
<TEXT>

     El konulan Egebank'ın eski sahibi Yahya Murat Demirel hakkında, TMSF tebligat görevlisi Ahmet Ocak'ın hürriyetini tahdit ettiği gerekçesiyle 5 yıla kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Ahmet Ocak'ın, Tasarruf Mevduatı Sigorta Fonu'na TMSF taşeron olarak çalışan Paksil firmasında tebligat görevlisi olduğu belirtildi. 
     İddianamede, TMSF'ye ait belgeyi Yahya Murat Demirel'e tebliğ etmek için 8 Aralık 2004 tarihinde ikamet ettiği binaya giden Ocak'ın, Demirel'i bulamayınca gerekli bilgileri alarak evden ayrıldığı anlatıldı. 
     Ocak'ın, 15 Aralık 2004 tarihinde yeniden tebligatta bulunmak için aynı binadaki Demirel'in avukatlarının bulunduğu büroya gittiği belirtilen iddianamede, daha sonra buraya gelen Demirel'in, zor kullanarak görevlinin ruhsatlı silahını ve bazı kimliklerini aldığı kaydedildi. 
     Ocak'ın bir süre alıkonulduğu ve olay yerine polis çağrıldığı anlatılan iddianamede, Ocak'ın silahının, polisin müdahale etmesinin ardından kendisine teslim edildiği belirtildi. 
     Yahya Murat Demirel'in eyleminin ''hürriyeti tahdit'' suçunu oluşturduğu ifade edilen iddianamede, Demirel'in TCK'nın 179. maddesi uyarınca 1 ile 5 yıl arasında hapis cezasına çarptırılması talep edildi. 
     Yurtdışına çıkış yasağı bulunmasına rağmen eşi Ayşenur Esenler Demirel ile Bulgaristan'da yakalanan Yahya Murat Demirel'in bu suçtan yargılanmasına, önümüzdeki günlerde İstanbul 14. Asliye Ceza Mahkemesi'nde başlanacak. 
     
</TEXT>
</DOC>
