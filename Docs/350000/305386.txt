<DOC>
<DOCNO> 305386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sondun31.html </URL>
<DATE> 2005/01/11/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
İran'da recm cezası h l uygulanıyor mu 
</HEADLINE>
<TEXT>

     İran Yargı Erki, ülkede hala kadınların taşlanarak öldürülme cezasına recm çarptırıldığı ve azınlıkların idam edildiği yönündeki iddiaları, ''ülkenin imajını lekeleme amacındaki temelsiz yalanlar'' olarak niteledi. 
     Yargı Erki sözcüsü Cemal Karimirad, gazetecilere yaptığı açıklamada, ''İran İslam Cumhuriyeti'nde artık bu tür kararlar verilmediğini ve bu tür kararların uygulanmadığını'' söyledi. 
     ''İddia sahiplerinin bu tür temelsiz bilgiyi nasıl aldıklarını ve bunun üzerine yaygara koparttıklarını bilmediğini'' ifade eden Karimirad, ''bu tür haberlerin amacının İran'ın imajına zarar vermek olduğunu'' savundu. 
     İnsan hakları grupları, geçen aylarda İran'ı, daha önceki taahhütlerinin aksine, hala 18 yaşın altındaki sanıkları ölüm cezasına çarptırmakla, zina ile suçlanan kadınlara recm cezası vermekle suçlamıştı. 
     BM de, geçen ay aldığı bir kararla İran'ı, halk önünde idam cezalarının infazı, kırbaç cezası, keyfi ceza, işkence ve kadınlara karşı ayrımcılık uygulamaları nedeniyle kınamıştı. 
     İran'da genelde asılma yöntemiyle infaz edilen idam cezaları, birkaç yıl önce zinayla suçlanan kadınlarda recm edilerek uygulanıyordu. 
     Uluslararası tepkilere neden olan recm cezasıyla ilgili geçen ay yerel gazetelerde adli yetkililere dayanılarak yayınlanan haberlerde, kuzeydeki Colfa kentinde bir kadına verilen recm cezasının, infazının temyiz başvurusu sonuçlanıncaya kadar askıya alındığı kaydedilmişti. 
     Hazar Denizi kıyısındaki Nika kentinde de Ağustos ayında, nüfus kağıdını gördüklerini söyleyen avukatları ve diplomatlar tarafından 16 yaşında olduğu belirtilen bir genç kız, evlenmeden cinsel ilişkide bulunduğu gerekçesiyle idam edilmişti. İranlı yetkililer ise bu kişinin 20'li yaşlarında olduğunu açıklamıştı. 
     
</TEXT>
</DOC>
