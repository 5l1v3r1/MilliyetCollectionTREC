<DOC>
<DOCNO> 347513 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonsiy22.html </URL>
<DATE> 2005/05/31/ </DATE>
<TIME> 16.55 </TIME>
<AUTHOR>  </AUTHOR>
<HEADLINE>
Gül Gümrük Birliği Ek Protokolü birkaç hafta içinde imzalanabilir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Gümrük Birliği Ek Protokolü’nün birkaç hafta içinde imzalanabileceğini söyledi. 
     Gül, Bahreyn ziyareti dönüşünde Esenboğa havaalanında gazetecilerin sorularını yanıtladı. 
     Ek Protokol’ün Haziran ayında imzalanıp imzalanmayacağının sorulması üzerine Gül, Lüksemburg dışişleri bakanının son görüşmelerinde kendisine AB’nin Protokol’ün imzasına yönelik hazırlıklarını kısa bir sürede bitirebileceğini söylediğini belirtti. 
     Gül, "Ama bu bir hafta mı alır, iki hafta mı bilemiyorum" diye konuştu. 
     Gül, Protokol’ün Lüksemburg dönem başkanlığı sırasında mı imzalanacağının sorulması üzerine de, bunun Türkiye için fark etmeyeceğini, AB’ye bağlı olduğunu kaydetti. 
     Türkiye’nin AB ile müzakerelere başlayabilmesi için iki önemli konu olduğunu, bunlardan ilkinin reformların devam etmesi ve bu çerçevede gerekli kanunların çıkması olduğunu söyleyen Gül, yeni ceza yasasıyla bu kanunların tamamlanmış olacağını bildirdi. 
     İkinci konunun gümrük birliğinin yeni üyelere genişletilmesi olduğunu söyleyen Gül, Ek Protokol’ün müzakere edilerek kabul edilebilir bir noktaya getirildiğini ifade etti. 
     
     KKTC’Lİ YETKİLİLERİN ZİYARETİ 
     Gül, KKTC Cumhurbaşkanı Mehmet Ali Talat, KKTC Başbakanı Ferdi Sabit Soyer ve KKTC Başbakan Yardımcısı ve Dışişleri Bakanı Serdar Denktaş’ın Ankara’ya yapacakları ziyarete ilişkin bir soru üzerine, KKTC’de seçimlerin yapıldığı ve yeni bir cumhurbaşkanı seçildiğini hatırlatarak, "Tekrar anavatanla istişare istediler, biz de istedik. 
     Bu ziyaret vesilesiyle politikalarımızı göz geçirip istişarelerde bulunacağız" diye konuştu. 
     KKTC ve Türkiye’nin Kıbrıs konusuna ilişkin tezlerinin açık olduğunu ifade eden Gül, Türkiye ve KKTC’nin çözümden yana olduklarını ancak Güney Kıbrıs Rum yönetiminin tutumu nedeniyle kalıcı bir çözüme ulaşılamadığını kaydetti. Gül, "Kalıcı çözüm için uğraşlarımıza devam edeceğiz" dedi. 
     
     BAHREYN ZİYARETİ 
     Gül, Bahreyn’de Türk bankacılarla bir araya geldiğini hatırlatarak, ayrıca Körfez İşbirliği Teşkilatı KİT ile görüştüğünü, teşkilatın genel sekreterinin yakında Türkiye’ye geleceğini belirtti. 
     KİT ile ekonomik işbirliğinin çerçevesi anlaşması yaptıklarını söyleyen Gül, daha sonra da serbest ticaret anlaşması imzalayacaklarını bildirdi. 
     Dışişleri Bakanı Gül, Bahreyn ile çifte vergilendirmenin önlenmesi anlaşmasını parafe ettiklerini, bu anlaşmanın yakında imzalanacağını belirterek, yatırımların karşılıklı teşviki ve korunması anlaşması hazırlıklarının da son noktada olduğunu kaydetti. 
     Bahreyn’in sağlam yatırım ortamı aradığını söyleyen Gül, Türkiye’nin ekonomik potansiyelini anlattığını ve Bahreynli işadamlarının Türkiye’ye gelerek özelleştirme imkanlarını göreceklerini bildirdi. 
     
</TEXT>
</DOC>
