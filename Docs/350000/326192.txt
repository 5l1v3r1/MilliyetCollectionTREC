<DOC>
<DOCNO> 326192 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun21.html </URL>
<DATE> 2005/03/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Polonya ile Rusya arasında 'Dudayev' gerginliği 
</HEADLINE>
<TEXT>

     VARŞOVA DHA 

      POLONYA'nın başkenti Varşova'daki bir meydana, 1996'da öldürülen Çeçen lider Cahar Dudayev'in isminin verilmesi Rusya ile Polonya arasında gerginliğe yol açtı. Polonya Dışişleri Bakanı Adam Rotfeld, ülkenin resmi PAP ajansına yaptığı açıklamada, olayın Rusya ile ilişkileri olumsuz etkileyeceğini kestirmenin güç olmadığını ancak hükümetin de belediyenin aldığı bu kararı değiştirme yetkisi bulunmadığını söyledi. 
     
     RUSLAR 'TERÖRİST' OLARAK NİTELENDİRİYOR 
     Rus Dışişleri Bakanlığı'ndan dün yapılan açıklamada, 'Dudayev, insanların hafızasında yüzlerce kişinin katili olarak hatırlanan bir terörist' diye nitelendirilmiş ve isminin Varşova'da bir meydana verilmesi kınanmıştı. 
     SSCB'nin dağılmasından sonra Çeçenistan'da başlayan bağımsızlık hareketinin lideri olan Dudayev 1996 yılında bir bombardıman sırasında ölmüştü. 
     Öte yandan Rusya'da yayımlanan Pravda gazetesi de dünkü sayısında Polonya'nın, Ukrayna'nın AB üyeliği için lobi faaliyetlerinde bulunduğunu ve Kiev ile Moskova'nın arasını açmaya çalıştığını ileri sürdü. 
     
</TEXT>
</DOC>
