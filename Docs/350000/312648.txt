<DOC>
<DOCNO> 312648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sondun26.html </URL>
<DATE> 2005/02/05/ </DATE>
<TIME> 21.04 </TIME>
<AUTHOR>  </AUTHOR>
<HEADLINE>
Felluce'deki polis sayısı azaltılıyor... 
</HEADLINE>
<TEXT>

     Amerikan güçlerinin Kasım 2004'de operasyon düzenlediği Irak'ın Felluce kentindeki polis sayısının dörtte üç oranında azaltılacağı ve direnişçilerle ilişkileri olan polislerin bu güç içinden temizleneceği bildirildi. 
     Felluce'deki güvenlik güçlerinden sorumlu güvenlik yetkilisi Mehdi Haşim, tüm polislere görev vermeyeceklerini, kentin daha çok sayıda polise ihtiyacı bulunmadığını belirterek, ''2000 polisten oluşan bu gücü 500 polise indireceğiz, polis seçimindeki kriterlerimiz dürüst olmaları ve terörist faaliyetlere karışmamış olmalarıdır'' dedi. 
     Haşim, eski polis gücünün Amerikan birliklerinin operasyonundan 4 gün önce feshedildiğini, çünkü bu güce mensup birçok polisin, kenti kontrolleri altında tutan direnişçilerle yakın ilişki içinde olduklarını belirtti. 
     Mehdi Haşim, Amerikan güçlerinin operasyonundan sonra aralık ayında Bağdat'tan gelerek burada göreve başlayan yaklaşık 800 kişilik polis gücünün, ''yerel polis kentin kontrolünü ele almak için tamamen hazır olana kadar'' görevde kalacağını kaydetti. Haşim, yerel polisin ne zaman hazır olacağı konusunda bilgi vermedi. 
     
</TEXT>
</DOC>
