<DOC>
<DOCNO> 317091 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/axspo05.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Nihat Kahveci şoku 
</HEADLINE>
<TEXT>


Real Sociedad'ın Sevilla'yı 1 - 0 yendiği maçta çapraz yan bağları kopan yıldız futbolcu sezonu kapattı 

MEHMET ÇİFTÇİ 


Diz kapağında kırık 
İSPANYA Ligi'nde son haftalarda ortaya koyduğu futbolla yeniden manşetleri süslemeye başlayan Nihat Kahveci'ye nazar değdi. Real Sociedad'ın, Sevilla'yı 1 - 0 yendiği karşılaşmanın ilk yarısında sakatlanan yıldız futbolcunun çapraz yan bağlarının koptuğu tespit edildi. Bir ay sonra bıçak altına yatacak olan yıldız futbolcu, yaklaşık 6 ay sahalardan uzak kalacak. 

Yanal'a ağır darbe 
NİHAT Kahveci'nin sakatlığı, Teknik Direktör Ersun Yanal'ın da hesaplarını alt üst etti. Yanal'ın, ikinci yarıda forma şansı bulamayan Nihat'a hemen telefon açtığı ve son durumuyla ilgili bilgi aldığı bildirildi. Yanal, "Arnavutluk maçı öncesinde Nihat'ın sakatlanması bizim için çok büyük kayıp oldu. Çok kısa bir sürede iyileşmesini diliyorum" dedi. 

Pahalıya mal oldu 
ÖZELLİKLE ikinci yarı maçlarında sergilediği performansla birçok kulübün transfer listesine gireh Nihat, bu sakatlıkla birlikte önemli teklifleri değerlendirme şansını da kaçırdı. Bilindiği gibi Manchester United, CSKA Moskova, Valencia ve Sevilla kulüpleri, milli oyuncuya resmen talip olmuştu. Bu arada Nihat'ın Türkiye'de tedavi olmak istediği öğrenildi. 


</TEXT>
</DOC>
