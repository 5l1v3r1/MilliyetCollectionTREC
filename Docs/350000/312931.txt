<DOC>
<DOCNO> 312931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur03.html </URL>
<DATE> 2005/02/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Abant ve Kartalkaya'da kar sevinci... 
</HEADLINE>
<TEXT>

     Bolu'da dün başlayan kar yağışı sonrasında kar kalınlığı, Kartalkaya kayak merkezinde 1.5 metreye, Abant'ta ise 70 santimetreye ulaştı. 
     Bolu'da kar yağışı, kent merkezinde ulaşımı olumsuz etkiliyor. Belediye kar temizleme ekipleri, kent merkezinde ulaşımın aksamaması için çalışmalarını sürdürüyor. Bu arada, kar nedeniyle çok sayıda köy yolu ulaşıma kapandı. 
     Abant'taki Büyük Abant Otel'in Genel Müdürü Bora Kaya, dün başlayan ve aralıksız devam eden kar yağışı sonrasında Abant'ta kar kalınlığının 70 santimetreye ulaştığını belirterek, ''Bu sene Kurban Bayramı ve yarı yıl tatilleri dolu geçti. 14 Şubat'ta ise Sevgililer Günü programımız var. Kar yağışı sonrasında balayı çiftleri ve genç sevgililerin yoğun ilgi göstermesini bekliyoruz'' dedi. 
     Kartalkaya'daki Grand Kartal Otel'in Genel Müdürü Halit Ergül ise kayak merkezinde kar kalınlığının 1.5 metreye ulaştığını ifade ederek, ''Pistlerimiz kayak için müsait. Kar yağışı sonrasında tatilciler, saatlerce kayarak kar ve tatilin keyfini birlikte çıkarıyor'' diye konuştu. 
     Abant'ta tatil yapan vatandaşlar, Abant köylülerinden 5 YTL'ye kiraladıkları tahta kızak ve kamyon lastikleriyle gün boyunca kayıyor. 
     Köy Hizmetleri ekipleri, Abant ve Kartalkaya'ya tatil için gelen sürücülerin yolda sıkıntı yaşamaması için aralıksız kar temizleme çalışması yapıyor. 
     
</TEXT>
</DOC>
