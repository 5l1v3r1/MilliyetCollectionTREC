<DOC>
<DOCNO> 307666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/guncel/axgun01.html </URL>
<DATE> 2005/01/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni isimle dönüyor 
</HEADLINE>
<TEXT>


TCDD, Pamukova'daki kazada 40 kişinin ölümüne neden olan hızlandırılmış trenin deneme seferlerini yapıyor. Ancak trene alternatif bir isim aranıyor 

GÜLÇİN ÜSTÜN Ankara 

Sakarya Pamukova'da, sefere konulduktan 1.5 ay sonra raydan çıkarak 40 kişiye mezar olan hızlandırılmış tren seferleri yeniden başlayacak. Yolcu koltuklarına kum torbası konularak deneme seferlerine başlayan TCDD, proje için "hızlandırılmış tren"e alternatif isim arayışına girdi. 
TCDD, 22 Temmuz 2004'te yaşanan facianın ardından hızlandırılmış trenlerin yeniden sefere başlaması için harekete geçti. TCDD teknik ekibi de Ankara - İstanbul arasında 7 ve 12 Ocak'ta 2 deneme seferi gerçekleştirdi. Ekibin 15 deneme seferi daha yapacağı, bilim adamlarının görüşlerinin alınacağı, projenin yerli ve yabancı uzmanlardan oluşan "bağımsız sertifikasyon kurulu"ndan onay alacağı kaydedildi. 

15 dakika rötar hakkı 
Denemeleri koltuklara kum torbaları koyarak gerçekleştiren TCDD, daha önce 5 saat olan iki şehir arasındaki seyahat süresini 5.5 saate çıkaracak. Hız sınırını aşmamaları ve keskin virajlarda yavaşlamaları için uyarılacak olan makinistlere 15 dakika rötar hakkı tanınacak. 
Pamukova kazasından sonra gündeme gelen güzerg hın hangi noktasında ne kadar hız yapılacağını gösteren kitapçıkta livre yer alan hız sınırları da yeniden belirlenecek. Bunun için Alman demiryolları uzmanları, 450 kilometre uzunluğundaki güzerg hta yer alan virajları tek tek inceleyecek. Onarım ve bakım gerektirecek bölümler de saptanacak. 
TCDD yetkilileri de personelin tepki almaktan çekindiğini kaydederek, "Hızlandırılmış tren adı olumsuz imaj yarattı. Hiçbir isim vermeden normal bir trenmiş gibi sadece ekspres adı vererek sefere koymayı da düşünüyoruz. Trenlere verilecek isim için yolcular ve personel arasında anket düzenleyebiliriz" dedi. 

'Makinistleri çalıştırmayız' 
Türk Ulaşım-Sen Genel Başkanı Nazmi Güzel, makinistlerin kazalardan sonra tedirgin olduğunu belirtti. "Önlemler alınmazsa makinistlere görev yaptırmayız" diyen Güzel, sinyal sistemi ve uyarı işaretleriyle ilgili sorunların henüz giderilmediğini söyledi. 


</TEXT>
</DOC>
