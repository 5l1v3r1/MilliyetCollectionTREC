<DOC>
<DOCNO> 318459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun01.html </URL>
<DATE> 2005/02/25/ </DATE>
<TIME> 00.01 </TIME>
<AUTHOR>  </AUTHOR>
<HEADLINE>
Ölümün fotoğrafını çektiler .. 
</HEADLINE>
<TEXT>

     Tsunami faciasını birbirinden dramatik hikayeler izliyor. Facianın üzerinden geçen onca zamana karşın yürek yakan öyküler sürüyor. 
     Tayland'ın Khao Lak plajında tatillerini geçiren bir Kanadalı çift 10 binlerce insanın ölümüne neden olan tsunami dalgalarının kıyıya ilk vuruşlarını görüntüledi. 
     Aslında onlar başlarına neler geleceğinin farkında değildi. 
     Belki de denizde sıradan bir hareketlenme oldu sanıyorlardı. Bu nedenle kaçmadılar, fotoğraf makinesinin denklanşörüne tam 6 kez bastılar. 
     Bu onların yaşamdaki son anları oldu. 
     Dijital fotoğraf makinesiyle altı adet fotoğraf çeken Kanadalı John and Jackie Knill çiftinin cesetleri yeni bulundu. Uzun süre kayıp olan çiftin cesetlerinin tanınmasını sağlayan da işte bu bu altı fotoğraf oldu. 
     Makineden çıkan görüntüler ajanslar tarafından dünyaya yayılırken, bu facianın en dramatik örneklerinden biri de gözler önüne serilmiş oldu. 
     
</TEXT>
</DOC>
