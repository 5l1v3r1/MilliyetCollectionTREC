<DOC>
<DOCNO> 349150 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo25.html </URL>
<DATE> 2005/06/05/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Gürsoy "Milli Takıma kendine başına hareket edecek teknik direktör gerek" 
</HEADLINE>
<TEXT>

     Galatasaray Kulübü İkinci Başkanı Ergun Gürsoy, Galatasaray’da futbol şubesinin kaldırıldığını belirterek, "Onun için artık bu görevim de yok" dedi. 
     Anadolu Yakası Galatasaray Altyapı Futbol Okulu öğrencilerine sertifikalarını dağıtan Ergun Gürsoy, burada yaptığı açıklamada, ikinci başkan olarak gelecek mart ayına dek Galatasaray’a hizmet edeceğini belirterek, "Başkanımız bu sıkıntılı dönemde büyük bir özveriyle çalışıyor. Onun yetişemeyeceği yerlere ben yetişeceğim. 
     Artık futbol şubesi yok, ben de ikinci başkan olarak görevimi sürdüreceğim" diye konuştu. 
     Gürsoy, kulüp başkanı Özhan Canaydın’ın gerçekten zor günler yaşadığını da vurgularken, bu işi ondan daha iyi yapacak birini göremediğini savunarak, "Görseydik, onu desteklerdik" ifadesini kullandı. 
     
     "ALTAN GALATASARAY’DA OYNAR" 
     Gürsoy, yeni transfer Altan’ın Galatasaray’da oynayacak kapasitede bir oyuncu olduğunu söyledi. 
     Altan ile geçen sezon da ilgilendiklerini ancak teknik direktör Gheorghe Hagi’nin bu oyuncuyu istemediğini belirten Gürsoy, "Kimse bu transfere bilinçsiz gözüyle bakmasın. Altan Galatasaray’da oynar. 11 tane yıldız futbolcu alacaksın diye birşey yok. Çok büyük transferler yapıp da ağlayıp sızlayanlar gördük" dedi. 
     Gürsoy, Real Madrid’den ayrılan Luis Figo’yu düşündüklerini de ifade ederken, ancak bu futbolcunun Katar’dan 11 milyon Avro’luk öneri aldığını öğrenince, transfer için girişimde bulunmadıklarını anlattı. 
     
     "DÜNYA KUPASI FİNALLERİNE GİDEMEYECEĞİMİZ BELLİYDİ" 
     Yunanistan ile 0-0 berabere kalan A Milli Futbol Takımı’nın 18. 
     Dünya Kupası finallerine gitme şansının çok azaldığını ileri süren Gürsoy, bunun daha önce de belli olduğunu savundu. 
     Gürsoy, Ukrayna’nın iyi bir takım olduğunu, Yunanistan’ın da Avrupa Şampiyonu unvanının bulunduğunu kaydederek, sözlerini şöyle tamamladı 
     "Bunların ardından bizim gelmemiz normal. Ayrıca bizim takımımız da iyi hazırlanmadı. Çok eskiden burada medyanın dediği oluyordu, Fatih Terim ve Mustafa Denizli bunu kırmıştı. Ancak şimdi kadroda kuvvetlinin dediği oluyor. Kendi başına hareket edecek ve karar verecek bir teknik direktöre ihtiyaç var ve bunu söylemek benim için vatan borcudur." 
     
</TEXT>
</DOC>
