<DOC>
<DOCNO> 328770 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/siyaset/siy05.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hükümet tezkerede iyi niyetliydi' 
</HEADLINE>
<TEXT>


YASEMİN ÇONGAR Washington 


ABD Savunma Bakanı Donald Rumsfeld, AKP hükümetinin 1 Mart tezkeresini TBMM'den geçirmek için "iyi niyetli çaba gösterdiğini" ve alınan karar nedeniyle Türkleri suçlamadığını söyledi. Ancak Rumsfeld, Türkiye'nin topraklarını Amerikan askerlerine açmamasının Irak'taki direnişi güçlendirdiği şeklindeki yorumundan geri adım atmadı. 

'Diplomatik konuştum' 
Pentagon'daki günlük brifingde, konuyu gündeme getiren bir gazeteci ile kendisine özgü alaycı üslubu içinde şakalaşarak konuşan Rumsfeld, bu konuda uzun süren karşılıklı sohbet ve gülüşmelerin ardından, "Türkleri suçlamıyor muydunuz " sorusuna, "Hiç de öyle yapmıyordum. Onlar egemen bir devlet, kendi kararlarını verirler ve bu nedenle de, sözlerimi söyleme tarzım öyle diplomatçaydı" yanıtını verdi. 
Ancak soruyu yönelten gazeteci, daha önce bakanın ABC televizyonuna söylediği "4. Piyade Tümeni'ni kuzeyden, Türkiye'den sokmayı başarabilseydik, daha az Baasçı kaçacaktı ve isyanın yoğunluğu daha az olacaktı" şeklindeki sözlerini okuyunca, Rumsfeld, " Bu sözleri söylediğim zaman da beğenmiştim, bugün de beğeniyorum" diye tepki verdi. 


</TEXT>
</DOC>
