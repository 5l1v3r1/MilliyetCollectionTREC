<DOC>
<DOCNO> 316623 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/siyaset/axsiy02.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Arnavutluk'ta ciğer hüsranı 
</HEADLINE>
<TEXT>


Başbakan'ın Balkan ülkeleri gezisine katılan AKP milletvekilleri, Arnavutluk'ta ne arnavutciğeri, ne de arnavutkaldırımı bulabildiler 

ABDULLAH KARAKUŞ Tiran 


Başbakan Recep Tayyip Erdoğan'ın 3 günlük Balkan ülkeleri gezisine katılan AKP Uşak Milletvekili Alim Tunç, CHP Antalya Milletvekili Feridun Fikret Baloğlu ve bazı işadamları arnavutciğeri ve kaldırımı aradıkları Arnavutluk'ta hüsrana uğradı. 
Türkiye'de çok sevilen arnavutciğerini Tiran sokaklarında bulamayan milletvekilleri ve işadamları çok şaşırdı. Tunç, "Arnavutciğerini çok severim. Meclis'te sürekli yerim. Arnavutluk'ta olur diye aradım. Ancak olmadığını, hatta bilinmediğini öğrenince hayret ettim" dedi. 

Kaldırım da yok 
Baloğlu da, "Arnavutlar, 'Melçi - ne tave' isimli bir ciğer yemeği yapıyorlarmış. Bu bizim yediğimiz ciğere benzemiyor" diye konuştu. 
Şarkıcı Demet'in "Arnavutkaldırımı" isimli şarkısına konu olan arnavutkaldırımları da heyette espri konusu oldu. Arnavutluk'u altyapı açısından gelişmemiş bulan milletvekilleri ve işadamları, "Burada doğru dürüst cadde yok ki, kaldırım olsun. Caddeler delik deşik" şeklinde konuştu. 

Erdoğan'ı güldüren sözler 

Arnavutluk gezisinde, Erdoğan'la Arnavutluk Başbakanı Fatos Nano arasında da sıcak diyaloglar yaşandı. Bazı hafta sonlarını İstanbul'da geçiren ve Türkiye'yi çok sevdiğini söyleyen Nano, Türkiye'de Arnavut kökenli çok sayıda kişi olduğunu belirterek, "Bizim burada nüfus 3 milyon 200 bin. Türkiye'de 6 milyona yakın Arnavut kökenli var. Yani benim 2 katım Arnavut seçmeniniz var" dedi. 


</TEXT>
</DOC>
