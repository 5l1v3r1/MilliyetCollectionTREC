<DOC>
<DOCNO> 300585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy07.html </URL>
<DATE> 2004/12/24/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Gül Musul'da öldürülen 2 terörist Arap kimlikli 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Musul'da Türk konvoyuna düzenlenen saldırı sırasında ABD askerleri tarafından öldürülen iki teröristin Arap kimlikli olduğunu söyledi. Emniyet Genel Müdürlüğü sözcüsü de olayda köstebek kuşkusunun bulunduğunu ve araştırmanın sürdüğünü açıkladı. 
     Türk Sanayicileri ve İşadamları Derneği'nin TÜSİAD Yüksek İstişare toplantısı öncesi dün akşam Hilton Oteli'nde verdiği kokteyle katılan Gül, konuşmasının ardından gazetecilerin sorularını yanıtladı. 
     Bir gazetecinin Musul'da 5 Türk güvenlik görevlisinin öldürüldüğünü hatırlatarak, bununla ilgili çeşitli senaryolar bulunduğunu belirtmesi üzerine Dışişleri Bakanı Gül, Amerikan nişancılarının ateşi ile öldürülen iki tane katil bulunduğunu, bunların da Arap kimlikli olduklarını söyledi. Gül, şöyle devam etti 
     ''Konuyla ilgili araştırma, inceleme devam ediyor, çok derin bir şekilde.. Her şey ortaya çıkmadan bir şey söylemek de çok doğru değil. Bu konularda gelişi güzel laflar da duyuyoruz. Onlar da yanlış istikametlere sokabilir. Ama şu anda elimizde olan pusu kurulduğunda ateş edilen yerde zaten Amerikan kışlasına yakın bir yer orada Amerikan askerlerini ateşi ile öldürülen iki terörist var. Onların kimliği de Arap kimliği.'' 
     
     POLİSLER ÇATIŞARAK ŞEHİT OLDULAR 

     Emniyet Genel Müdür Yardımcısı ve Sözcüsü Ramazan Er, Musul'da şehit olan özel harekat mensuplarının ''Türk polisi ve Türk evladına yaraşır'' şekilde çatıştığını belirterek, olayla ilgili soruşturmanın devam ettiğini söyledi. 
     Haftalık bilgilendirme toplantısında gazetecilerin sorularını yanıtlayan Ramazan Er, Irak'ta 5 polisin şehit olmasıyla ilgili soru üzerine, olayın Türkiye sınırları dışında gerçekleşmesi ve bölgenin özel koşulları nedeniyle sağlıklı bilgi akışının olmadığına dikkati çekti. Bağdat Büyükelçiliği'nde 17 koruma görevlisinin bulunduğunu belirten Er, Musul'da meydana gelen olay sırasında konvoyda 8 güvenlik görevlisi, büyükelçilikte görevli bir kavas ile 4 Iraklı şoförün bulunduğunu kaydetti. 
     Saldırı sırasında özel harekat görevlilerinin yanlarında bulunan 6 adet M-16 marka otomatik silah ile yanlarındaki tabancaları karşı koyma amacıyla kullandıklarını belirten Er, ''Bir takım doğru olmayan ve spekülatif haberler çıktı. 'Yok mühimmat mühürlü bir kutuda imiş. Kullanılmamış gibi.' Türk polisine yakışır bir şekilde arkadaşlarımız mühimmatlarını sonuna kadar kullanmışlardır. Türk evladına yaraşır şekilde çatışmışlardır'' dedi. 
     Koalisyon Güçlerinin saldırının ardından olay yerine geldiğini belirten Er, yaralanan bir polisin önceki gün Türkiye'ye getirildiğini ve GATA'da tedavi gördüğünü anımsattı. Er, başından yaralı olan polisin durumunun iyi olduğunu belirtti. 
     Çatışmada iki saldırganın ölü ele geçirildiğini ve üzerlerinde Arapça kimlik çıktığını vurgulayan Er, olayda ''köstebek'' bulunup bulunmadığı sorusuna da, ''Her türlü durum değerlendiriliyor. Olayın bir organizasyon sonucu olduğu ortaya çıkıyor. Bu güzergah daha önce iki defa kullanıldı. Hatta bir defa da büyükelçilik görevlilerinin dönüşünde kullanıldı'' karşılığını verdi. 
     Er, bundan sonraki nakillerde havayolunu kullanma olasılığının da değerlendirileceğini ifade etti. 
     Eylemi gerçekleştirenlerin hangi örgütten olduğu konusunda şimdilik bir değerlendirme yapmanın zorluğuna dikkati çeken Er, Irak'ta kaos ortamı olması, çok sayıda grupların bulunması nedeniyle durumu geniş bir perspektif içerisinde değerlendirmenin gerekli olduğunu söyledi. Er, olayı herhangi bir grubun üstlenmediğini bildirdi. 
     Şehitlerin cenaze töreni sırasında tepki gösteren bir polisin sözlerinin hatırlatılması üzerine Er, emniyet teşkilatı mensuplarının bir disiplin mesleğinde görev yaptığını ve buna uygun hareket etmesi gerektiğini vurguladı. 
     
     ŞEHİT PARASIYLA MAKAM ODASI TEŞRİF İDDİALARI 

     Ramazan Er, Polis Vakfı'nın 1992 yılından bu yana şehit polislerin ailelerine 2 trilyon, terör olaylarında yaralananlara da 2 trilyon olmak üzere 4 trilyon liradan fazla yardımda bulunduğunu kaydetti. 
     Diyarbakır Emniyet Müdürü'nün şehit bir polis için toplanan paradan makam odası teşrif ettirdiğine dair iddianın sorulması üzerine Er, ''Hiç bir emniyet müdürü şehidi için toplanan paraları oda tefrişi için kullanmaz. Emniyet teşkilatının kayıtları vardır. İlin valisi ve İçişleri Bakanlığı'nın müfettişleri var. Gerekirse iddialar incelenir'' dedi. 

     
</TEXT>
</DOC>
