<DOC>
<DOCNO> 331803 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sontur02.html </URL>
<DATE> 2005/04/09/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Cenaze namazında ölü- diri' tartışması 
</HEADLINE>
<TEXT>

     Süleyman ELÇİN KONYA DHA 

KONYA Huzurevi'nde kalan ve rahatsızlanarak vefat eden 88 yaşındaki Osman Kadri Zekey'in Selimiye Camii'nde kılınan cenaze namazı sırasında bazı kişilerin, musalla taşı üzerindeki tabuttan tıkırtılar geldiğini ve altından kan sızdığını iddia etmeleri, cemaat arasında paniğe yol açtı. 
     Uzun süredir Konya Huzurevi'nde yaşayan Osman Kadri Zekey, iki gün önce rahatsızlanarak Selçuk Üniversitesi Tıp Fakültesi Hastanesi'ne kaldırıldı. Yoğun bakım ünitesinde tutulan Zekey, bugün saat 03.30 sıralarında yaşlılıktan dolayı yaşamını yitirdi. Zekey'in herhangi bir ameliyat olmadığı gibi, doktorların da muayeneden başka müdahalede bulunmadığı belirtildi. 
     
     112'Yİ ARAMAK İSTEDİLER 

     Bu sabah kardeşi Mehmet Emin Zekey tarafından hastane morgundan alınan Osman Kadri Zekey'in cenazesi yıkanıp kefenlendi. Tabuta konularak, cuma namazından sonra cenaze namazı kılınmak üzere Selimiye Cemii'ne getirilip, musalla taşına konuldu. 
     Cemaat cenaze namazı için saf tuttuğu sırada, tabuttan tıkırtılar geldiği ve kan sızdığı söylentileri yayıldı. Bunun üzerine korkup paniğe kapılan bazı kişiler oradan ayrıldı. Bu sırada Zekey'in dirilmiş olabileceğini düşünerek 112 acil servisi aramak isteyenler oldu. Ancak cemaatteki bazı yaşlılar, "Adam ölmüş. Cenazenin bekletilmeden defnedilmesi lazım. Eğer defnedilmez de kefen açılırsa, bir daha yıkanıp kefenlenmesi lazım'' diye karşı çıktı. 
     Yaklaşık 10 dakika ölü- diri' tartışmasının ardından, cami imamı acele olarak namazı kıldırdı ve cenaze, caminin bitişiğindeki Üçler Mezarlığı'na defnedildi. 

     
</TEXT>
</DOC>
