<DOC>
<DOCNO> 328853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun25.html </URL>
<DATE> 2005/03/31/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Başbakan'ın arama sırasında ayakkabıları çıkartılınca ortalık karıştı... 
</HEADLINE>
<TEXT>

     Avustralya'nın eski sömürgesi Papua Yeni Gine'nin 30 yıllık Başbakanı Sir Michael Somare'nin ayakkabıları, Avustralya'nın Brisbane havalimanında güvenlik aramasında çıkartıldı. 
     Avustralya emniyet genel müdürlüğünün, 11 Eylül 2001'de ABD'nin uğradığı en büyük terör yıkımından beri uyguladığı olağanüstü emniyet tedbirleri, başbakana dahi uygulanınca Papua Yeni Gineliler çileden çıktı. 
     Güneybatı Pasifik Okyanusu ülkesi Papua Yeni Gine'nin başkenti Port Moresby'de bugün toplanan yüzlerce protestocu, komşu ülke Avustralya'nın Moresby'daki Büyükelçiliği önünde gösteri yaptı. 
     Gösteride taşınan ilginç pankartlardan biri şuydu 
     ''Mercan Denizi'ni aşan kuş uçuşu 2 bin km güneydeki Brisbane kenti havaalanında polisin Somare'ye tatbik ettiği vandal skandalına karşı, Avustralya Dışişleri Bakanı Alexander Downer'ın da Port Moresby alanında çırılçıplak soyulması gerekir.'' Avustralya Dışişleri Bakanı Downer, resmi özür dilemeye gidilmeyeceğini, çünkü bunun dünya koşullarında ''normal uygulama'' olduğunu ileri sürdü. 
     Benzer hareket, Avustralya ile birlikte İngiliz Milletler Topluluğu üyeleri oldukları ve ülkelerinde Britanya'nın genel valilerini bulundurdukları halde Yeni Zelanda'nın Başbakanı Helen Clark'ın da 2003'te Avustralya'nın havalimanında röntgen güvenlik taramasından geçirilmesi olmuştu. Başbakan Clark, ekim 2003'teki kontrolü sorun etmedi. 
     Ayakkabısı geçen hafta çıkartılan Başbakan Somare, Dışişleri Bakanı Rabbie Namaliu'dan, kendisine uygulanan ''skandal'' işlem konusunda Avustralya'nın Port Moresby'deki Büyükelçisi Michael Potts'dan bilgi almasını istedi. 
     Pabucu çıkartılan Başbakan Somare, Avustralya'dan bağımsızlığın kazanıldığı 1975'ten beri 30 yıldır başbakan. 
     Avustralya, 4 yılda Papua Yeni Gine'ye 800 milyon dolarlık güvenlik yardımı yaptı. Papua, Avustralya'dan en büyük dış yardımı yılda 300 milyon Avustralya Doları olarak alıyor. 5.3 milyon nüfuslu Papua Yeni Gine'de 200 Avustralya polisi devriye geziyor. 
     
</TEXT>
</DOC>
