<DOC>
<DOCNO> 313390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun08.html </URL>
<DATE> 2005/02/08/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Ortadoğu'da ilk kez 'plansız' barış şansı 
</HEADLINE>
<TEXT>

     Burçun İMİR ŞARM EL ŞEYH, DHA 

      ORTADOĞU bir kez daha bir zirveye ev sahipliği yapıyor, ancak bu kez İsrail ile Filistin'in barışa ulaşma şansı her zamankinden yüksek, çünkü ortada barış süreci veya barış planı yok. 
     Mısır'ın Sharm El Şeyh sahil kentinde Mısır Devlet Başkanı Hüsnü Mübarek ve Ürdün Kralı Abdullah'ın himayesinde yarın buluşacak olan İsrail Başbakanı Ariel Şaron ve Filistin'in yeni lideri Mahmut Abbas yıllardır süren çözümsüz planların aksine bu kez plansız, programsız, sadece kendi çıkarlarına uygun olan adımları atmak üzere bir araya gelecek. Atılacak adımlar ne karşı taraf istediği, ne ABD baskı yaptığı, ne de Avrupa tavsiye ettiği için atılacak. Taraflar bir adım atmak için karşı taraftan bir başka adım beklemeyecek. Şarm El Şeyh zirvesi niyet beyanları platformuna dönüşecek. 
     
     ŞARON'UN KENDİ ÇIKARINA UYGUN PLANI 
     Gazze'den geri çekilme ilk hedef, Eriha'nın Filistin'e bırakılması ikinci. 
     İsrail Başbakanı Ariel Şaron bir yıl önce ilan ettiği Gazze'den geri çekilme operasyonundan vazgeçmeyeceğini duyuracak. İsrailli diplomatik kaynaklara göre Şaron'un atacağı ikinci tek taraflı adım, 6 bin nüfuslu ve 2002 yılında güvenlik alt yapısı İsrail tarafından yerle bir edilmemiş Eriha'nın kontrolünü Filistin yönetimine bırakması olacak. 
     İyi niyet göstergesi olarak içlerinde İslami Cihad ve Hamas militanlarının da olduğu 900 Filistinli mahkumu serbest bırakacak. İsrail'in bu mahkumların serbest bırakılmasındaki tek kriteri 'ellerinde Yahudi kanı olmaması'. Bu noktada Filistin lideri Mahmut Abbas'ın bir özel isteği İsrail'de 2 ayrı düşünce kampı oluşturdu. Abbas'ın Oslo Anlaşması öncesi mahkum edilmiş ve ellerinde Yahudi kanı olmasına rağmen yaşları 60-70 civarında olan 6 El Fetih üyesinin serbest bırakılması İstihbarat Başkanı ile Savunma Bakanı ve Genel Kurmay Başkanının arasını açtı. 
     Şaron'un bu mahkumların serbest bırakılmasına daha sıcak baktığı bilinse de İsrail Başbakanı davranışı ile zaten fikir ayrılıklarının zirveye tırmandığı İsrail halkında yeni tartışma konusu yaratmasından endişeli. 
     
     ABBAS'IN KENDİ ÇIKARINA UYGUN PLANI 
     Hamas ve Cihad ateşkesi, militanların eylemlerinin durdurulması. 
     Filistin lideri Mahmut Abbas, uzun süredir tek taraflı çekilme planları yapan Şaron'un politikasını benimsedi ve o de ön koşulsuz, karşı taraftan beklentisini deklare etmeden Hamas ve İslami Cihad'ı ateşkese ikna etti. Son olarak ise İsrail güvenlik güçleri talep etmeden ve koordinasyonsuz olarak İsrail Ordu mevziine silahlı saldırıda bulunan Filistinli militanları tutukladı. 
     Filistinli Abbas'a yakın kaynaklar, Filistin liderinin herhangi bir plana bağlı kalmaksızın önce intifadayı şiddetten arındırma, Filistin yönetimi içinde yolsuzlukla mücadele kapsamında reform hareketleri başlatacağını belirtiyor. 
     Washington'dan aldığı siyasi destek ile Arafat döneminde erozyona uğrayan Filistin-ABD ilişkilerine ivme katmayı amaçlayan Abbas, atacağı reform adımlarında özellikle Avrupa Birliği ülkelerinin vaad ettiği maddi yardım paketlerinden de istifade edecek. 
     
     MÜBAREK'İN KENDİ ÇIKARINA UYGUN EYLEM PLANI 
     Bölgesel liderliğe oynamak, Washington'daki imajını güçlendirmek. 
     Mısır, Arafat döneminde de sayısız girişimde Hamas ve İslami Cihad gibi örgütlerle görüşmeler yapmış, örgütleri ateşkese çağırmıştı, ancak değişen konjonktür ile birlikte İsrail'in Gazze'den Yani Mısır'ın kuzey sınırından çekilme kararı Mısır'ı yine önemli bir ortak konumuna getirdi. 
     Mübarek'in şok yaratan "Barış olursa, ancak Şaron döneminde olur, Filistinliler bu süreçten yararlanmalı" telkinleri İsrail tarafından da karşılıksız bırakılmadı. Şaron, Abbas ile yapacağı görüşmenin Mısır'da olmasını tercih ederken, sahnede görmeye alışık olunan ABD yerine sahneye bölgedeki en güçlü devlet lideri olarak Hüsnü Mübarek'i getirdi. 
     Mısırlı yetkililer, barış adına yapılacak bir zirvenin ev sahipliğini üstlenmenin Mısır'ı 'Arap ülkesi' konumundan çıkararak 'bölgesel güç' konumuna taşıyacağı ve Washington ile yeni bir dönemin başlayacağı umudunu taşıyorlar. 
     İsrailli diplomatik kaynaklar da, zirvede Ürdün ve Mısır büyükelçilerinin Tel Aviv'deki görevlerine geri gönderilmeleri ile ilgili konuşmaların yapılmasını bekliyor. Aynı kaynaklar, Şaron'un Mübarek'i İsrail'e davet etmesinin beklendiğini de vurgulayarak Mısır Devlet Başkanı'nın daveti kabul etmesi halinde ilk kez İsrail'e gelecek olmasının öneminin de altını çiziyor. 
     
     İLK KEZ ZİRVEDE ABD YOK 
     ABD ise ilk kez İsrail-Filistin sorununa dair yapılan bir toplantıda üst düzey bir katılım ile gövde gösterisi yapmayacak. İsrailli ve Filistinli siyasilere göre Washington toplantılar başarılı sonuçlar verirse kendilerinin desteğini kamuoyuna açıklayarak sürece ortak olmayı hedeflerken, başarısız olma halinde maliyeti kendilerinin toplantıda olmaması ile yorumlayacaklar. ABD Dışişleri Bakanı Rice'ın zirveden bir gün önce Filistin'de Şaron ve Abbas'la yaptığı görüşme de bu nedenle sürpriz olarak görülmüyor. 
     Washington ayrıca toplantıya katılmayarak İsrail Başbakanı'nın da gizli bir dileğini yerine getirmiş oluyor. Mahmut Abbas'ın Washington'dan aldığı desteğin farkında olan Şaron, ABD'nin bu toplantılara katılması halinde Abbas'ın 'adım atmadan destek almasından' endişeleniyordu. 
     
</TEXT>
</DOC>
