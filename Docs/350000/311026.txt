<DOC>
<DOCNO> 311026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sonsiy11.html </URL>
<DATE> 2005/01/31/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
The New York Times, CHP Kurultayına ''meydan kavgası'' dedi 
</HEADLINE>
<TEXT>

     The New York Times CHP'nin iki günlük kurultayını "meydan kavgasına" benzetti. 
     The New York Times'te Susan Sachs imzasıyla yer alan haber değerlendirmede, "Hakaretlerin yapıldığı, sandalyelerin fırlatıldığı bir meydan kavgasının hoş olmayan oturumları çevik kuvvet tarafından önlendi, ülkenin ana muhalefet lideri rakip hizbin meydan okumasına karşın Pazar günü Cumhuriyet Halk Partisi'nin başkanı olarak yeniden seçildi" denildi. 
     
     CHP'DE DERİN BÖLÜNME 

     Ankara'da iki gün süren kurultayda gerçekleştirilen oylamaların partide derin bir bölünmeyi ortaya koyduğunu belirten NYT, CHP'nin kendisini, daha dini düşünüşe sahip olan Başbakan Recep Tayyip Erdoğan'ın Adalet ve Kalkınma Partisi'ne göre daha seküler ve merkez solda gösterdiğini belirtti. 
     NYT'deki habere göre, 66 yaşındaki deneyimli bir politikacı olan ve CHP'nin 12 yıl boyunca genel başkanlığını yapan Deniz Baykal, 1200 delegenin yüzde 55'inin oyunu aldı. Baykal'ın tek rakibi Mustafa Sarıgül'ün İstanbul'un en zengin bölgelerinden Şişli'nin belediye başkanı olduğunu belirten NYT, Sarıgül'ün, Recep Tayyip Erdoğan'a karşı güçlü bir alternatif oluşturmak için taze liderliğe ihtiyaç duyulduğunu savunduğunu yazdı. 
     NYT haberine şöyle devam edildi 
     "Mustafa Sarıgül'ü partiden kovmayı deneyen Baykal, kurultayın açılışında kendisini sert biçimde yolsuzlukla suçlayan bir konuşma yaptı. Kavga Sarıgül yanıt vermek üzere kürsüye ulaşmayı denerken patladı, delegeler birbirlerine plastik sandalyeleri ve başka malzemeleri fırlattılar. Sahne birçok Türk televizyon kanalında canlı olarak yayınlandı ve tüm Pazar gazetelerinin baş sayfalarını kapladı. 
     Cumhuriyet Halk Partisi 1923'ten 1938'e kadar Türiye'nin ilk Cumhurbaşkanı ve kurucusu Mustafa Kemal Atatürk tarafından yönetildi, ülke siyasi hayatında devamlı rol oynayacak bir güç haline geldi. Ancak katıldığı koalisyon hükümetlerinden sonra popülaritesi kendisini 1999 seçimlerinde parlamentoya girecek oyu alamayacak noktaya kaydı. 
     Üç yıl sonra Türk seçmeni diğer hükümet partilerini reddedince, Erdoğan'ın partisini iktidara getirdi, CHP de bir anda parlamentodaki tek muhalefet bloğu haline geldi. 
     CHP'nin etkisi sınırlı durumda. Türkiye'nin en eski İslamcı hareketinin deneyimli isimleri tarafından kurulan Adalet ve Kalkınma Partisi, sandalyelerin üçte ikisini kontrol ediyor, programlarını muhalefetin desteği olmadan geçirebilecek desteğe sahip durumda. 
     Bununla birlikte Baykal, Anayasa değişikliklerini, insan haklarını garanti altına alan yasaları ve çağdaş adalet sistemini meclisten geçirme konusunda iktidar partisiyle işbirliği yaptı. 
     Ancak Baykal partisinin pozisyonunu hükümetten ayrı tutma peşinde, Tayyip Erdoğan'ı Türk laik sisteminin altını oymak suçluyor, bu suçlama, hükümetin toplumsal gündemi konusunda kaygı duyan bir çok Türk'te yankı buluyor." 

     
</TEXT>
</DOC>
