<DOC>
<DOCNO> 314625 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/spor/ysenay.html </URL>
<DATE> 2005/02/12/ </DATE>
<TIME>  </TIME>
<AUTHOR> Erdoğan ŞENAY  </AUTHOR>
<HEADLINE>
Özerk yasa nereye 
</HEADLINE>
<TEXT>



Futbolumuzda son yıllarda süre gelen başı bozukluğun sebeplerini düşünüyorum da, işin içine "özerk yasa"nın bir "derbederlik"anlayışına dönüşmesi gelip dayanıyor, ortaya can sıkıcı acı sonuçlar çıkıyor... 
Bizim on yıllara dayanan federasyonculuk devremizde her şey bir başka ciddiyet taşıyordu canım... Öyle kulüp yöneticileri, sorumlu sorumsuz başkan beyanları her hafta teşkilata veryansın edecekler öyle mi .. Haşa ne kuruldan kulüplere, ne de kulüplerden federasyona şimdiki gibi sınırları aşmış, "laf salvoları" asla yapılmaz, hatta yapılamazdı... Çünkü Futbol Federasyonu'nun bir asbaşkanı, zaten otomatik olarak MHK Başkanı'ydı... Şimdiki gibi kulüplerin seçtiği MHK sistemi olmadığı için, kurullarda, ille de futbolun içinden gelmiş kişiler ve başkandan oluşan federasyonlarda adeta kuş uçmazdı... Gerek hakem tayinleri, gerekse şike ihbar veya ihtimalleri dahi saatlerce, hatta günlerce tartışılırdı... Haaa o zamanların zorluğu da yok muydu .. Vardı tabii... Genellikle asker ocağından gelmiş FF başkanlarına siyasetçiler sinsice tavır koyarlar, kendi il takımlarının hakkını korumak bahanesiyle akıl almaz dedikodu ve şaibe haberleriyle federasyonu devirmeye uğraşırlardı... 

Ya şimdi ne oldu 
Sporda demokrasi - özerklik tarifi çağa ve mantığa çok güzel gelen sesler tabii... Ancak görüyoruz ki, geniş bütçeli federasyonla birlikte milli takıma maç satın almalar, yabancı hakemlere rüşvet dağıtmalar, akıl almaz sayıdaki bürokratları maçlara taşıyarak, onlara şirin görünme ve de seçimlerde oy alarak karşılığını alma taktikleri, hele hele federasyondaki Türkiye ile büyük çelişkiler yaratan "aylıklar yağması" .... 
Bütün bunların yanında Disiplin Kurulu'nun kararını bozup, cezaları dilediği gibi yorumlayan, "Tahkim Kurulu" ve de ne yapsa, kimi, hangi maça verse, hiçbir kulübe yaranamayıp, her hafta haklı haksız hırpalanan Merkez Hakem Komitesi... Futbol Federasyonu'nda bu kadar dağınık bir yönetim sistemsizliği hüküm sürüp gidecekse, bu işler düzelebilir mi hiç .. Federasyon, her şeyden elini ayağını çekmiş, sadece milli takımlarıyla uğraşıyor adeta... O konuda da 2006 Almanya yolculuğu bizim için hayal olmaya başladı ya, neyse işin o tarafına hiç girmeyelim şimdilik... 
Uzun lafın kısası yasa mı yeniden değişir, Kulüpler Birliği bu işe yepyeni bir yönetim şeması hazırlayıp, ilgi bakanlığa mı gönderir bilemem... Bilinen tek şey ise, futbolda işlerin eskiye kıyasla kötüye gittiği ve gideceğidir... Tekrar her yetkinin Futbol Federasyonu kararından çıkıp, yan kurumların hepsinin federasyona bağlı olarak çalışacağı bir sistem kurulup, oturuncaya kadar bu işlerdeki siyaha doğru hızla yol alan griliğin devam edeceği tartışılmazdır. 


</TEXT>
</DOC>
