<DOC>
<DOCNO> 318503 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/sondun45.html </URL>
<DATE> 2005/02/25/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Belediye başkanından yanlış tahmin yapan meteorolojiye ceza 
</HEADLINE>
<TEXT>

     Moskova Belediye Başkanı Yuri Lujkov, yanlış tahminler yaparak belediyenin çalışmalarını zorlaştırdığı gerekçesiyle Meteoroloji Bürosu'nu cezalandıracağını söyledi. 
     Rusya'da İngilizce yayımlanan Moscow times gazetesi, Belediye Meclisi toplantısında konuşan Lujkov'un, Moskova Meteoroloji Bürosu'na ödeneği keseceklerini ve bundan böyle sözleşmeli olarak çalışacaklarını açıkladığını duyurdu. 
     Lujkov, imzalanacak sözleşme uyarınca Meteoroloji Bürosu'nun yanlış tahminde bulunduğu zaman belediyeye para cezası ödeyeceğini belirterek, toplantıya katılan Meteoroloji Bürosu Müdürü Aleksey Lyahov'a hitaben, ''Para ödüyoruz ve karşılığında kaliteli bir hizmet bekliyoruz. Sizse bize saçma sapan tahminler yapıyorsunuz. Bunun için ceza ödemelisiniz'' dedi. 
     Bu yıl kötü hava koşullarına hazırlıksız yakalanan Moskova Belediyesi zaman zaman zorluklar yaşarken, 28 Ocakta 19. yüzyıldan bu yana görülen en şiddetli kar yağışı sonucu trafik felç oldu, uçaklar inemedi, yayalar bir metreyi bulan kar yığınları arasından yürümek zorunda kaldı. 
     Belediye yetkilileri o dönemde yaptıkları açıklamada, bu kadar şiddetli bir kar yağışı beklemediklerini söylemişlerdi. 
     Moskova Meteoroloji Bürosu Başkan Yardımcısı Valeriy Lukyanov, Lujkov'un tepkisine yanıt vermezken, ''Herkes doğru tahmin yapmak ister. Son yıllarda teknoloji büyük ilerleme sağladı, ancak hala kesin tahmin yapmak olanaksız. Ama genel olarak tahminlerimiz yüzde 94 doğru çıkıyor'' dedi. 
     Büro, Pazartesi günü için sıfırın altında 5 derece tahmininde bulunmuş, ancak sıcaklık sıfırın altında 14 dereceye kadar düşmüştü. 
     Hava tahminleriyle yakından ilgilenen Lujkov, 1998 yılında ağaçları söken fırtına nedeniyle meteoroloji yetkililerini yalancılıkla suçlamıştı. 
     Lujkov'un önemli tatil günlerinde havayı açık tutmak için uçaklarla bulutları dağıttırdığı da biliniyor. 
     
</TEXT>
</DOC>
