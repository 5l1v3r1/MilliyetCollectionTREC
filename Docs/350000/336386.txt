<DOC>
<DOCNO> 336386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun02.html </URL>
<DATE> 2005/04/24/ </DATE>
<TIME> 00.05 </TIME>
<AUTHOR>  </AUTHOR>
<HEADLINE>
Musul'da AP kameramanı öldürüldü, fotoğrafçısı yaralandı 
</HEADLINE>
<TEXT>

     Irak'ın Musul kentinde Associated Press için çalışan bir kameraman öldürüldü, bir fotoğrafçı yaralandı. 
     AP, bir patlamadan sonra çıkan çatışmada AP televizyonu kameramanı Salih İbrahim'in öldüğünü, AP fotoğrafçısı Muhammed İbrahim'in yaralandığını bildirdi. 
     AP başkanı Tom Curley, Salih'in ölüm haberinin kendilerini derin üzüntüye boğduğunu belirterek, bu olayı ayrıntılı biçimde araştıracaklarını söyledi. 
     Patlama üzerine olay yerine giden diğer gazeteciler, AP kameramanı ve fotoğrafçısının birlikte olay yerine gittiklerini, olay yerine vardıklarında Amerikan askerlerinin de orada olduklarını belirttiler. 
     Daha sonra çatışma çıktığı ve AP fotoğrafçısı ve kameramanının vurulduğu kaydedildi. 
     Gazeteciler tarafından El Cumhuri eğitim hastanesine götürülen kameraman Salih, göğsünden aldığı 3 kurşun yarası nedeniyle hastaneye vardıktan kısa süre sonra öldü. 
     Musul Emniyet Müdürü yardımcısı Albay Vathik Ali, bir Amerikan devriyesini hedef alan patlamada iki Iraklı sivilin yaralandığını söyledi. Ali, Amerikan askerleri olay yerinde olduğu için Irak polisinin müdahale etmediğini de belirtti. 
     İlk tedavisi yapılan fotoğrafçı Muhammed İbrahim ise Amerikan askerleri tarafından bilinmeyen bir yere götürüldü. 
     Amerikan ordusundan yapılan açıklamada da olayın araştırıldığı belirtildi. 
     Salih İbrahim, 1848'de kurulan AP'nin görev başında öldürülen 28. gazetecisi oldu. 
     
</TEXT>
</DOC>
