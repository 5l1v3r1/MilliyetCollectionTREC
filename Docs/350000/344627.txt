<DOC>
<DOCNO> 344627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sonspo40.html </URL>
<DATE> 2005/05/21/ </DATE>
<TIME> 20.05 </TIME>
<AUTHOR>  </AUTHOR>
<HEADLINE>
Ankaragücü teknik sorumlusu Şentürk "Ligde kaldığımız için mutluyum" 
</HEADLINE>
<TEXT>

     Ankaragücü Kulübü Başkanı Cemal Aydın, "Hodri meydan, ne kadar babayiğit varsa ortaya çıksın. Hepsini göreve davet ediyorum" dedi. 
     Aydın, 1-1 biten Konyaspor maçı sonrasında yaptığı açıklamada, Konyaspor’u mücadelesinden dolayı tebrik ederek, bu maçta alınan puanların alın terinin eseri olduğunu söyledi. 
     Bu sonuçla Ankaragücü’nün aşağı sıralarla işi kalmadığını belirten Aydın, sıkıntı yaşadıkları günlerde bazı kişilerin başkanlığa aday olduğunu ifade ederek, "Sözümüz vardı. Hodri meydan. Ne kadar babayiğit varsa çıksın ortaya hepsini göreve davet ediyorum" diye konuştu. 
     Ankaragücü Teknik Sorumlusu Adnan Şentürk de son haftalarda stresli olduklarını ve çok güçlü rakiplerle oynadıklarını belirterek, Konyaspor’dan aldıkları 1 puanla beraber rakiplerinin aldığı sonuçlardan sonra ligden düşme korkularının kalmadığını kaydetti. 
     Şentürk, şöyle devam etti 
     "Fiziksel ve psikolojik olarak çok yıprandık. Maçın öneminden dolayı motivasyonumuzu bir türlü sağlayamadık ve girdiğimiz pozisyonları değerlendiremedik. Konyaspor, çok rahattı. 1-0 öne geçmemiz ligde kalmamızın işaretiydi, ancak futbolcularım maçı kazandıklarını düşünerek rahat davrandılar ve 1 puana razı olduk. 
     Ancak bu sonuç kümede kalmamıza yetti. Oyuncularımı son haftalarda gösterdiği performanslarından dolayı kutluyorum." 
     
     KONYASPOR CEPHESİ 
     Konyaspor Teknik Direktörü Saffet Susiç de Ankaragücü’nün gerçek yerinin Birinci Lig olduğunu belirterek, rakiplerini tebrik etti. 
     Ankaragücü’nün mutlak 3 puan için sahaya çıktığını ve bu nedenle de oyuna kendilerinden daha iyi motive olduğunu anlatan Susiç, "Futbolculardan tek bir isteğim vardı. Maça iyi konsantre olun 
     dedim. Çünkü yenildiğimiz taktirde hakkımızda spekülasyonlar çıkabilirdi. Futbolcularım iyi oynadılar, ancak haftaya Fenerbahçe maçı olduğu için bu maça yeterince konsantre olamadılar" dedi. Konyaspor’un hiç bir takımın durumuyla ilgilenmediğini ifade eden Susiç, "Biz kendi takımımızın başarısına bakarız. Haftaya şampiyonluk yarışı Konya’da çözülecekse, biz yine kendi oyunumuzu oynayıp takımımızın başarısı için çalışırız" diye konuştu. Susiç, bir gazetecinin, "Galatasaray ile görüştünüz mü " sorusunu ise "31 Mayıs’a kadar Konyaspor ile sözleşmem var. Fenerbahçe maçından başka bir şey düşünmüyorum. Galatasaray ile hiç bir görüşmem olmadı" şeklinde cevapladı. 
     
</TEXT>
</DOC>
