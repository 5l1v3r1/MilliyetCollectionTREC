<DOC>
<DOCNO> 323135 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/yazar/theper.html </URL>
<DATE> 2005/03/12/ </DATE>
<TIME>  </TIME>
<AUTHOR> Tamer HEPER  </AUTHOR>
<HEADLINE>
Kat malikinin borçları 
</HEADLINE>
<TEXT>


Uzun zamandır kat mülkiyetiyle ilgili yazı yazmıyordum, okuyucularım alınmış, kendilerini ihmal ettiğimi düşünüyorlar. Bense, bu konuda yazmadığım kalmadı düşüncesiyle biraz ara verdim. Meğerse yazmam gerekenler varmış. 
İstanbul'dan okuyucum A. K. bir apartmanda kiracı. Ancak apartman kapıcısının kıdem tazminatı için toplanan fona katılması istenmekte, apartman avanslarından bir kısmının demirbaşa harcanması konusunda kararlar alınmaktadır. Kiracı olan okuyucum bunları ödemek zorunda olup olmadığını sormuş. 
Kapıcı ücreti kiracı tarafından ödenir, bu tamam, zira kapıcı kiracıya hizmet veriyor, ancak kıdem tazminatı işveren tarafından ödenir. Kıdem tazminatı uzun bir sürecin sonucu ödenen bir tazminattır. İşçinin kıdem tazminatını hak ettiği biçimde işten ayrılması durumunda ödenir ve bu para kiracılardan talep edilmez. 
Apartman demirbaşı gideri de böyledir. Örneğin kalorifer kazanı yapılacak. Bu parayı kiracıdan alırsanız, kiracı üç gün sonra sözleşmeyi feshedip evden çıkarsa verdiği yüklü para ne olacak Kiracıya, "Kazanın bir bölümünü al götür" mü diyeceğiz Hayır, apartman demirbaşlarına yapılan masrafı kat maliki karşılayacaktır. Dolayısıyla yakıt veya kapıcı ücreti için ödenen avanslardan bir bölümü kıdem tazminatı veya demirbaş onarımına harcarsanız bu para kiracının cebinden çıkmış olur. 
Kiracının ödeyeceği aylık mutat giderler olup, sabit tesisler için alınması gereken para hesaplanıp bağımsız bölüm malikinden alınmalıdır. 
Bazı hallerde kiracı ile kiralayan anlaşıp, bu gideri kira bedelinden indirirler, ancak bunun için tarafların anlaşması şarttır aksi halde kira bedelinin ödenmediği iddiasıyla kiracı temerrüde düşürülüp tahliyesi istenebilir. Bu hususa kiracılar dikkat etmelidir. 



</TEXT>
</DOC>
