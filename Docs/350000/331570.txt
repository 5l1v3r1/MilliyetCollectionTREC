<DOC>
<DOCNO> 331570 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas18.html </URL>
<DATE> 2005/04/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
John Travolta'ya silah çeken Türk aktör... 
</HEADLINE>
<TEXT>

     Alper NAKRİ LOS ANGELES, DHA 

BAŞROLLERİNDE John Travolta ve Uma Thurman'ın oynadığı 'Be Cool' adlı filmde, ABD'de yaşayan bir Türk aktör Travolta'ya silah çeken bir Rus'u canlandırıyor. 
     Türkiye'de 15 Nisan'da gösterime girecek dev bütçeli filmde birçok ünlü yıldızla birlikte rol alan aktör Burhan Kalsın, ABD'ye 6 yıl önce gelmiş. Hollywood'da yaşayan ve görüntü yönetmenliği eğitimi alan Kalsın, Hollywood yapımlarında Türk rollerini başka ülkelerin oyuncularına 'kaptırmamak' için aktörlüğe soyunmuş, zamanla 'Türk' dışındaki rollerde de oynamaya başlamış. 
     
     DAHA ÖNCE DE 'THE TERMINAL' FİLMİNDE ROL ALDI 

     Daha önce Steven Spielberg'in 'The Terminal' adlı filminde Tom Hanks ile birlikte oynayan Kalsın şimdi de Travolta'nın canlandırdığı, müzik piyasasındaki 'Chili Palmer'a silah çeken bir Rus'u oynuyor. 
     Kalsın'ın filme seçilmesi de hayli ilginç arkadaşına ait özgeçmiş belgesini onun ricası üzerine yapım şirketine götüren Kalsın'ı burada filmin oyuncu seçme yönetmeni görmüş ve özel olarak filmin setine davet etmiş. Film setine başka bir rol için gelmesine rağmen, yönetmen Gary Gray, Kalsın'ı görünce "Sakallı Rus rolünü mutlaka senin oynaman lazım" demiş ve o rolü oynayacak Rus aktör geri gönderilmiş. 
     
     JOHN TRAVOLTA TÜRK HAMAMLARINA MERAKLIYMIŞ 

     John Travolta da Kalsın'ın Türk olduğunu duyunca kendisine ilgi göstermiş ve Türk hamamlarını merak ettiğini söylemiş. Kalsın da bildiği kadarıyla Travolta'ya hamamları anlatmış, hatta daha sonra Türk hamamları ile ilgili bir de kitap hediye etmiş. 
     Burhan Kalsın, "John Travolta Hollywood'ta zaten 'melek' gibi bir insan olarak bilinir. Bize de çok iyi davrandı. 5 gün birlikte çalıştık. Çok profesyonel bir oyuncu, ancak setteki diğer insanlardan bir farkı yoktu" diyor. 
     
     HAZRETİ İSA'NIN BABASINI DA CANLANDIRDI 

     Sinemanın dışında Amerikan televizyonlarında da roller alan Kalsın, Discovery Channel ve History Channel'da İspanyol General Cortez ve Hz. İsa'nın babası Yusuf'u da canlandırdığı yapımlarda yer almış. 
     ABD'deki Türk Filmciler Örgütü'nün başında bulunan Kalsın, haziran ayında tamamen Amerikan yapımı olan 'Distortion' adlı filmde görüntü yönetmeni olarak görev yapacak. Kalsın, yıl sonunda ABD'de kişisel bir projeyle izleyicileri şaşırtacağını söylüyor. 
     Amerikalı yönetmen Gary Gray'in 'Be Cool' adlı filminde Palmer'ın en büyük yatırımı, yetenekli şarkıcı Linda Moon'un yeni albümüdür. Sektörde 'pişerken' başı Rus mafyasıyla belaya giren Chili'ye en büyük destek Edie rolündeki Thurman'dan geliyor. 
     
</TEXT>
</DOC>
