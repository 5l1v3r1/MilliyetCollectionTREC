<DOC>
<DOCNO> 335837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun26.html </URL>
<DATE> 2005/04/22/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Hollanda'da 18 PKK'lıya takipsizlik çıktı 
</HEADLINE>
<TEXT>

     Hollanda'da geçen yıl terör örgütü PKK'ya karşı sürdürülen operasyonlar kapsamında gözaltına alınan sanıkların yaklaşık yarısı hakkında takipsizlik kararı verildi. 
     Savcılıktan bugün yapılan açıklamada, çoğu eğitim kampında gözaltına alınan toplam 39 sanıktan 18'i hakkında başlatılan soruşturmaların delil yetersizliği nedeniyle durdurulduğu belirtildi. 
     Açıklamada, diğer 18 sanık hakkında soruşturmanın sürdürüldüğü, 3 sanığın geçici tutukluluk süresinin devam ettiği kaydedildi. 
     Hollanda güvenlik birimleri geçen yıl 12 Kasım'da terörle mücadele çalışmaları kapsamında, terör örgütü PKK'ya karşı ülke genelinde operasyonlar düzenlemiş ve bu operasyonlarda Eindhoven kenti yakınlarındaki bir köyde eğitim kampı da ortaya çıkarılmıştı. 
     Liempde köyündeki eğitim kampında yakalanan yaşları 15 ile 23 arasında değişen 5'i kadın 28 sanığın, Türkiye'de terör faaliyetlerine katılmak üzere askeri amaçlı eğitim gördükleri belirlenmiş ve kamp yerinde bir ateşli silah, gece görüş dürbünleri, sahte kimlikler, askeri eğitim malzemeleri ele geçirilmişti. 
     
</TEXT>
</DOC>
