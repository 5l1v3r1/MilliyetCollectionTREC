<DOC>
<DOCNO> 341952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo26.html </URL>
<DATE> 2005/05/12/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
UEFA Asbaşkanı Şenes Erzik Kupa organizasyonu iyiydi 
</HEADLINE>
<TEXT>

     UEFA Asbaşkanı Şenes Erzik, Galatasaray ile Fenerbahçe arasında Atatürk Olimpiyat Stadı’nda yapılan, Türkiye Kupası final maçındaki organizasyonun genel olarak başarılı geçtiğini söyledi. 
     25 Mayıs’da yapılacak Avrupa Şampiyonlar Ligi final maçı öncesi, 
     kupa finalindeki organizasyonu A.A muhabirine değerlendiren Erzik, seyircinin azlığı hariç her şeyin iyi geçtiğini belirtti. Derbide tribünlerde yakılan meşalelerin de olmaması gerektiğine dikkati çeken Erzik, "Maçta seyirci azlığı hariç herşey iyiydi. Birkaç meşale yandı, dilerim ki onlar da olmaz. Her açıdan tehlikeli ve mahsurlu. Bunlar kirlilik yaratan, çevre düzenini bozan şeyler. Küfürler hariç genel olarak seyircinin davranış biçimi iyiydi. Artık bunu etrafımızdan çekmemiz gerekir. Bunu kabullenmek mümkün değil. Herkes kendine çeki düzen vermeli, küfürü futbolun içinden çıkarmalıyız" şeklinde konuştu. 
     
     "GÖZLEMLER ÇOK OLUMLU..." 
     Karşılaşmada UEFA görevlileriyle birlikte olduğunu ifade eden Erzik, organizasyonla ilgili olumlu düşüncelerin kendisini memnun ettiğini kaydetti. 
     Erzik, "Genelde gördüğümüz gibi organizasyon gayet iyi geçti. 
     Bazı çevrelerin beklediği şekilde tatsızlıklar olmadı. Bu açıdan çok memnunum. UEFA’da çalışan arkadaşlarla beraberdik. Gözlemleri çok olumluydu, bu da beni memnun etti" diye konuştu. 
     
     "BİLET FİYATLARI YÜKSEK TUTULMUŞ" 
     Şenes Erzik, bilet fiyatlarının yüksek tutulmasının seyircinin maça ilgisizliğinde etkili olduğunu savundu. 
     Seyirci azlığının, futbolcuların motivasyon sorunu yaşamaları açısından da mahsurlu olduğuna işaret eden Erzik, "Bilet fiyatlarının etkili olduğu inancındayım. Fiyatlar yüksek tutulmuş. Gönül arzu ederdi ki 50 bin bilet satılsaydı. Bu açıdan iyi olmadı" dedi. 
     
</TEXT>
</DOC>
