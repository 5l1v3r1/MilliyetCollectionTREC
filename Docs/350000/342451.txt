<DOC>
<DOCNO> 342451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/yasam/axyas01.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Şarkıcı İnci'ye işkence 
</HEADLINE>
<TEXT>


Alanya'da kaybolan şarkıcı İnci Doğan, üzerinde sigara söndürülmüş, jiletlenmiş halde bulundu 


İş aramak için Alanya'ya gelen ve bir süredir haber alınamayan şarkıcı İnci Doğan, dün bir yol kenarında feci bir işkence görmüş ve baygın halde bulundu. Genç kadının yüzü ve vücudunda jilet kesikleriyle sigara yanıkları tespit edildi. 
Şefik Ramazan Dumlu ve Dilek Aslan'la Alanya'ya gelen Doğan, 4 gün önce kayboldu. İnci Doğan, randevusuna gelmeyince, şüphelenen arkadaşları, durumu polise bildirdi. Doğan'ın, kaybolduğu ihbarı üzerine Alanya Emniyet Müdürlüğü ekipleri Dinek mevkiinde, baygın halde bir kadın buldu. 
Alanya Devlet Hastanesi'ne kaldırılan kadının, şarkıcı İnci Doğan olduğu belirlenirken, vücudunda ve yüzünde sigara yanıkları ile jilet kesikleri tespit edildi. 


</TEXT>
</DOC>
