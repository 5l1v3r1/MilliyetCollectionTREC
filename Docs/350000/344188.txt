<DOC>
<DOCNO> 344188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun05.html </URL>
<DATE> 2005/05/20/ </DATE>
<TIME> 07.30 </TIME>
<AUTHOR>  </AUTHOR>
<HEADLINE>
"İran nükleer bomba üretirse, Türkiye de üretme arayışına girer" 
</HEADLINE>
<TEXT>

     ABD’deki muhafazakar düşünce kuruluşlarından Nixon Center’ın bölgesel stratejik programlar uzmanı Geoffrey Kemp, eğer İran bir şekilde nükleer bomba üretmeyi başarırsa, bunun hemen arkasından Suudi Arabistan, Mısır ve hatta Türkiye’nin de nükleer bomba üretme arayışına gireceğini savundu. 
     ABD Senato Dış İlişkiler Komitesinde düzenlenen "İran silahların yayılması, terörizm ve demokrasi" konulu panelde konuşan Kemp, "İran’ın nükleer bomba arayışının bölgede ne tür bir etki yaratacağını iyi düşünmesi lazım" dedi. 
     Kemp, "Bence, eğer İran nükleer bomba üretirse, Suudi Arabistan, Mısır ve hatta muhtemelen Türkiye, nükleer bomba konusunu yeniden değerlendirecektir. Daha küçük Körfez ülkeleri yardım için bize dönecektir. İran rejiminin bomba elde etmesinin birçok ters tarafı var. Yapabileceğimiz şeylerden biri, İran’da, bu korkunç kırmızı çizgiyi geçmelerinin ne getireceği konusunda bir tartışmayı cesaretlendirmek" diye konuştu. 
     Demokrat Parti Connecticut Senatörü Christopher Dodd da aynı oturumdaki konuşmasında, İran’ın, sadece nükleer enerji üretmek için nükleer kapasiteye sahip olmak istediğinin inandırıcı olmadığını, bu ülkenin, geniş Ortadoğu bölgesi ve onun ötesinde gücünü yaymak istediğini bu amaçla uzun menzilli füzeler ürettiğini söyledi. 
     Dodd, İran’ın ürettiği Şahab-4 füzelerinin Yakındoğu ve Güneydoğu Avrupa’nın büyük kısmına ulaşabilecek kapasitede olduğunu belirterek, "Bu durum, Türkiye’deki Amerikan üslerini büyük riske sokuyor" dedi. 
     Senatör Dodd, "Ayrıca İran’ın, 2001 yılında Ukrayna’dan 12 X-55 füzelerini satın aldığı ve bunun atış menzilini daha da uzatacağı haberleri bulunuyor ki, bütün bunlar bizim için ciddi endişe kaynağı" diye konuştu. 
     
</TEXT>
</DOC>
