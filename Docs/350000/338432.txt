<DOC>
<DOCNO> 338432 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonsiy05.html </URL>
<DATE> 2005/04/30/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Aksu Af yasası için 4 bin 340 örgüt mensubu başvurdu 
</HEADLINE>
<TEXT>

     İçişleri Bakanı Abdülkadir Aksu, Topluma Kazandırma Yasası'ndan yararlanmak için bugüne kadar örgüt mensubu 4 bin 340 kişinin müracaat ettiğini bildirdi. 
     İçişleri Bakanı Aksu, CHP Niğde Milletvekili Orhan Eraslan'ın Topluma Kazandırma Kanunu'ndan yararlananların sayısına ilişkin soru önergesini yanıtladı. 
     Aksu, 2003 yılının Ağustos ayında yürürlüğe giren 4959 sayılı yasadan, bugüne kadar ceza ve tutukevlerinden 2 bin 980, cezaevinde olmayan ancak kendiliğinden teslim olan 1360 olmak üzere toplam 4 bin 340 kişinin yararlanma talebinde bulunduğunu kaydetti. 
     Talepte bulunanlardan 1935'inin bölücü örgüt, 1975'inin dini motifli örgütler, 430'unun da aşırı sol örgüt mensupları olduğunu kaydeden Bakan Aksu, şöyle devam etti 
     ''Yararlanmak isteyenlerin terör örgütü içindeki konum ve faaliyetleriyle uyumlu olacak şekilde terör örgütünün yapısı, faaliyetleri, işlenen suçlar ve diğer failler hakkında doğru bilgi verip vermedikleri ve örgütün dağılmasına veya meydana çıkarılmasına yardım edip etmedikleri ya da verecekleri bilgi ve belgelerle yahut bizzat gösterecekleri çaba ile örgütün amaçladığı suçun işlenmesine engel olup olmadıkları incelenmekte ve akabinde konu bir rapor halinde ilgili mahkemelere ivedi olarak gönderilmektedir.'' 
     
</TEXT>
</DOC>
