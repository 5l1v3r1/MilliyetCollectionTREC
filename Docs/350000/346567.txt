<DOC>
<DOCNO> 346567 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/magazin/amag.html </URL>
<DATE> 2005/05/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Bu dostluk çok hayat kurtaracak 
</HEADLINE>
<TEXT>


Ritz Carlton Otel'de düzenlenen Türk - Yunan dostluk gecesinden elde edilen gelirle Türkiye Meme Vakfı'na mamografi banyo cihazı alınacak 

GÜLAY FIRAT İstanbul 

Türkiye Meme Vakfı ve Panagia Philanthropini Ormylia Manastırı Koruyucu Hekimlik Merkezi'nin "Meme Kanseriyle Mücadele Projesi' Yunanistan İstanbul Başkonsolosluğu'nda tanıtıldı. 
Önceki gün yapılan tanıtımdan sonra Ritz Carlton Oteli'nde Türk - Yunan dostluk gecesi düzenlendi. Yunanistan Ankara Büyükelçisi Michael Christides ve Türkiye Meme Vakfı'nın katkılarıyla düzenlenen gecenin geliriyle, Türkiye Meme Vakfı'nın Taksim'deki kliniğine bir mamografi banyo cihazı alınacağı açıklandı. 

200 davetli katıldı 
Geceye eski Bakan Işın Çelebi ile Türkiye Meme Vakfı Onursal Üyesi olan eşi Şükran Çelebi, Ortodoks Rum Patriği Bartholomeos ve Filiz Akın'ın da aralarında olduğu 200 davetli katıldı. 
Biletler için 150 YTL ödeyen davetliler, çeşitli şekillerde organizasyona katkıda bulundu. 

Şaraplar Sabancı'dan 
Yurtdışında bulunan Sabancı Holding Yönetim Kurulu Başkanı Güler Sabancı, "Gülor Şarapları"ndan gönderdi, Filiz Akın gecede satılmak üzere kanser hastalığıyla mücadele kampanyasını simgeleyen sarı bileziklerden bağışladı. 
Uğur Antik'in bağışladığı antikalar da yardım amacıyla aynı gece düzenlenen müzayedede satıldı. 



</TEXT>
</DOC>
