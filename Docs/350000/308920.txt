<DOC>
<DOCNO> 308920 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonspo17.html </URL>
<DATE> 2005/01/24/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Hagi yönetime savaş açtı Tribünleri Petre aleyhine bağırttılar 
</HEADLINE>
<TEXT>

     Galatasaray Teknik Direktörü Hagi bugün Florya'da bir basın toplantısı düzenleyerek şok iddialar ortaya attı. Hagi, Bursaspor maçında tribünlerden yükselen Petre karşıtı sloganların arkasında yönetimden bazı isimlerin bulunduğunu öne sürdü. İstifayı düşünmediğini söyleyen Hagi, "Ama bardak taşıyor" dedi. 
     Galatasaray Teknik Direktörü Gheorghe Hagi, Türkiye Kupası 3. kademesinde Bursaspor ile İzmit İsmetpaşa Stadı'nda yaptıkları maç sırasında tribünlerden Petre aleyhine ve Ümit ile Saidou'nun lehine tezahürat yapılmasını, içeriden manipülasyon olarak niteledi. 
     Florya Metin Oktay Tesisleri'nde gerçekleştirilen antrenman sonrası bir basın toplantısı düzenleyen Gheorghe Hagi, konuşması öncesi neşeli hareketleriyle dikkat çekerken, toplantının başlamasından itibaren de oldukça sert açıklamalarda bulundu. 
     Bursaspor maçı sonrası yaşanan olaylar nedeniyle çok sinirlendiğini ve oyuncularıyla da konuşup basın toplantısını bugüne aldığını anlatan Rumen çalıştırıcı, ''Çünkü sıcağı sıcağına birşeyler söylemek istemedim. O anda farklı şeyler söyleyebilirdim. Maçtan sonra çok kızgındım. Normal olmayan şeylerle karşılaştık. Aleyhte tezahüratlar 70. dakikadan sonra başladı. Bu tezahüratlar takıma zarar verdi ve oyunu etkiledi. O dakikadan sonra da iyi oynayamadık. Kaybedebilirdik de. Çok çirkin bir durumdu'' dedi. 
     Galatasaray'ın gerçek taraftarlarıyla kesinlikle sorun yaşamadıklarını belirten Hagi, ''Gerçek taraftarlarımızla aramızda hiçbir sorun yok. İçeriden bir manipülasyon yapıldığını düşünüyorum. Takımın başarısı etkilenmek isteniyor. Bursaspor maçındaki taraftarlar tuzağa düşmüşler. Onları çocuk olarak görüyorum. Gerçek taraftarımızın takımdaki problemleri bilmesi gerekiyor. Bazı oyuncularımız için manipülasyon yapıldı. Olanlar Galatasaray'a kötülüktür. Bunlar, oyunculara takıma ve çalışmalara karşı saygısızlıktır. Arkasındakilerle ilgili de deliller olduğunu düşünüyorum'' diye konuştu. 
     
     '' ARTIK RUMEN OYUNCU İSTEMİYORUZ DENDİ'' 

     Hagi, sarı-kırmızılı kulüpte Petre'nin hedef tahtası durumuna getirildiğine dikkati çekerek, ''Yöneticiler tarafından açıkça yüzüme, Galatasaray'da artık Rumen oyuncu istemiyoruz dendi. Sanırım benim de Rumen olduğumu unuttular. Bu bakımdan çok üzgünüm. Bunu söyleyen birkaç yönetici. Kendilerinden de öğrenebilirsiniz. Bundan önce Galatasaray'a birçok Rumen oyuncu getirildi ve hoca da ben değildim. O zaman ben de neden o zaman alınabiliyordu da şimdi alınamıyor dedim. Bunu anlamakta güçlük çekiyorum. Hagi yine Rumenleri getirmek istiyor diyorlar. Benim oynadığım dönemde önerdiğim Rumen oyuncular kötü müydü Eğer Rumen istemiyorlarsa çıkıp herkesin önünde söylesinler. Artık takımda Rumen oyuncu olmayacak. Petre de gidebilir. 'Son Mohikan' ben kalacağım'' derken, yöneticilerin Plesan'ı alabilecekleri yönünde açıklamalarının hatırlatılması üzerine ise, ''O halde ne yapacaklarını yöneticilere sorun'' yanıtını verdi. 
     
     ''PETRE'NİN OYNATILMASI İSTENMEDİ'' 

     Rumen teknik adam, Petre'nin ilk yarıda yönetimin isteği üzerine forma şansı bulamadığını söyledi. 
     Sezon öncesi kulüp başkanı Özhan Canaydın ile konuştuğunu ve Petre'nin kalmasını istediğini hatırlatan Hagi, ''Hazırlık maçlarında ve ligin ilk 3 haftasında oynadı. Daha sonra ise 3 ay oynamayınca kimse sormadı neden diye'' dedi. 
     Bir basın mensubunun, ''Yönetimin istemediğini herkes biliyor'' sözleri üzerine Türkçe olarak, ''O zaman neden yazmadın'' diyen Hagi, karşı çıkıp çıkmadığnın sorulması üzerine, ''O zaman benim ceketimi alıp gitmem gerekirdi. Ama ben Galatasaray'a gitmek için gelmedim. Galatasaray gibi bir kulüpte kimin oynayıp kimin oynamayacağının dışardan söylenmesi doğru değil. Çünkü bu, teknik heyetin sorumluluğu. O zaman anlayış gösterdim ama bardak taşmaya başladı'' diye konuştu. 
     
     ''SÖZLEŞMEM BİTENE DEK BURADAYIM'' 

     Hagi, görevinden istifa etmeyi düşünüp düşünmediğin sorulması üzerine, şöyle konuştu 
     ''Ben, sözleşmemin sonuna dek buradayım. Galatasaray'a geri dönmek için gelmedim. Bazıları istiyordu ama onlara bu yanıtı vermeyeceğim. Galatasaray'ı çok seviyorum. 5 yıl burada güzel günler yaşadım. Yalnızca iyi çalışmam için rahat bırakılmak ve polemik yaratılmamasını istiyorum. Parasız bir dönem içinde neler yaptığıma herkes baksın ve beni ona göre değerlendirsin. Hagi'yi takımın başına getirdiklerinde kukla olarak oynatabileceklerini mi düşünüyorlardı. Böyle birşey olamaz. Galatasaray'ın alacağı sonuçlardan ben sorumlu olduğuma göre, teknik kararları ben almalıyım.'' 
     
     ''BAŞARILI OLMAMI BAZILARI İSTEMİYOR'' 

     Bursaspor maçında takımda oynayan oyuncuların aleyhine, giden oyuncuların ise lehine tezahürat yapılmasını farklı algıladığını kaydeden Hagi, şunları söyledi 
     ''Sanırım, takımın ve benim başarılı olmam bazılarının işine gelmiyor. Bana arkadan tekme atılmak isteniyor. Benim yönetimle hiçbir sorunum yok. Teknik bakımdan düşüncelerimi söyledim. Sezon başında bir stratejim vardı, ikinci yarı için de yeni bir stratejim var. Ben, yönetime yalnızca önerilerde bulunuyorum. Yapılıp yapılmaması benim elimde değil. Ben Galatasaray'a adımla, kariyerimle geldim. Güzel şeyler oldugunda ortaya çıkılıp, sıkıntılı durumlarda ise herşeyin benim üzerime atılması doğru değil. Tüm polemiklere ismimin karıştırılmasından hoşlanmıyorum. Polemiklerin içinde hep ben yer alıyorum. Oynattıklarım veya oynatmadıklarımla ilgili yazılar yazılıyor. Tüm kararlarım tekniktir ve doğrudur.'' 
     
     ''OYUNCULARIMIN ALACAKLARI ÖDENSİN'' 

     Hagi, Galatasaray'da oyunculara, sezon başından beri çok az ödeme yapıldığını, hatta bazı oyuncuların ise hiç para alamadıklarını kaydetti. 
     Kendisini en mutlu edecek durumun oyuncuların mali sorunlarının çözülmesi olduğuna dikkati çeken Hagi, şöyle devam etti 
     ''Hiç kimse oyuncular için durumun kolay olduğunu düşünmesin. Futbolculaımızın da kendi sorunları var. 6 aydır çalışıyorlar ve alacakları var. Galatasaray için çalışan, herşeylerini veren oyuncular. Bu bakımdan çok üzülüyorum. Çirkin olaylar yaşanıyor. Ama kulüpte para yok. Bu durumda biz bir başarı yakaladık. İkinci yarıya da iyi hazırlandık. Ama daha hiç para alamamış oyuncularım var bu sezon. Beni en mutlu edecek şey, oyuncularımın mutlu edilmesi ve alacaklarının ödenmesi olur. Bursaspor maçı sonrası soyunma odasında gördüklerimin kolay olduğunumu sanıyorsunuz. Yaşananlardan sonra onlara ne söyleyebilirim, takımı nasıl bir arada tutabilirim. Futbolcularım görevlerini yapmışlardır.'' Son olarak kendi alacakların sorulması üzerine, ''Benim de durumum oyuncularla aynı. Fazla bir ödeme alamadım. Ancak anlayışla karşılıyorum. Burada kalmak istiyorum ve tek bildiğim yarın sabah antrenmanımızın olduğu. Eğer ayrılmak isteseydim, Romanya Milli Takımı'nın önerisini kabul ederdim. Galatasaray'ın başında olmak benim için büyük bir onur ve bazı şeylerin tabii ki düzelmesi gerekir'' diye konuştu. 
     

     
</TEXT>
</DOC>
