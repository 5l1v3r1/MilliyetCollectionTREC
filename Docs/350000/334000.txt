<DOC>
<DOCNO> 334000 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sonsiy11.html </URL>
<DATE> 2005/04/16/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
AKP'li Yazıcı Beyaz enerji yolsuzluğunda yargısız infaz yapmayız 
</HEADLINE>
<TEXT>

     AK Parti Genel Başkan Yardımcısı Hayati Yazıcı, ''Beyaz Enerji'' yolsuzluğunun, parti gündemlerinde yer aldığını ve konuya bakacaklarını ifade ederek, ''Parti olarak yapmamız gereken varsa, onu da birey haklarını gözeterek, birileri istiyor diye yargısız infaz yapmadan yapacağız'' dedi. 
     Yazıcı, parti genel merkezinde düzenlediği basın toplantısında, iktidarda oldukları son 2 yıl içerisinde birçok icraat gerçekleştirdiklerini, ancak çok hızlı ve etkin olan bu icraatları tam olarak anlatamadıklarını söyledi. Bu icraatları bir kitapçıkta topladıklarını ifade eden Yazıcı, 3 Kasım öncesi ile bugünün Türkiye'si arasında bir kıyaslama yapıldığı takdirde, aradaki büyük farkların görüneceğini bildirdi. 
     Hayati Yazıcı, son günlerde enerji yolsuzluğu ile ilgili basında haberler yer aldığını anımsatarak, AK Parti'nin, her faaliyette hukuk ve bireyin hakkını gözettiğini dile getirdi. ''Çoğunluk istiyor diye bireyin hakkını yok edemezsiniz ve bireyin hakkına zamansız müdahale edemezsiniz'' diyen Yazıcı, ''Beyaz Enerji'' ile ilgili iddianamenin yeni yazıldığını ve tam olarak okuyamadıklarını söyledi. Hayati Yazıcı, ''Elbetteki o bizim gündemimizde, bakacağız. Parti olarak yapmamız gereken varsa, onu da birey haklarını gözeterek, birileri istiyor diye yargısız infaz yapmadan yapacağız. Ama hiç kimse ses çıkarmıyor diyerek de sessiz kalmak gibi bir tutum içerisinde kesinlikle olmayacağız'' diye konuştu. 
     
     İZMİR ALİAĞA'DAKİ OLAY 
     Partisinin İzmir Aliağa ilçe başkanının eşinin, bir dükkana giderek, dükkanda asılı bir manken fotoğrafı ile ilgili beyanda bulunması olayının da basında yer aldığını hatırlatan Yazıcı, bu konudaki eleştirilere saygı duyduklarını söyledi. Hayati Yazıcı, hukukta cezaların, suçların ve suçlamaların şahsi olduğuna dikkati çekerek, ''Sizin aile bireylerinizden birinin yanlış bir hareketi, sizin de suçlu olduğunuz anlamına gelmez. Dolayısıyla biz o konuyu da bu bağlamda inceliyoruz'' dedi. Yazıcı, İzmir il başkanına bu konudaki gerekli talimatları verdiğini ifade ederek, ''O arkadaşımız bizim üyemiz ise ona göre gerekli işlemleri yapacağız, üyemiz değilse de yapacağımız bir şey yok'' diye konuştu. 
     
     KIZILAY KONGRESİ 
     Kızılay Olağan Genel Kongresi'nin dün başladığını ve ''Başbakan Recep Tayyip Erdoğan, yeni genel başkana destek vermek için kongreye katıldı'' şeklindeki beyanlarda bulunulduğunu anımsatan Yazıcı, ''Başbakanımız ve genel başkanımız bu değişiklikle ilintili değildir'' dedi. 
     
     ''BEYAZ ENERJİ'' İDDİANAMESİ 
     Hayati Yazıcı, bir gazetecinin, ''AK Parti'nin Beyaz Enerji iddianamesi ile ilgili incelemesinin ne kadar süreceğini'' sorması üzerine, ''Bir haftayı geçmez'' dedi. 
     Konu ile alakalı bir fezleke varsa onu da görmek istediklerini ifade eden Yazıcı, bu konuda bir parti görüşü oluşturmadıklarını belirtti. Yazıcı, bu konudaki yargı sürecinin devam ettiğini ve açıklayacakları görüşün davayı etkileyebileceği gerekçesiyle bugüne kadar bir değerlendirmede bulunmadıklarını bildirdi. 
     ''İddianamede, partinizin genel sekreteri ile ilgili iddialar da var. Bu konuyu da mercek altına alacak mısınız '' sorusu üzerine de Yazıcı, önce iddianameyi incelemeleri gerektiğini söyledi. Yazıcı, şöyle konuştu 
     ''Bazen olayları abartıyoruz, bazı sözcükleri cımbızlayarak içinden alıp üzerinde duruyoruz. Bizler vekiliz, vatandaşlar gelirler. Hiç ben buna bakmam, etmem, işlemem dediğiniz an, Bu adam hiçbir şey yapmaz der vatandaş. Telefon edebiliriz. Gelir yardım isterler. Ne deriz Burada hukuk neyse onu yapın. Yani kişinin hakkı ihlal edilmesin, kamu da zarar görmesin. Hukuk neyi öngörüyorsa öyle davranın. Bunu da birisi, telefon etmiş olarak niteleyebilir. Böyle bir şey de kayıtlara düşmüş olabilir. 
     Diyelim ki siz bir olay dolayısıyla bir telefon açıyorsunuz. Diyorsunuz ki, Efendim, sayın genel müdür, her neyse, şöyle bir konu var, aman bir yanlışlık olmasın, haksız yere kişiler suçlanmasın, hukuk neyi gerektiriyorsa lütfen ona özen gösterilsin. Özen gösterilmez mi Gösterilir ama insanlar bazen bu tür şeyler söyler. Bunun çok olağan olduğunu da söylemiyorum. Burada algılama önemli.'' 
     
     ''ARSIZLIĞI, HIRSIZLIĞI YOKSA...'' 
     Hayati Yazıcı, ''Aliağa olayında söylediğiniz 'hukuk devletinde cezalar şahsidir' sözü bu olay için de geçerli mi '' sorusu üzerine de, partilerine katılmak isteyen kişilerin ''arsızlığı, hırsızlığı'' yoksa ve başvuruları da tüzüklerine uygunsa o kişinin geçmişini sorgulamadıklarını kaydetti. Yazıcı, yeni bir sayfa açmak isteyen o insanlara bu imkanı tanımak gerektiğini söyledi. 
     Hayati Yazıcı, Milletvekili Cemal Kaya hakkındaki fezleke Meclis'e geldiği zaman tutumlarının ne olacağının sorulması üzerine ise TBMM'de dokunulmazlıkları kaldırılması istenen milletvekilleri ile ilgili fezlekeler olduğunu anımsatarak, ''Biz burada cımbızlama yöntemine karşıyız. Siyasi polemik konusu yapılan dokunulmazlık zırhlarının, bütün olarak ele alınması gerekir'' diye konuştu. 
     
     ''PARTİMİZİ NİYE YARALASIN '' 
     ''Bütün bu iddialar kanıtlanırsa bu partinizi yaralar mı '' sorusuna Yazıcı, ''Partimizi niye yaralasın Biz Türkiye'nin partisiyiz. Herkes partimizde siyaset yapabilir. Yeter ki arsızlığı, hırsızlığı olmasın, partimizin ilkeleri ile çatışmasın. Girdikten sonra çatışırsa ona göre gereği yapılır'' yanıtını verdi. 
     Hayati Yazıcı, 8. Cumhurbaşkanı Turgut Özal ile terör olaylarında hayatlarını kaybeden şehitleri rahmetle andığını da ifade ederek, yakınlarına başsağlığı diledi. 
     
</TEXT>
</DOC>
