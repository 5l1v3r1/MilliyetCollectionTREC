<DOC>
<DOCNO> 310634 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/guncel/gun02.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
4 bin öğretmen adayına müjde 
</HEADLINE>
<TEXT>


Yeni düzenlemeye göre, okullarda ikinci yabancı dil okutulacak ve açıkta kalan yabancı dil öğretmenleri okullara yerleştirilecek 

Bahar Atakan - Ankara 

Milli Eğitim Bakanlığı Personel Genel Müdürü Remzi Kaya, gelecek eğitim-öğretim yılında lise eğitiminin 4 yıla çıkmasıyla ikinci yabancı dilin zorunlu olacağını belirterek, "Ağustostaki atamada Almanca ve Fransızca öğretmeni alacağız" dedi. Almanca ve Fransızca öğretmenliği mezunu 4 bin gencin ataması, ihtiyaç olmadığı için yapılmamıştı. 
MEB Talim ve Terbiye Kurulu Başkanlığı, AB'ye uyum kapsamında yaptığı düzenlemeyle süper liseler, anadolu liseleri, anadolu güzel sanatlar liseleri ve fen liselerinin hazırlık sınıflarında haftalık 24 saat olan yabancı dil dersinin 4-6 saatinde ikinci yabancı dilin okutulmasını zorunlu kıldı. Pilot olarak uygulamaya geçen projenin 2005-2006 öğretim yılında da tüm liselere yaygınlaştırılması bekleniyor. 
Öğrenciler İngilizce dersine devam ederken bir yandan da Almanca, Fransızca'yı zorunlu ikinci yabancı dil olarak öğrenecek. Çince, Japonca ve Rusça da daha sonra uygulama kapsamına alınacak. 

İhtiyaç doğacak 
TTK Başkanı Ziya Selçuk da liselerin 4 yıla çıkması ve projenin yaygınlaştırılmasıyla Almanca ve Fransızca öğretmenliğinde ihtiyaç doğacağını açıkladı. 
Kaya da 2 yıldır bu branşlara atama yapılmadığını ifade ederek, şubattaki atamada Almanca ve Fransızca öğretmenliği mezunu olan ve 40 kredilik İngilizce sertifikası bulunanların İngilizce öğretmenliğine atamasının yapılacağını söyledi. 


</TEXT>
</DOC>
