<DOC>
<DOCNO> 316094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonsiy03.html </URL>
<DATE> 2005/02/17/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mumcu'nun istifasında, ABD ziyareti etkili oldu mu Tartışılıyor... 
</HEADLINE>
<TEXT>

     CHP yönetiminin Şişli Belediye Başkanı Mustafa Sarıgül'ü, "ABD'den icazet aldı" şeklinde suçlamasına benzer biçimde AKP'de de, Isparta Milletvekili Erkan Mumcu'nun istifasından kısa bir süre önce ABD'ye yaptığı ziyaret gündeme getirildi. 
     Mumcu'nun zamanlaması açısından sürpriz bulunan istifası, siyasette olaylı CHP kurultayının ardından çok kısa sürede ikinci bir "ABD icazeti" tartışmasına neden oldu. Mumcu'nun istifasının hemen ardından AKP'de, kısa bir süre önce ABD'ye yaptığı gezi konuşulmaya başlandı. Türk siyasetinde çok uzun zamandır liderliğe soyunan tüm isimler için kurulan ABD bağlantısı, istifasından önce gerçekleştirdiği ziyaret nedeniyle Mumcu'ya da yöneltildi. 
     AKP'de Mumcu'nun Kurban Bayramı süresince ABD'ye uzun süreli bir ziyaret yaptığına dikkat çekildi. Bu ziyaretin programının basına bilgilendirilmemesine ve bu yönüyle resmi bir nitelik taşımayışına da vurgu yapıldı. AKP'de Mumcu'nun "Türkler 1000 Yıllık Yolculuk" sergisine katılmak üzere İngiltere'ye yaptığı ziyaretle ilgili basının bilgilendirilmesine karşın, İngiltere'den geçtiği ABD gezisiyle ilgili programının bildirilmemesi de konuşulan konular arasında yer aldı. 
     Partide açıkça olmasa da alttan alta Mumcu'nun ABD ziyareti kastedilerek, istifası sonrası açıklamalarında verdiği yeni siyasi oluşum mesajı için, "ABD icazeti de alındı. Yeni hareket hayırlı olsun" ifadeleri kullanıldı. 

ANKA 

     
</TEXT>
</DOC>
