<DOC>
<DOCNO> 301627 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy24.html </URL>
<DATE> 2004/12/28/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Yekta Güngör Özden 'Yargı bağımsız' diyecek kadar yalancı değilim 
</HEADLINE>
<TEXT>

     Eski Anayasa Mahkemesi Başkanı Yekta Güngör Özden, ''Türkiye, Atatürk'ün gerçekleştirdiği devrimler sayesinde AB'ye girebilecek seviyeye gelmiştir'' dedi. 
     Özden, Anadolu Üniversitesi'nde, ''AB Sürecinde Türkiye ve AB'nin Türkiye İçin Önemi'' konulu konferans verdi. 
     Özden, Türkiye'nin AB üyeliğini tartışmadan önce Atatürk ve O'nun kurduğu cumhuriyetin özelliklerinin iyi bilinmesi gerektiğini kaydetti. 
     AB üyeliği sürecinde Atatürk'ü her an özlemle andıklarını ifade eden Özden, şöyle konuştu 
     ''Atatürk, milletin olmadığı bir zamanda milletten bahsetmiştir. 'Egemenlik kayıtsız şartsız milletindir' diyerek egemenliği gökten yere indirmiştir. Atatürk, bugünkü toplum yapısıyla karşılaşsaydı savaşa girmezdi, girse bile savaşı kaybederdi. Toplumda çürüme, kişiliklerde bozulmalar meydana geldi. Atatürk, yabancılardan alacağımız nasihat olmadığını yıllar önce söyledi. Türkiye, Atatürk'ün gerçekleştirdiği devrimler sayesinde AB'ye girebilecek seviyeye gelmiştir.'' AB'nin, Türkiye'den, diğer aday ülkelerden istemediği şartları yerine getirmesini istediğini ifade eden Özden, ''Türkiye'de her şeyin mükemmel olduğunu söyleyemem. Yargının bağımsız olduğunu söyleyecek kadar yalancı değilim. Ancak hiçbir AB üyesi ülke, demokrasi ve insan hakları konusunda bizden iyi değil'' diye konuştu. 
     
</TEXT>
</DOC>
