<DOC>
<DOCNO> 301169 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/spor/axspo01.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
İsyan bayrağı hiç inmedi 
</HEADLINE>
<TEXT>


Teknik Direktör Vicente Del Bosque oylamasında 16 yöneticinin değil 3 yöneticinin dediği olunca, ilk kıvılcım yönetime düştü. Parma maçının ardından bu kıvılcım yangına dönüştü, istifalar ardı ardına patladı 

Üç büyüklerin seyir defteri 

Kanatları Kırık Kartal Bilal MEŞE - 2 


Yıldırım Demirören ve ekibinin önünde bir DUVAR gibiydi zaman... Transfer politikasını belirleyecek, gerekli alt yapıyı hazırlayacak süre yoktu. Sağda, solda ne kadar "fason" oyuncu varsa almak zorunda kaldılar. Tam tamına 11 yerli ve iki yabancıyla transferi noktaladılar. Yapılan transferlerde Okan Buruk, Ali Güneş camiada olumlu oy topladılar. Juanfran ve Tayfun Korkut hariç Del Bosque'nin ne fikri, ne de zikri vardı. 

Oyladılar, uygulamadılar 
Kartal'ın önce Ankaraspor yenilgisi, ardından da Parma'ya elenişi bardağı taşıran son damlalardı. Hele hele Ümraniye'de bir Del Bosque "oylaması" vardı ki, kokusu bugünlerde çıkmaya başlıyordu. Ankaraspor yenilgisi sonrası Ümraniye'deki Del Bosque "isyanına" sadece üç kişi katılmadı. Kıvanç Oktay, Reha Muhtar ve Kemal Gençer, İspanyol hocanın kalmasından yana oy kullandılar. Asiller ve de yedekler dahil toplam 19 yöneticinin yer aldığı "oylamada" Başkan Yıldırım Demirören'in de isyancıların yanında yer aldığı, ancak kesin tavrını ortaya koymadığı kulaktan kulağa dolaşıyor. Bazı yöneticiler, "O zaman neden oylama yapıldı Çoğunluk gönderilmesini istedi, karar yine sümen altı edildi. Çoğunluk karar alıyorsa, uygulanmalıydı" diyerek isyan bayrağını indirmediklerini belgeliyorlardı. 

Doğan çabası 
Yaklaşık dört saat süren toplantıda Del Bosque'nin yerine getirilecek hoca da belirlendi, adres Trabzonspor'u çalıştıran Ziya Doğan'dı. Ne var ki, Beşiktaş'ın UEFA Kupası'ndaki Bodo maçı buna en büyük engeldi. Demirören'in toplantıda, "Bodo maçını bekleyelim, daha sonra Ziya Doğan konusunda düğmeye basalım" görüşü benimsendi, isyan bastırıldı. Toplantı çıkışında yönetimin, Del Bosque'ye "destek" açıklamaları hiç de gerçeği yansıtmıyordu. Bir yanda "destek" diyorlar, diğer yandan Ziya Doğan'nın kulağına kar suyu kaçırıyorlar, el altından teklif götürüyorlardı. Demirören'in özel uçağı Ziya Doğan için havalimanında bekletiliyordu. Ama Beşiktaş'ın Trabzonspor ile aynı hafta oynayacak olması, iki yönetimi Ziya Doğan yüzünden karşı karşıya getiriyordu. Doğan gerginliği, Beşiktaş takımını da etkiliyor, Avni Aker Stadı'ndan mağlup ve eli boş dönüyordu. Bu kararlar, açıklamalar başkanlık koltuğuna oturan Yıldırım Demirören'in ne denli tecrübesiz olduğunun en büyük göstergesiydi. 

Üçlü komite 
Parma maçı sonrası Beşiktaş'taki fırtına, kasırgaya dönüştü. Reha Muhtar ve Hakan Kalkavan, Parma maçı sonrası gece geç saatlerde istifalarını verdiler. İsyan büyüyordu, istifacıları Adnan Demir ve Latif Ayaz izledi, Kemal Gençer "direkten" döndü. Kemal Gençer'i ikna etmek için, Yeniköy'de inanılmaz bir pres uygulandı. Bu presin temelinde de Gençer'in Basketbol Şubesi'ndeki başarılı yönetimi ön plandaydı. Diğer faktör ise yıpranmamış, rafine bir isim olmasıydı. Başkan Demirören'in İtalya'dan bir istifacıyı arayıp, "Sakın istifa etme... Şu anda İtalya'da, hoca olayını çözüyorum" sözleri ile bugün yaşananlar müthiş bir çelişki değil de, nedir 
Kıvanç Oktay'ın "Giden gider, kalan sağlar bizimdir" açıklaması dönme olasılığı bulunan istifacıları "çileden" çıkardı. Birçoğu, "Kulüpte alınan kararlardan hiç haberimiz yok. Çalışanlar bizden daha iyi biliyorlar, onlardan öğreniyoruz" diyerek, Demirören - Oktay - Aksu üçlüsünü "tek adam" olmakla, kararları vermekle suçluyorlar. 

Taviz vermedi 
Başkan Demirören'in seçildiği günlerin devamında yapılan bir toplantıda, "Arkadaşlar transfer 24 saat yaşanan bir olaydır. Bunun gecesi, gündüzü olmaz. Kaldı ki transfer olayları gizli yapılır. Yapılacak her transferi yönetimde konuşmak doğru değil. Özellikle hoca ve transferler konusunda yetki istiyorum "dediği de Akaretler'den kulağımıza gelen bir başka gerçek. 
Şimdi, isyancılara ya da kapalı - kapılar ardında Demirören - Oktay - Aksu üçlüsünü suçlayan diğer yöneticilere sormak gerekir Madem yetki veriyorsunuz, niye ayağa kalkıyor, isyan ediyorsunuz 
Yöneticilerin diğer yakındığı bir konu ise sezon başından bu yana kötü giden futbol takımının yönetim kurulu toplantılarında tartışılmamasıydı. Bir yöneticinin, "Takımda yolunda gitmeyen birçok sorun var. Ne var ki takım, bir günün dışında hiç konuşulmadı, sorunlar hiç, ama hiç masaya yatırılmadı. Sadece bir gün gündeme geldi, o da Ümraniye'de Ankaraspor maçı sonrası Del Bosque oylamasında gerçekleşti, hepsi o kadar... Konuşan, tartışan sadece üç kişi... Kararları da onlar alıyorlar, bizim malesef alınan kararlardan haberimiz olmuyor" sözleri yönetimdeki kopukluğun en büyük belgesiydi. 
Başkan Demirören, Kıvanç Oktay ve Murat Aksu istifacılara öfkeliydiler... Bazı yöneticilerin, "Bir lidere inanıyorsunuz, onunla yola çıkıyorsunuz, sonra işinize gelmedi mi çekip gidiyorsunuz. Etik değil" yorumları Başkan Demirören'i kararlılığa itti, istifacılara Kemal Gençer hariç taviz vermedi. 

Ders verdiler 

YILDIRIM Demirören ve arkadaşları yedeklerden asilliğe çekilecek isimler için kura çekmeyi kararlaştırmışlardı. Ancak Murat Ürünsak ile İlhan Durusoy, "Önemli olan hizmet. Yedek, asil farketmez" diyerek yöneticilik dersi veriyorlar ve torbaya girmeyi reddediyorlardı. Bu çıkış da, asil olmak için yanıp tutuşan Süleyman Eren ile Bülent Deriş'e yarıyor, kura rafa kalkınca hayallerini gerçekleştiriyorlardı. 

Alkışlanacak adım 

DEMİRÖREN, seçim kitapçığında yer verdiği "Gerekirse şampiyonluklardan ve türlü başarıdan ödün verilebilir, ama değerlerden asla" sözünü de yerine getirdi. Başkan, sportif açıdan kara günlerin yaşandığı dönemde, nisan ayında kazma vurmayı düşündüğü Fulya İş Merkezi'ne, Efsane Başkan Süleyman Seba'nın adını vereceklerini açıklamasıyla alkışları topladı. 

Takım istemedi 

YÖNETİM tutarsız transfer politikasından ders almamıştı. Buna en son ve iyi örnek, İlhan Mansız'ı yuvaya döndürme çabalarıydı. Ümraniye'de sürekli sorun çıkaran, takımın huzurunu bozan, maçlarda kırmızı kartlarla boğuşan Mansız'ı "şartlı" olarak geri döndürme çabaları yönetimsel açıdan bir başka hataydı. Ancak birçok futbolcu "İyi futbolcu olmak başka, iyi insan olmak başka. Mansız hep bize zarar verdi" diye tepki verince, yönetim son anda yanlıştan döndü. 



Etekteki taşlar döküldü 

Ümraniye kampı, Beşiktaşlı yöneticilerin rahatsızlıklarını belirtmeleri için iyi bir fırsat oldu. Başta Futbol Şube Sorumlusu Kıvanç Oktay olmak üzere, Vicente Del Bosque eleştirildi 

ORHAN YILDIRIM 


'En sorunlu, futbol' 
BEŞİKTAŞ Yönetimi, Ümraniye Tesisleri'nde iki gün kamp yaptı, tüm idareciler perde arkasında yaptığı konuşmaları Başkan Yıldırım Demirören'e iletme imkanı buldu. Saatler boyu süren toplantılarda "Hedef adam", Asbaşkan ve Futbol Şube Sorumlusu Kıvanç Oktay'dı. Sinan Vardar'ın başını çektiği ekip, en sorunlu olan branşın futbol olduğunu, ancak yönetim toplantılarında bunun masaya bile getirilmediğini ifade etti. 

'Yönetim karar versin' 
OKTAY'IN iyiniyetinden şüphe etmediklerini belirten yöneticiler, bu yükün altından bir kişinin kalkamayacağını savundu. Transferin sadece Ahmet Bulut ve Ceylan Çalışkan adlı iki menajerle yapıldığına dikkat çeken Siyah - Beyazlılar, Sinan Engin'in de takımın yanında bulunmasını eleştirdi. Futbolla ilgili son kararı yönetimin vermesi gerektiğini vurgulayan idareciler, Del Bosque'ye Türk yardımcı gerektiğini söyledi. 

Fenerbahçe örneği 
İSPANYOL teknik adamın, bazı oyuncuları yanlış yerde oynattığı konusunda tartışma yaşanırken, Real Madrid'in alt yapısından gelen bir çalıştırıcının, Beşiktaş'ın gençleriyle hiç ilgilenmediği de tenkit edildi. Yöneticiler, bu konuda Fenerbahçe'nin örnek alınması gerektiğine dikkat çekip, "Genç ve geleceğe yönelik bir takım yaratalım" önerisini ortaya attı. Başkan Yıldırım Demirören bunları tek tek not aldı. 

Muhtar'ın yerine Ercan 
ELEŞTİRİLERDEN, Futbol Federasyonu'nda Beşiktaş'ı temsil eden Hasan Doğan da nasibini aldı. Murat Aksu'nun isteğiyle göreve gelen Doğan'ın bu işi başaramadığı ifade edildi. Siyah - Beyazlılar'ın bugün yapılacak yönetim kurulu toplantısında, Latif Ayaz'ın da istifasının kabul edileceği öğrenildi. Reha Muhtar'ın gitmesiyle boşalan basın sözcülüğü görevine de Fikret Ercan'ın getirileceği vurgulandı. 

2 milyon Euro zarara razılar 

KARTAL, John Carew için gelen teklifleri değerlendirmeye aldı. Siyah - Beyazlılar, 8 milyon Euro'ya malolan Norveçli golcü için 6 milyon Euro fiyat biçti. Bu parayı veren kulübe satılacak olan Carew'in de ayrılmaya sıcak baktığı ifade edildi. Öte yandan Barcelona, Beşiktaş'ın baş belası oldu. Katalanlar'ın, Kartal'ın ilgilendiği Panathinaikoslu Basinas'a da teklif yaptığı öğrenildi. 

Yeni yardımcı Güveneroğlu 

SİYAH - Beyazlılar'da beklenen oldu, Teknik Direktör Vicente del Bosque'nin yanına bir Türk yardımcı görevlendirildi. Türkiye'yi ve ligi yeteri kadar tanımadığı konusunda eleştirilen İspanyol hoca, artık Ulvi Güveneroğlu ile birlikte çalışacak. Trabzonspor'da Samet Aybaba'nın yardımcılığını yapan Güveneroğlu, futbolcu olarak uzun süre Beşiktaş formasını giymişti. 

Toraman'a gece hayatı uyarısı 

İBRAHİM Toraman, yönetim tarafından son kez uyarıldı. Gece hayatına dikkat etmediği gerekçesiyle daha önce ikaz edilen genç futbolcunun kulağını çeken Siyah - Beyazlılar, "Bosque performansından memnun değil. Özel yaşamına çeki düzen ver. Aksi taktirde durumunu gözden geçireceğiz" dedi. İbrahim'in ise özür dileyerek söz verdiği, ağlamaklı bir şekilde ayrıldığı öğrenildi. 


</TEXT>
</DOC>
