<DOC>
<DOCNO> 313344 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/spor/spo03.html </URL>
<DATE> 2005/02/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazan kaynıyor 
</HEADLINE>
<TEXT>


Galatasaray'da Hagi ile taraftarlar arasındaki tansiyon düşmezken, futbolcular da Rize maçı öncesi alacaklarının ödenmesi için yönetimin kapısını çalacak 

HALİL ÖZER 


Kızgınlık sürüyor 
GALATASARAY zirve yarışında Fenerbahçe ile arasındaki puan farkını ikiye indirmesine rağmen, Teknik Direktör Hagi konusunda camia ikiye bölündü. Gaziantepspor maçının başında bir grup taraftarın, "I love you Hagi" diye bağırmak isteyenleri susmaları için davul tokmakları ile uyarmaları ortalığı karıştırdı. Hagi'ye kızgın olan taraftarların, Rumen çalıştırıcının kendilerinden de özür dilemesi gerektiğini düşündükleri öğrenildi. 

Büyük tepki topladı 
CİM - Bom'a ait taraftar siteleri kapalı tribünde meydana gelen bu olay ile çalkalanırken, bazı grupların Kocaeli'de yaşanan gelişmelerden dolayı Hagi'ye çok kızgın olduğu belirtiliyor. Bu taraftarlar Hagi'nin maç sonunda "manipule edildiler" sözünden rahatsızlık duydukları, kendilerine açıkça "para karşılığı bağırdılar" yakıştırmasının yapıldığını iddia ettiler. Hagi'nin, "Bu taraftarı niye susturmuyorsunuz" diye polisle tartışması da tepki topladı. 

'Bu böyle gitmez' 
SARI - Kırmızılı oyuncular da, Çaykur Rizespor maçı öncesinde kendilerine söz verilen birikmiş alacaklarının ödenmesi için yeniden yönetimin kapısını çalmaya hazırlanıyor. Futbolcuların, "Bize iki maçı kazanın paralarınızı alın demişlerdi. Ama h l ses yok. Bu böyle gitmez. 7 milyon doların hemen verilmesi için ortak hareket etmeliyiz" şeklinde dert yandıkları ve bu konuda eylem hazırlığı içinde oldukları kaydedildi. 

Biraz da basketbol 

Salonda çalıştılar 
ÇAYKUR Rizespor maçının hazırlıklarına dün başlayan Galatasaray, haftanın ilk antrenmanına milli takımlara giden oyuncular nedeniyle 10 eksikle çıktı. Florya Metin Oktay Tesisleri'nde Hagi yönetiminde gerçekleştirilen çalışma, sahaların karla kaplı olması nedeniyle salonda yapıldı. Futbolcular idmanda ısınma ve kondisyon çalışmasının ardından basketbol oynadılar. 

Divan ertelendi 
CİM - Bom'da, A Milli Takım'da bulunan Bülent, Necati ve Cihan, Ümit Milli Takım'a giden Fevzi ile Sabri, ülke milli takımlarında olan Song, Tomas ve Hakan Yakın'ın yanı sıra, sakatlığı devam eden Hasan Şaş ile İzmir'den hava koşulları nedeniyle dönemeyen Hasan Kabze idmana katılamadı. Bu arada yarın yapılması gereken Divan Kurulu toplantısı bir hafta ertelendi. 

40. yaş şerefine 

GALATASARAY teknik direktörü Hagi 40. yaş gününü Profesyonel Futbol Şubesi'yle birlikte kutladı. Tike Restoran'daki kutlamaya Sarı - Kırmızılı futbolcular, Başkan Yardımcısı Turgay Kıran, Futbol Şubesi Sorumlusu Fatih Gökşen ve yönetici Niyazi Yelkencioğlu da katıldı. 


</TEXT>
</DOC>
