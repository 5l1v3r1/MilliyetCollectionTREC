<DOC>
<DOCNO> 333100 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur58.html </URL>
<DATE> 2005/04/13/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Linçten kurtulan Zeynep E Halkın olumlu duygularını kullandılar 
</HEADLINE>
<TEXT>

     Trabzon'da, 6 Nisan günü bildiri dağıtırken vatandaşlar tarafından dövülen ve çıkarıldıkları nöbetçi mahkemece ''toplumda infial yaratmak'' suçundan tutuklanan 5 kişiden biri olan Zeynep E, ''Bu olaylar olsa olsa birkaç kişinin, halkın olumlu duygularını kullanarak yapmış olduğu provokasyondur'' dedi. 
     Tutuklamaya yapılan itirazın ardından bugün tahliye edilen Zeynep E, Nurgül A, Emre B. ile birlikte İnsan Hakları Derneği Trabzon Şubesi'nde basın toplantısı düzenledi. 
     Zeynep E, F tipi cezaevlerindeki tecrit ile ilgili bildiri dağıtırken saldırıya uğradıklarını belirterek, ''İnsanlar neye, niçin saldırdıklarını bilmeden, bize saldırdılar'' diye konuştu. 
     Olaylarda halkın etkisinin fazla olmadığını ifade eden Zeynep E, şunları kaydetti 
     ''Bu olay olsa olsa birkaç kişinin halkın olumlu duygularını kullanarak yapmış olduğu provokasyondur. Halkımızın böyle bir şeyi onaylayacağını düşünmüyorum. Halkın geleneğinde linç etme diye bir şey yok. Bu olayı halkımızla alakalı görmüyoruz. Olay 3-5 kişinin ortaya koyduğu linç etme, kabadayılıktır. Biz bayrak yakmadık. Bizlerin bayrak yaktığına dair haberler duyduk.'' Zeynep E, cezaevine girer girmez dayak yemeye başladıklarını ve insan onurunu aşağılayan aramalardan geçirildiklerini ileri sürdü. 
     TBMM İnsan Hakları İnceleme Komisyonu üyelerine, böyle olayların çıkacağını tahmin etmediklerini söylediklerini ifade eden Zeynep E, '' Böyle olayların çıkacağını bilseydik o gün bülten dağıtmazdık dedik ama bu, bülten dağıtmak yanlıştır anlamına gelmez. Bundan sonra da gerçekleri ömrümüz oldukça anlatmaya çalışacağız'' dedi. 
     Zeynep E, yıllardır Trabzon'da bülten dağıttıklarını fakat ilk defa böyle bir şey ile karşılaştıklarını da sözlerine ekledi. 
     
</TEXT>
</DOC>
