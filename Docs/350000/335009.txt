<DOC>
<DOCNO> 335009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/siy07.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Koç 100 kişi daha var 
</HEADLINE>
<TEXT>


SALİHA ÇOLAK Ankara 


Başbakan Recep Tayyip Erdoğan'ın, Ağrı Milletvekili Cemal Kaya'nın istifa kararını, "Onurlu bir davranış" diye nitelendirmesi üzerine CHP, Erdoğan hakkındaki bir fezlekeyi gündeme getirmeye hazırlanıyor. CHP'li Atilla Kart, bugün Erdoğan hakkında İSKİ'nin 15 taşınmazının Su Vakfı'na kiralanmasında görevini kötüye kullandığı gerekçesiyle, Veysel Eroğlu, Zeki Sayın ve Ali Müfit Gürtuna ile birlikte yargılanması istenen fezlekeyi, Genel Kurul'da tartışmaya açacaklarını söyledi. Kart, "Başbakan samimi ve tutarlıysa hiç tereddüt etmeden Anayasa'ya göre, seçilme engeli teşkil eden yüz kızartıcı suçlamalara ilişkin yaklaşık 100 milletvekili hakkındaki dosyaların önünü açsın" dedi. 
CHP Grup Başkan Vekili Haluk Koç da, "Erdoğan, istifayı tanımlarken söylediği ifadelere kendisi de uysun. Dokunulmazlığının kaldırılmaması için direnen AKP'lilere, bu durumda Başbakanın ifadesiyle hangi tanımlama uygun görülüyor" değerlendirmesini yaptı. 



</TEXT>
</DOC>
