<DOC>
<DOCNO> 347047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/spor/spo03.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Mondi bilmecesi 
</HEADLINE>
<TEXT>


Galatasaray'ın Kolombiyalı kalecisi, milli takım kampı için dün Türkiye'den ayrılırken, yine kafa karıştıran açıklamalar yaptı. Mondragon, "İngiltere ve İtalya'dan teklifler aldım. Her şey iki hafta içinde belli olur" dedi 

EROL DEMİRKOL 


Denizlispor karşılaşmasının ardından "Galatasaray'dan ayrılabilirim" mesajı vererek, camiada bomba etkisi yaratan Mondragon, yanlış anlaşıldığını iddia ettiği açıklamalarını dün de tekrarladı. Kolombiya Milli Takım kampına katılabilmek için Türkiye'den ayrılan tecrübeli kaleci havaalanında yine kafaları karıştıracak ifadeler kullandı. 
İngiltere ve İtalya'dan teklifler aldığını dile getiren Mondragon, bu gelişmeleri Başkan Özhan Canaydın'a bildirdiğini ve kesin durumunun iki hafta için netleşeceğini dile getirdi. Galatasaray'ın tecrübeli kalecisi, "Dürüst olmak zorundayım. İki yıllık daha sözleşmem var. Ayrılıp ayrılmayacağımın kararını kendim veremem. Önemli teklifler aldım ve bu 15 gün içinde netlik kazanacak" diye konuştu. 

10 milyon 'lık engel 
4 yıldır Galatasaray'da oynadığını ve Türkiye'de bulunmaktan keyif aldığını açıklayan Mondragon, "Şampiyonlar Ligi'nde oynamak için ayrılacağım yolundaki söylentilere katılmıyorum. Biz geçtiğimiz sezon da Şampiyonlar Ligi'ne katılmamıştık. Böyle bir olay söz konusu olamaz" yorumunu yaptı. 
Futbol Şube Sorumluları'ndan Fatih Gökşen ise Mondragon'un ayrılabilmesi için önceden belirlenen bonservis ücretini ödemek zorunda olduğunu söyledi. Rakamın 10 milyon dolar olduğu iddia edildi. 
Bu arada Mondragon'un yolculuk öncesinde tesislerde çalışan personele 35 milyar lira harçlık dağıttığı öğrenildi. 

Ersen Martin atağı 

Sarı-Kırmızılılar, Beşiktaş'ın listesinde yer alan yıldız golcü ile bugün masaya oturacak. Yöneticiler, Konyaspor'dan Altan ve İstanbulspor'dan Sertan ile de anlaşmaya vardı 

Galatasaray'da transfer harekatı hızlı başladı. Sarı - Kırmızılılar, ezeli rakipleri Beşiktaş'ın da istediği Ersen Martin'i yakın markaja aldı. Transfer Komitesi'nin, yıldız futbolcuyla bugün bir araya geleceği öğrenildi. 
Galatasaray, Konyaspor'un tecrübeli yıldızı Altan ile de anlaşma sağladı. Golcü futbolcunun 1 Haziran'da sözleşme imzalayacağı öğrenildi. Ayrıca İstanbulspor'un defans oyuncusu Sertan ile de el sıkışıldı. Fahri Tantan için Çaykur Rizespor'un 2.5 milyon Euro istemesi üzerine geri adım atıldı. 

Baba Gürsoy oğluna devretti 

Ergun Gürsoy'un futbol içinde görev almayacağını açıklamasının ardından yerine geçecek isim belli oldu. Gürsoy'un görevlerini yönetimde yer alan oğlu Ali Gürsoy'a devrettiği, Başkan Özhan Canaydın'ın da buna onay verdiği bildirildi. Oğul Gürsoy takım ile yönetim arasında köprü olacak. 

Toppmöller de sırada 

Galatasaray, dün Almanya'da pazarlık masasına oturduğu Belçikalı Gerets'de pürüz çıkması halinde, rotayı B.Leverkusen'in eski hocasına çevirecek 

ERHAN TELLİ 

Sarı - Kırmızılılar, Teknik Direktör Hagi'nin istifasının ardından prensipte anlaşmaya vardığı Eric Gerets ile dün Almanya'da pazarlık masasına oturdu. Transferde tam yetkiyle donatılan Sportif Direktör Bülent Tulun'un, Gerets ile gece geç saatlere kadar baş başa görüştüğü, tecrübeli hoca ile hemen hemen anlaşma noktasına gelindiği bildirildi. Buna rağmen Sarı - Kırmızılılar'ın herhangi bir aksiliğe karşı tedbir alarak, Bayern Leverkusen'in eski hocası Toppmöller ile de temasa geçtiği öğrenildi. Ünlü Alman hocaya haber gönderen yönetimin, Le Guen için de umutlarını devam ettirdiği vurgulandı. 
Tulun'un bugün Gerets ile son bir kez daha görüşeceği, anlaşma kesinleşirse resmi sözleşmenin ardından Belçikalı hocanın İstanbul'a getirileceği ifade edildi. Galatasaray'dan yaklaşık 1.2 milyon Euro talep eden Gerets'in, Belçika'dan tanıdığı isimlerden bir ya da ikisini de transfer etmek istediği kaydedildi. Bu durumda öncelikle maliyeti oldukça yüksek olan Conceiçao'nun sözleşmesinin fesh edilmesi düşünülüyor. 

Yıllık kazancı servet kadar 

Başkan Özhan Canaydın'ın transferi için uğraş verdiği Milan'lı Rui Costa'nın yıllık 4 milyon dolar kazanması Galatasaray'a geri adım attırdı. Sarı - Kırmızılılar'ın, ağır şartlara rağmen İtalyan kulübünden futbolcunun bir yıllık kiralık ücretinin belirlenmesini istediği öğrenildi. Uygun bir rakamın bildirilmesi durumunda Rui Costa ile görüşmeler başlayacak. 


</TEXT>
</DOC>
