<DOC>
<DOCNO> 344965 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/sondun15.html </URL>
<DATE> 2005/05/23/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Le Figaro Baş örtüsü Türk toplumunu bölüyor 
</HEADLINE>
<TEXT>

     Dış basında, türban konusunun Türk toplumunu böldüğü yorumu yapıldı. Le Figaro gazetesi, AİHM’in Abdullah Öcalan hakkındaki kararının milliyetçiler ve askerleri çok sinirlendirdiğini belirtirken, "Buna karşılık durum hükümet tarafından belirli bir soğukkanlılıkla karşılandı. Ancak başörtüsüne gelince durum tamamen terse dönebilir ve hükümet çok daha az net bir anlayış yeteneği gösterebilir" diye yazdı. 
     Fransa’nın önde gelen gazetelerinden Le Figaro, Marie Michele Martinet imzalı İstanbul kaynaklı haberinde Türkiye’deki türban tartışmasını değerlendirdi. 
     "Baş örtüsü daima Türk toplumunu bölüyor" başlığını kullanan Le Figaro, türbanlı öğrenci Leyla Şahin’in Avrupa İnsan Hakları Mahkemesi AİHM Büyük Daire’de görülen davası üzerinde durdu. 
     AİHM’in bir haftadan daha az bir süre içinde Türkiye Cumhuriyeti’nin başlıca temellerini ingilendiren iki dosya konusunda hakem rolü oynaması istendiği belirtilen haberde şöyle denildi 
     "Önceki hafta Kürt ayrılıkçı şefi Abdullah Öcalan hakkında verilen daha adil bir yargılanma süreci lehindeki karar, milliyetçileri ve askerleri çok sinirlendirdi. Buna karşılık hükümet tarafından belirli bir soğukkanlılıkla karşılandı. Ancak baş örtüsüne gelince durum tamamen terse dönebilir ve hükümet çok daha az net bir anlayış yeteneğini gösterebilir." Le Figaro, bazı Türk bakanların eşlerinin türbanlı olduğunu belirterek "Dışişleri Bakanının eşi Hayrünnisa Gül, Leyla Şahin’in örneğini izleyerek Strazburg’daki mahkemede prosedürü başlattı, ancak sonunda projesinden vazgeçti" diye yazdı. 
     Başbakan Recep Tayyip Erdoğan’ın üniversitede türban yasağının kaldırılması yolundaki angajmanını sürekli tekrarladığını, onun girişimiyle TBMM’nin geçen Şubat ayında "sakal ve türban" nedeniyle üniversitelerden uzaklaştırılan 500 bin öğrenciye ilişkin bir af kabul ettiğini belirten gazete, bu affın köktendinciler tarafından "küçük bir zafer" olarak algılandığını kaydetti. Gazete, türban yasağının kaldırılması için Ankara’da düzenlenen bir gösteriye birkaç bin kişinin katıldığına dikkat çekti. 
     Buna karşın, AİHM’in türban konusunda Türkiye’deki mevcut yasal uygulamaya karşı bir karar vermesi olasılığının düşük olduğunu belirten gazete, AİHM’in daha önce türbansız fotoğraf vermeyi reddettiği için diplomasını alamayan bir Türk öğrencisinin başvurusunu reddettiğini anımsattı. 
     Le Figaro, AİHM’in Leyla Şahin’in başvurusunu reddederken "laiklik ilkelerinin bireyleri, dış baskıları ve tüm topluma kendi dini sembollerini empoze etmeye çalışanlara karşı koruduğu gibi değerlendirilebileceği görüşünü dile getirdiğini anımsattı. 
     
</TEXT>
</DOC>
