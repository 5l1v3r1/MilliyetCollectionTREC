<DOC>
<DOCNO> 311908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/spo15.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Kıskananlar çatlasın 

ANKARASPOR Onursal Başkanı Melih Gökçek, transferler için nereden para bulunduğu yolundaki soruya, "Bizi kıskanlar bu konuyu gündeme getiriyor. Daha çok para bulacağız, daha büyük transferler yapacağız " dedi. Gökçek, "Bizim 20 katımız parayı kulüplerine harcayan Gaziantep Büyükşehir Belediye eski Başkanı Celal Doğan ile İzmit Büyükşehir Belediye eski Başkanı Sefa Sirmen'e bugüne kadar bu konuda hiç soru sorulmadı" diye tepki gösterdi. 

Kayseri'ye yeni stat 

KAYSERİ Büyükşehir Belediyesi, Atatürk Stadı'nın kendilerine verilmesi durumunda 30 bin kişilik modern bir stat yapabilecekleri önerisini getirdi. Belediye Başkanı Mehmet Özhaseki, Gençlik ve Spor Genel Müdürlüğü yetkilileriyle yaptıkları görüşmelerden olumlu sonuç aldıklarını belirtti. 

Süleymanou evraka takıldı 

İSTANBULSPOR'UN iki yeni transferi Kasamba Musassa ile Bülent Karaman, yeni takımlarıyla birlikte ilk antrenmanlarına çıktı. Kiralanan Serdar Özkan ise A Genç Milli Takım kampında olduğu için çalışmada yer alamadı. Beşiktaş'ın denediği Süleymanou ile ara transferin son gününde 2.5 yıllığına anlaşan Sarı - Siyahlılar, evraklarını yetiştiremediği için bu oyuncuyu transfer edemedi. 

Biletlere çip konacak 

ALMANYA'DA düzenlenecek 2006 Dünya Kupası için satışa çıkan biletlerin çip sistemiyle donatılacağı açıklandı. Sahtecilik ve karaborsaya karşı güvenli olacak bu sistem, stadın iç güvenliği açısından da yarar sağlayacak. Holiganlar maçlardan uzak tutulacak ve çipler sayesinde güvenlik birimleri statta kimin nerede oturduğunu biliyor olacak. 

Kadınlara ücretsiz 

DENİZLİSPOR, kadın taraftarı tribüne çekebilmek için kampanya başlattı ve Sakaryaspor maçıyla birlikte ücretsiz izleyebileceklerini açıkladı. Küfürü önleyebilmek için yanında bayanla gelenlerin tek biletle maça gireceğini hatırlatan Futbol Şube Sorumlusu Turgut Dalaman, "Bu konuda da Türkiye'ye öncü olmak istiyoruz. Bir bilet alan erkek taraftarımızın kız kardeşi, kız arkadaşı ya da eşi ücretsiz stada girecek" diye konuştu. 

Fatura sekretere 

2004'ÜN son günü istifa haberiyle kamuoyunu şaşkına çeviren ancak daha sonra görevinin başında olduğunu açıklayan Futbol Federasyonu Asbaşkanı Şekip Mosturoğlu faturayı sekreter Fulya Akpınar'a kesti. Mosturoğlu, haberi basına sızdırdığı gerekçesiyle Akpınar'ın işine son verdi. 

Apak soyuldu 

ATİNA Olimpiyatları'nda bronz alan çekiççi Eşref Apak, kamp çalışmalarını yaptığı Antalya'da soyuldu. Hırsızlar, Belaruslu antrenör Konstantsin Astapkovich'in odasında bulunan Eşref Apak'a ait dizüstü bilgisayarı ve antrenöre ait cüzdandan 100 dolar ve 160 YTL alarak ortadan kayboldular. 

Kros mücadelesi 

İSTANBUL Büyükşehir Belediyesi Atletizm Takımı, İtalya'nın Mantova kentinde 5 Şubat'ta bu yıl 42.'si düzenlenecek Avrupa Şampiyon Kulüpler Kupası Kros Yarışması'nda mücadele edecek. Kafile 30 kulüple mücadele edeceği yarışma için bugün İtalya'ya gidecek. 

Gençler mağlup 

2005 Avrupa Şampiyonası hazırlıklarını sürdüren Genç Milli Erkek Basketbol Takımı, Abdi İpekçi Spor Salonu'nda yapılan hazırlık maçında Basketbol İkinci Ligi TB2L ekiplerinden Bahçeşehir Koleji'ne 62 - 59 yenildi. 


</TEXT>
</DOC>
