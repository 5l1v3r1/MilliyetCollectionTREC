<DOC>
<DOCNO> 339208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko33.html </URL>
<DATE> 2005/05/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Burgaz Rakı, yıllık hedefine 3 ayda ulaştı... 
</HEADLINE>
<TEXT>

     Burgaz Alkollü İçkiler Sanayi Ticaret A.Ş. Yönetim Kurulu Başkanı Oral Doğu, Türkiye’de toplam rakı tüketiminin 70 milyon litre civarında olduğunu belirterek, "Biz ilk yıl için bunun yüzde 10’unu hedeflemiştik. Bir yıl için hedeflediğimiz rakamlara 3 ayda ulaştık" dedi. 
     Oral Doğu, şirketin performansı ve hedeflerine ilişkin düzenlediği basın toplantısında, geçen yıl Lüleburgaz’da biten fabrikada üretime bu yılın Ocak ayında başladıklarını ve 4 aydır piyasada olduklarını hatırlattı. 
     Doğu, "1 aydır piyasayı ürünsüz bırakmak zorunda kaldık. Çünkü kapasitemiz dolmuştu. Üretim için Tütün Alkol Üst Kurulu’ndan kota alıyorsunuz. Aldığımız kotaları 3 ayda bitirince rakının dinlenmesi süresi nedeniyle de 1 ay üretim yapamadık" diye konuştu. 
     Geçen hafta itibariyle piyasaya kişiye özel 20 cl’lik yeni bir ürünle yeniden çıktıklarını anlatan Doğu, Türkiye’nin alkol tesisi sahibi ilk şirketi olduklarını ve rakiplerine karşı büyük avantajları bulunduğunu dile getirdi. 
     Doğu, şunları kaydetti 
     "Biz kendi kendimize ortaya çıkan bir şirketiz. Bu rakiplerimiz tarafından pek hoş karşılanmıyor. Büyük engellemelerle karşı karşıyayız. Şu anda bizim piyasada 20’ye yakın ürünümüz olabilirdi. 
     Ama satış izni alamadığımız için böyle. Meyveli votkalarımız hazır. 
     Bunlarla ilgili müracaatları yaptık. Fakat Tütün Alkol Üst Kurulu’ndan izin alamıyoruz. Bunlar ilk olacak, ilklerin düşmanı çok oluyor. 
     İzinleri almakta çok zorluk çekiyoruz. Bunun hiçbir mantıklı nedeni yok. Şu anda sadece rakı ve sade votkayla varız." 
     
     "LEZZET DIŞINDA HİÇBİR SİLAHIMIZ YOK" 
     Oral Doğu, lezzet dışında hiçbir silahları olmadığını belirterek, "Burgaz, gerçek bir başarı öyküsü. Sıfırdan Türkiye gibi alkolün tehlikeli bir madde gibi algılandığı bir ülkede hiçbir altyapınız, devlet tecrübeniz ve bürokratik çevreniz olmadan izin alıp, AK Parti gibi hükümetten izin alıp, bu fabrikaları kurmak, bugünlere getirmek kolay işler değil" diye konuştu. 
     Basın mensuplarının sorularını da yanıtlayan Doğu, şu anda Türkiye’de toplam rakı tüketiminin 70 milyon litre civarında olduğunu vurgulayarak, "Biz ilk yıl için bunun yüzde 10’unu hedeflemiştik. Bu hedefi bugünden yakaladık, bir yıl için hedeflediğimiz rakamlara 3 ayda ulaştık" dedi. 
     Lüleburgaz’daki fabrikalarının alkol, şişeleme ve nişasta olmak üzere 3 aşamalı olduğunu ve nişasta hariç maliyetinin 40 milyon dolar civarında bulunduğunu anlatan Doğu, nişasta fabrikalarının bittiğini ve deneme üretiminin bu ay başlayacağını bildirdi. 
     Bira pazarına girip girmeyecekleri yönündeki bir soru üzerine Doğu, Türkiye’de bira konseptinin çok farklı olduğunu ifade ederek, "Türkiye’de bira pazarı çok tehlikeli. Girerseniz yanarsınız. 
     Herkesin gireceği bir pazar değil" dedi. 
     İhracatlarının geçen ay başladığını anlatan Doğu, Orta Avrupa ihracatının Almanya’da distribütörlük anlaşması imzaladıkları bir şirketle gerçekleştirileceğini söyledi. 
     
     SAHTE RAKININ HEDEFLERE KATKISI OLDU 
     Oral Doğu, sahte rakının hedeflerine ulaşmada katkısı olduğunu, ancak bu olayın çıktığı günlerde hemen hemen kotalarının dolduğunu belirterek, "O yüzden biz pek yararlanamadık. En iyi yararlanan Efe oldu" dedi. 
     Burgaz şirketinin ortaklık yapısı hakkında bilgi verirken, yerli ve yabancılardan oluştuğunu belirten Doğu, 1 litrelik rakı için yaptıkları çalışmaları durdurduklarını, 50 cl’lik rakılarının çıkmak üzere olduğunu, restoran ve barlara yönelik ve daha ekonomik olan dökme rakı için de izin alamadıklarını söyledi. 
     Önümüzdeki yıl cin üreteceklerini anlatan Doğu, 1-1.5 yıl sonra viski üretimine başlayacaklarını, bunun altyapısının hazır olduğunu söyledi. 
     
     "ATA İSMİNİ BİR GECEDE DEĞİŞTİRMEK ZORUNDA KALDIK" 
     Rakının Türkiye’deki en büyük rakibinin şarap olduğunu vurgulayan Doğu, Burgaz adı konusunda da, "Atatürk’le bağdaştırıldığı için Ata ismini bir gecede değiştirmek zorunda kaldık. Ata Rakı duvara çarptı kaldı, apar topar Burgaz yaptık" dedi. 
     Bu yaz Rusya’ya votka ihracatı yapacaklarını belirten Doğu, "Rusya’ya votka satarsanız dünyanın her yerine votka satarsınız. Bu yüzden Rusya’ya girmek istiyoruz. Rusya’da para kazanmayı düşünmüyoruz, yeter ki Rusya pazarının yüzde 10’unu yakalayabilelim" diye konuştu. 
     Doğu, fabrikalarında günde 70 bin litre içki üretilebileceğini ifade ederek, izinlerin neden engellendiğine ilişkin bir soru üzerine de, "İzinlerin engellenmesinde kimin menfaati var. Böyle bakarsanız çıkar. Tekel’in ihalesini alan şirket de rakip olduğuna göre..." dedi. 
     Burgaz Alkollü İçkiler Sanayi Ticaret A.Ş. Pazarlama Direktörü Ece Köprek de, ilk ihracatlarını İstanblue votkası ile Almanya’ya gerçekleştirdiklerini, bundan sonraki ihracat hedeflerinin Türk cumhuriyetleri, Rusya ve ABD olduğunu bildirdi. 
     Köprek, ürünlerinin içeriği ve ambalajı ile taklit edilemeyeceğini söyledi. 
     
</TEXT>
</DOC>
