<DOC>
<DOCNO> 317796 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/yazar/pulur.html </URL>
<DATE> 2005/02/23/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Fenerbahçeli futbolcular... 
</HEADLINE>
<TEXT>


BU olayın gazetelerin spor sayfalarında kalmasına gönlümüz razı olmadı, bu davranış sadece futbolla ilgili değildi... 
Topluma örnek bir davranıştı bu 
Fenerbahçe'nin, İspanyol takımı Zaragoza'ya yenildiği maçta bir grup Fener taraftarı, iyi oynamayan, pasları yerini bulmayan Selçuk'u yuhaladı. 
Ayıp etti 

HERKES, her zaman, her yerde ayıp edebilir, ama her ayıbın da telafisi vardır. 

İKİ gün sonra Fenerbahçe'nin Kayseri'yle maçı vardı, Selçuk takımda yoktu ama, tribündeki kocaman afişte adı yazılıydı... 
Taraftar ayıbının özrünü diliyordu. 

MAÇ başladı, kaptan Ümit Özat uzaktan bir şutla ilk golü attı, arkadaşları ona doğru koşarken, o eliyle çekilin diyor ve yedek kulübesini gösteriyordu, bütün futbolcular oraya koştular ve Selçuk'a sarıldılar. 
Fenerbahçe gol attıkça bu tekrarlandı, maç 7-0 bitti... 

İŞTE Fenerbahçeli futbolcuların ve taraftarların bu davranışını sadece futbol sahasına kapatamayız. 
Bu, topluma örnek bir davranıştır. 
"Düşene vurmanın" meziyet sayıldığı bir toplumda, bu örnek bir tepkidir. 

İNSANLARI kaybetmek çok kolaydır, ama kazanmak... 
Eğer pazar günü Fenerbahçe taraftarı, tribüne afiş asacağına yine Selçuk'u yuhalasaydı, futbolcu arkadaşları ona sahip çıkacaklarına itip kaksalardı, ne olurdu 

SELÇUK yıkılmaz mıydı 
Fenerbahçe seyircisinin böyle örnekleri vardır. 
Çok iyi hatırlarız, Lefter'in de, Can'ın da hatırlaması lazım. 
Bir hafta önce dökülen Fenerbahçe takımı, bir hafta sonra "döktürünce", tribünler özür diliyordu 
"Geçen hafta şaka yaptık " 

PAZAR günkü maçta Fenerbahçe taraftarları ve futbolcuları Türklere yakıştırılan bir fıkrayı da tekzip ettiler. 
Bir turizm şirketi "Cehennem Turu" düzenlemiş, turistler cehennemi dolaşmışlar sıra "Kazan Dairesi"ne gelmiş. Her kazanın üzerinde milletin adı yazılı Alman, İngiliz, Fransız Amerikalı gibi... Fokur fokur katran kaynayan kazanlarda, o milletin günahk rları yanıyor, kazanların başında da birer zebani var, kazandan kaçmak isteyen günahk rı bir tekmeyle içeri atıyor. 
Sıra Türklerin kaynadığı kazana gelmiş, kazanın başında zebani yok, merak etmişler 
"Niçin Türklerin kazanının başında zebani yok " 
"Gerek yok " demişler 
"Kazandan kaçmak isteyeni, kazanın içindeki Türkler, bacaklarını tutup içeri çekerler." 

KISSADAN hisse... 
Demek Türklerin hepsi de böyle değil, içlerinde Fenerbahçeli futbolcular gibi olanlar da var, hiç kuşkusuz Galatasaraylılar, Beşiktaşlılar, Trabzonlular olduğu gibi... 

DÜZELTME- Dünkü yazımızda önemli bir isim karışıklığı olmuştur. "Mahmut Esat Bozkurt devri kapandı" diyen Yargıtay Başkanı Osman Aslan değil, Yargıtay Başvekili ve Yargıtay Ceza Genel Kurulu Başkanı Osman Şirin'dir. Düzeltiriz. H. P. 



</TEXT>
</DOC>
