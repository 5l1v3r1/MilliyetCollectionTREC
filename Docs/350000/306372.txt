<DOC>
<DOCNO> 306372 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/yazar/uras.html </URL>
<DATE> 2005/01/14/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
TÜSİAD politikayı sevdi ekonomiyi unuttu 
</HEADLINE>
<TEXT>


TÜSİAD'ın her yıl ocak ayında yapılan genel kurul toplantılarında, derneğin yöneticileri, üyeleri, kendi açılarından ekonomide olan biteni değerlendirir, işlerin nasıl gittiğini açıklar, işlerin daha iyi olması için alınması gerekli tedbirleri sıralardı. 
TÜSİAD'ın 35'inci genel kurul toplantısı dün yapıldı. Toplantıda bu yıl derneğin yöneticileri de üyeleri de ekonomiden söz etmedi... 
Acaba neden 1 Belki, TÜSİAD'cılara göre işler çok çok iyi... Ekonominin konuşacak yanı kalmadı. 2 Belki, TÜSİAD'cılar ekonomi üzerine görüş açıklamaktan çekiniyor... Hükümeti gücendirmekten korkuyor... 3 Belki, TÜSİAD'cılar ekonomiyle uğraşmaktan bıktı... Kendilerine başka uğraşı alanları buldu. 
Genel kurulda konuşan Yönetim Kurulu Başkanı Ömer Sabancı, AB'ye hazırlık sürecinden, yapısal reformlardan, başkanlık sisteminden söz etti. Seçim sisteminin nasıl olması gerektiğini anlattı. O kadar... Yatırım, üretim gibi konulara girmedi. 
Yüksek İstişare Kurulu Başkanı Muharrem Kayhan ise konuşmasında, TÜSİAD'ın çalışmalarının "demokrasi ve insan haklarına saygı, devletin asli görevlerine odaklanmasının temini, demokratik sivil toplum, laik hukuk devleti, piyasa ekonomisinin hukuksal ve kurumsal altyapısının oluşturulması, iş ahlakı ilkeleri, uluslararası entegrasyon, AB'ye katılım" gibi konularda yoğunlaşmaya başladığına işaret etti. 
Demek ki, derneğin kendine biçtiği "misyon"un sınırları genişleyince "ekonomiyatırım, üretim, istihdam" gibi ana konular unutuluyor. 

Yatırımın lafı yok 
Demokrasi, insan hakları seçim sistemi, hukuki ve kurumsal altyapı, AB'ye üyelik müzakereleri gibi konular tabii ki önemli... Ama yatırım da önemli... İstihdam da önemli... Üretim çok çok önemli... 
TÜSİAD'ın üyeleri bu ülkedeki büyük iş gruplarının temsilcileridir... Bunların esas işi politika yapmak değildir... Esas işleri, yatırım yapmak, üretim yapmak, istihdam yapmaktır... Tabii ki esas işlerini yaptıktan sonra vakitleri kalırsa, sorumlu birer vatandaş olarak, politikayla igileneceklerdir... Ama esas işlerini, ekonomiyi bırakarak, politikaya dalarlarsa, bu ülkede ekonomi ne olur TÜSİAD'cılar yatırımları hızlandırmak, üretimi artırmak gibi konularla uğraşacak yerde, kamu kuruluşlarının, başka sivil toplum kuruluşlarının görevi olan konuların hepsinde bir şeyler yapma arayışına girerlerse ekonomiye kim sahip çıkacaktır Bizim işadamlarımız ve genelde TÜSİAD'da yönetim sorumluluğuna soyunanlar politikadan pek hoşlanıyor. Ekonomiyi kolaylıkla ikinci plana atabiliyor. 
Türkiye'de ekonomide şu günlerde önemli gelişmeler var Enflasyon iniyor. Faizler ucuzluyor. Geçen yıl üretim arttı, ekonomi büyüdü. Ama istihdam sorunu devam ediyor. Türk lirası aşırı değerlendi. İhracatçı büyük çabalarla ve ucuz dövize rağmen ihracatı artırırken, ucuz döviz ithalatı patlatıyor. Ucuz ithalat yerli üretimi engelliyor. 

Dövize değinen yok 
Döviz açığının büyümesinin tehlike teşkil ettiği söyleniyor. Borç sorununu döndürmekten hükümet icraat için para bulamıyor. Altyapı eskidi. Ekonomik büyüklükte, dışa açık yatırımlar gündeme gelemiyor, tarımda çöküş var, ABD ekonomisinin durumu dünya ekonomisini sarsıyor. Çin rekabeti Türkiye için tehlike oluşturuyor. Paradan sıfır atıldı. YTL uygulaması başladı... Vergi sisteminde değişiklikler oluyor... IMF ile yeni bir anlaşmanın imzalanması bekleyişi var. Irak, Filistin ve İsrail'deki gelişmeler Türkiye için tehlike teşkil ediyor. Başbakan Rusya ile iyi ilişkiler kurmaya çabalıyor. Türk yatırımcılar ve müteahhitler yurtdışında yeni arayışlar içinde. Ağır bir bankacılık krizinin halkın sırtına yüklediği pahalı faturanın olumsuz etkileri devam ediyor. Bankacılık krizinin ortada kalan enkazının tasfiyesi ülke ekonomisi için önem taşıyan bazı kurum ve kuruluşların sahip değiştirmesine neden oluyor. Yabancılar yeni yatırım yapmak yerine mevcut kuruluşları satın alıyor, memur, işci, emekli ve çiftçi kesimi reel gelir artışından yararlanamadığından, mutsuz. Buna karşılık bu yıl büyük kuruluşlar için çok iyi geçti... 
TÜSİAD toplantısına giderken bu konularda TÜSİAD şemsiyesi altında toplanan büyük işadamlarımızın neler düşündüğünü öğrenmeyi bekliyordum... Bu konular hiç gündeme gelmedi... Halkımız için önem taşıyan bu konular acaba TÜSİAD üyeleri için önem taşımıyor mu ki 



</TEXT>
</DOC>
