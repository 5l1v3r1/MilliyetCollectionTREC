<DOC>
<DOCNO> 346102 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sonspo27.html </URL>
<DATE> 2005/05/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Galatasaray, Denizlispor maçı hazırlıklarına başladı 
</HEADLINE>
<TEXT>

     Galatasaray, Denizlispor ile oynayacağı lig maçının hazırlıklarını yaptığı antrenmanla sürdürdü. 
     Teknik direktör Gheorghe Hagi yönetiminde basına kapalı gerçekleştirilen antrenmana, sakatlıkları süren Ayhan ve Hasan Şaş’ın yanı sıra teknik heyetten izinli olarak İsviçre’ye giden kaleci Aykut’un da katılmadığı bildirildi. Antrenmanda 20 yaşaltı milli takımı kampına katılan Zafer Şakar ve Uğur Uçar da yer almazken, her iki ayağının alt arka adalesinde sakatlığı bulunan Hakan Şükür’ün ise antrenmanda takımdan ayrı olarak çalıştığı kaydedildi. 
     Kulüpten alınan bilgiye göre, yaklaşık bir saat süren antrenman, oldukça neşeli bir havada geçti. 
     Sarı-kırmızılı futbolcular, yarın saat 14.00’te öğle yemeğini takiben Denizlispor maçı için kampa girecekler. 
     Öte yandan kulüp başkanı Özhan Canaydın, 17 Yaşaltı Avrupa Şampiyonu olan milli takımda görev alan 6 Galatasaraylı genç futbolcuya GS Cafe’de düzenlenecek törenle plaket verecek. 
     
</TEXT>
</DOC>
