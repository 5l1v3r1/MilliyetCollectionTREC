<DOC>
<DOCNO> 337262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/yasam/ayas.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Şiddete uğrayan kadına 'koruma' 
</HEADLINE>
<TEXT>


Devlet Bakanı Akşit'in yeni genelgesine göre, şiddete uğrayan kadınlar, dayakçı kocaya karşı 'tanık koruma' usulü korunacak 

ABDULLAH KARAKUŞ Ankara 

Hükümet, şiddete uğradığı kişilerden kaçan ve izinin bulunmamasını isteyen kadınların sığındığı konukevlerinin gizli tutulması için harekete geçti. 
Kadın ve aileden sorumlu Devlet Bakanı Güldal Akşit'in, kadınların 'tanık korumaya' benzer şekilde gizlenmesini amaçlayan genelgesine göre, konukevlerinin kapısına tabela bile asılamayacak. Valilikler, Sosyal Hizmetler Çocuk Esirgeme Kurumu ve Kadının Statüsü Genel Müdürlüğü'ne gönderilen 13 maddelik genelgede, 'kadınlar, çocukları ve kuruluşta çalışan personelin can güvenliğinin sağlanabilmesi, şiddet uygulayan kişilerin iz sürmesi nedeniyle yaşanabilecek olumsuzlukların önlenmesi için, gizliliğin önemine' dikkat çekilen genelgedeki talimatlar şöyle 
Kadın konukevlerinin adres ve telefonları gizli tutulmalı.Kuruluş tabela asmamalı.Hizmet binasının yerinin belirlenmesine neden olabilecek, hiçbir tören, kutlama, etkinlik ve toplantı yapılmamalı. 

Kadın personel 
Kuruluş ziyaretçilere kapalı tutulmalı. Ziyaretçiler, sakınca görülmemesi halinde kadın konukevi dışında belirlenecek yerde kabul edilmeli.Halkı bilinçlendirmek için düzenlenecek eğitim seminerleri ve paneller, gizlilik ilkesi gözardı edilmeden, kuruluş binası dışında uygun görülecek mek nlarda gerçekleştirilmeli.Diğer kamu ve sivil toplum kuruluşlarıyla çalışmalar kuruluşun yeri ve adresi gizlenerek, binası kullanılmadan yapılmalı.Kuruluşlara doğrudan başvuru kabul edilmemeli, kadın gönderilmemeli. Müracaatlar, konukevinin bağlı bulunduğu müdürlük veya başvuru merkezlerinde değerlendirilmeli.Yerinin kolayca bulunmasını önlemek amacıyla, resmi yazışmalarda dahi ilçe ve mahalle adı belirtilmeden, sadece bulunduğu il adı yer almalı.Konukevinde görevlendirilecek personelin kadın olmasına özen gösterilmeli.Kadınlarla ilgili bilgi ve belgeler gizli tutulmalı. Dosyalar gizliliğe uygun olarak saklanmalı. 

Telefon da gizli 
Basın - yayın organlarının program ve çekim taleplerinde gizlilik ilkesi hiçe sayılmamalı. Tanıtımlar yer ve bina olarak değil, görevlendirilecek bir meslek elemanı tarafından ayrı ve uzak bir mek nda ve hizmetlere yönelik yapılmalı. Kadınları afişe edecek ve can güvenliklerini tehlikeye atabilecek görüntülerin çıkması önlenmeli.İlgili makam ve kurumların irtibat adresi, telefon ve faks numaralarını istemesi halinde, konukevlerinin bağlı bulunduğu valilik veya il sosyal hizmetler müdürlüklerinin adres, telefon ve faks numaraları verilmeli. 


</TEXT>
</DOC>
