<DOC>
<DOCNO> 322285 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur26.html </URL>
<DATE> 2005/03/09/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Acısına dayanamayıp yaralı ayak parmağını kesti... 
</HEADLINE>
<TEXT>

     Çanakkale'nin Biga İlçesi'nde, ayak parmağında yara oluşan kişi, acısından kurtulacağını düşünerek ayak parmağını kesti. 
     Edinilen bilgiye göre, ilçede yaşayan emekli Adil Akarsu'nun 60 yaklaşık 2 ay önce ayak parmağında yara oluştu. Tedavi için gittiği doktorların verdiği ilaçları kullanmasına karşın Akarsu'nun parmağındaki yara geçmedi. Acılarının dayanılmaz bir hal aldığı bildirilen Akarsu, son olarak evinde bulunan iskarpela ile parmağını kesti. 
     Olayı öğrenen yeğeni tarafından Biga Devlet Hastanesi Ortopedi Servisi'nde kaldırılan Akarsu, burada yapılan tedavisinin ardından taburcu edildi. 
     Uzun süredir büyük acı çektiğini belirten Akarsu, ''Bir çok doktora gittim. Yara için merhem ve ilaçlar kullandım, ancak acılarım bir türlü geçmek bilmedi. En sonunda evimde kullandığım iskarpela ile parmağımı kestim'' dedi. 
     Biga Devlet Hastanesi Başhekimi Sebahattin Uslu, böyle bir olayla ilk kez karşılaştığını belirterek, ''Hasta zamanında hastaneye getirilmeseydi, ayağı kangren olabilirdi. Bu çağda böyle bir davranış, akıl almıyor'' diye konuştu. 
     
</TEXT>
</DOC>
