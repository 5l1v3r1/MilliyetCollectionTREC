<DOC>
<DOCNO> 328009 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/spor/spo04.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Atay Aktuğ bombası 
</HEADLINE>
<TEXT>


Trabzon Başkanı'nın, Berlin'de "Fenerbahçe gibi masa başı oyunlarla şampiyon olmak istemiyoruz" sözleri ortalığı karıştırdı. Ancak Aktuğ daha sonra çark etti 


Bordo - Mavili kulübün Başkanı Atay Aktuğ'un, halka arz konusunda yatırımcıları bilgilendirmek için gittiği Almanya'da yaptığı açıklamalar şok etkisi yarattı. Aktuğ'un, Berlin'de "Şampiyonluğa ulaşmanın iki yolu vardır. Birincisi iyi bir takıma sahipseniz. İkincisi Fenerbahçe gibi, ancak bir takım masa başı oyunlarıyla kazanıp, büyük ekip olursunuz. Bize bu uymaz. Biz bileğimizin gücüyle şampiyon olmak istiyoruz" dediği bildirildi. Aktuğ, daha sonra sözlerinin yanlış anlaşıldığını savunup, "Ben takım iyi olmaz, ancak o zaman Aziz Yıldırım'ın dediği gibi, saha dışı oyunlarla şampiyon olursunuz açıklamasını yaptım" diyerek, bu ifadeleri yalanladı. 

Dudek ile pazarlık 

Trabzonspor Teknik Direktörü Şenol Güneş'in, Polonya Milli Takım kalecisi Dudek ile görüştüğü öğrenildi. Güneş'in, sezon sonunda Liverpool'dan ayrılmaya hazırlanan tecrübeli kaleciye, "Seninle çalışmak istiyoruz" dediği iddia edildi. Dudek ise sezon sonunda görüşmek üzere randevu verdi. Bu arada Zurawski, Bordo - Mavili formayı giymek istediğini açıkladı. 


</TEXT>
</DOC>
