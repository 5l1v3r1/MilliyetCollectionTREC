<DOC>
<DOCNO> 328448 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sondun21.html </URL>
<DATE> 2005/03/30/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Depremden 36 saat sonra sağ çıktı... 
</HEADLINE>
<TEXT>

     Endonezya'da önceki gün meydana gelen şiddetli depremden 36 saat sonra, bir kişinin enkazın altından sağ olarak çıkarıldığı bildirildi. 
     Depremin en çok vurduğu Nias adasında çöken 3 katlı bir binanın zemin katında olduğu tespit edilen 25 yaşındaki televizyon tamircisi Jansen Silalalahi'yi, bölgedeki yardım çalışmalarına katılan Fransız itfaiyecilerin kurtardığı kaydedildi. 
     Fransız ekibinin, bacakları bir motorsiklet ile dolap arasında sıkışan Silalalahi'yi kurtarmak için 4 saat mücadele verdiği, iş makinesi olmadığı için bir araç krikosuyla çalışmak zorunda kaldığı belirtildi. 
     Ekip üyeleri, Silalalahi'nin sağ buldukları ilk kişi olduğunu söylediler. 
     Enkazdan çıkarılırken yüzünde mutluluk ifadesi gözlenen Silalalahi'nin, Sumatra adasındaki bir hastaneye kaldırılacağı bildirildi. 
     
</TEXT>
</DOC>
