<DOC>
<DOCNO> 321103 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonyas02.html </URL>
<DATE> 2005/03/05/ </DATE>
<TIME> 08.40 </TIME>
<AUTHOR>  </AUTHOR>
<HEADLINE>
Pitt ve Aniston'a Oscarlı rol arkadaşları... 
</HEADLINE>
<TEXT>

     Evliliklerini bitirmeye karar veren Brad Pitt ile Jennifer Aniston'ın özel hayatlarında olmasa da kariyerlerinde şansı açıldı. Pitt, ''En İyi Yardımcı Kadın Oyuncu'' dalında ödül kazanan Cate Blanchett, Aniston ise 2 Oscarlı Meryl Streep ile kamera karşısına geçmeye hazırlanıyor. 
     Empire dergisinin internet sitesi ve Variety'nin haberlerine göre, Alejandro Gonzalet Inarritu'nun yeni filmi ''Babel'' için Pitt ve Blanchett görüşme masasına oturdu. 
     Paramount Pictures'ın çekmesi planlanan film, Fas, Tunus, Japonya ve Meksika'da geçen dört hikaye üzerine kurulu. Tatil yapmak üzere yola çıkan yeni evli bir çiftin trajik hikayesini anlatan filmin çekimleri oyuncularla anlaşmaya varılmasının ardından başlayacak. 
     Cate Blanchett, ''Göklerin Hakimi-The Aviator'' filminde efsane oyuncu Katherine Hepburn'ü canlandırmış ve bu rolüyle ''En İyi Yardımcı Kadın Oyuncu'' dalında Oscar ödülünü kucaklamıştı. 
     
     ANISTON VE STREEP AYNI FİLMDE 
     Bu arada, Pitt'in boşanmaya hazırlandığı eşi Jennifer Aniston'ın da kısmeti açıldı. 
     Yoğun programına yeni bir filmi daha ekleyen oyuncu, ''Wanted'' adlı yapımda 2 Oscarlı sinema efsanesi Meryl Streep ile kamera karşısına geçmeşe hazırlanıyor. 
     Uyuşturucu trafiğini yönlendirmekle suçlanan bir kadın polisin öyküsünü anlatan filmde Jennifer Aniston polisi, Streep ise onun hapishanedeki hücre arkadaşını canlandıracak. 
     Kim Wozencraft'ın öyküsünden beyazperdeye uyarlanan filmde siyasi suçlu Streep ile Aniston hapishaneden kaçmaya çalışacak ve macera böyle devam edecek. Filmin yönetmenliğini Sheldon Turner üstlenecek. 
     10 yıldır rol aldığı ''Friends'' dizisinin ekranlara veda etmesinin sinemaya ağırlık veren Aniston, son olarak ''Friends with Money'' adlı yapımda Francis McDormand ile kamera karşısına geçmişti. 
     
</TEXT>
</DOC>
