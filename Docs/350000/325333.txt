<DOC>
<DOCNO> 325333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sontur08.html </URL>
<DATE> 2005/03/20/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
16 yaşından küçükler evlenemez .. 
</HEADLINE>
<TEXT>

     Yargıtay, olağanüstü durumlarda ve önemli bir sebeple 16 yaşını dolduran erkek veya kadının evlenmesine izni verebileceğine işaret ederek, 16 yaşını doldurmayan kişilerin evlenmesine izin verilemeyeceğini vurguladı. 
     Karabük Sulh Hukuk Mahkemesi, bir evlenmeye izin davasını kabul etti ve hüküm, temyiz edilmeksizin kesinleşti. 
     Adalet Bakanlığı, bu kararın, sonuca etkili olmamak üzere kanun yararına bozulması istedi. 
     İstemi görüşen Yargıtay 2. Hukuk Dairesi, yerel mahkemenin kararını oybirliğiyle bozdu. 
     Kararda, öncelikle aile hukukundan doğan dava ve işlerin sulh hukuk mahkemesinde değil, aile mahkemesinde görülmesi gerektiği vurgulandı. 
     Mahkemenin, ''evlenmeye izin'' davalarında aile mahkemesinin görevli olduğunu dikkate alarak, resen dava dilekçesinin görev yönünden reddine karar vermesi gerektiği belirtilen kararda, esasa girilerek karar verilmesinin usul ve yasaya aykırı bulunduğu kaydedildi. 
     Türk Medeni Kanunu'nun, hakimin, olağanüstü durumlarda ve pek önemli bir sebeple 16 yaşını doldurmuş erkek veya kadının evlenmesine izni verebileceğini hüküm altına aldığı ifade edilen kararda, dosyada mevcut nüfus kaydından evlenmesine izin verilmesi istenilen 11 Eylül 1987 doğumlu kişinin, dava ve hüküm tarihinde 16 yaşını doldurmadığı belirtildi. 
     Kararda, ''Mahkemece, yasal şartın oluşmaması nedeniyle davanın reddine karar verilmesi gerekirken, 16 yaşını doldurmamış olan küçüğün evlenmesine izin verilmesi usul ve yasaya aykırıdır'' denildi. 
     Yargıtay 2. Hukuk Dairesi'nin kararı, Resmi Gazete'nin bugünkü sayısında yayımlandı. 
     
     Çocuk istemedikçe evlat edinilemez 

     Öte yandan, Yargıtay 2. Hukuk Dairesi, ayırt etme gücüne sahip küçüklerin, rızaları olmadıkça evlat edinilemeyeceklerine işaret etti. 
     Bir çift, davalıların velayeti altında bulunan 27 Ekim 1998 doğumlu Ömer Faruk Çiftçi'yi evlat edinmek için dava açtı. 
     Elazığ 2. Asliye Hukuk Mahkemesi, davayı kabul etti ve hüküm, temyiz edilmeksizin kesinleşti. 
     Adalet Bakanlığı, bu kararın, sonuca etkili olmamak üzere kanun yararına bozulması istedi. 
     Yargıtay 2. Hukuk Dairesi, yerel mahkemenin kararını oybirliğiyle bozdu. 
     2. Hukuk Dairesi'nin kararında, Türk Medeni Kanunu'na göre, ayırt etme gücüne sahip olan küçüğün, rızası olmadıkça evlat edinilemeyeceği belirtilerek, mahkemece, dava tarihinde 15 yaşında olan evlat edinilmek istenilen küçüğün rızası alınmaksızın davanın kabulüne karar verilmesinin usul ve yasaya aykırı olduğu kaydedildi. Türk Medeni Kanunu'nun, bir küçüğün evlat edinilmesini, evlat edinen tarafından bir yıl süreyle bakılmış ve eğitilmiş olması koşuluna bağladığı belirtilen kararda, evlat edinmeye ancak esaslı sayılan her türlü durum ve koşulların kapsamlı biçimde araştırılmasından, evlat edinen ile edinilenin dinlenmelerinden ve gerektiğinde uzmanların görüşünün alınmasından sonra karar verileceğine dikkat çekildi. 
     Araştırmanın özellikle evlat edinen ile edinilenin kişiliği ve sağlığı, karşılıklı ilişkileri, ekonomik durumları, evlat edinenin eğitme yeteneği, evlat edinmeye yönelten sebepler ve aile ilişkileri ile bakım ilişkilerindeki gelişmelerin açıklığa kavuşturulması gerektiği vurgulanan kararda, mahkemece, bu durumlar araştırılmadan eksik incelemeyle hüküm kurulduğu ifade edildi. 
     Kararda, hükmün bu gerekçelerle bozulduğu kaydedildi. 
     Yargıtay 2. Hukuk Dairesi'nin kararı, bugünkü Resmi Gazete'de yayımlandı. 
     
</TEXT>
</DOC>
