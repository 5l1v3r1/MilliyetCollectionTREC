<DOC>
<DOCNO> 321828 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/soneko31.html </URL>
<DATE> 2005/03/08/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Mey İçki Bayilerdeki 70'lik rakı satışları durmadı, dağıtımımız durdu 
</HEADLINE>
<TEXT>

     Tekel'in Alkollü İçkiler Bölümünü alan Mey İçki San. ve Tic. A.Ş'nin Eskişehir Bölge Distribütörü ESBAK A.Ş. Yönetim Kurulu Başkanı Canip İlhan Erol, sahte rakı olayları nedeniyle 70 cl'lik Yeni Rakı için dün alınan toplatma kararına ilişkin, ''Şu anda bayilerdeki 70'lik Yeni Rakı ürünlerinin satışı durdurulmadı, sadece bizim dağıtımımız durdu'' dedi. 
     Eskişehir Bakkallar ve Bayiler Odası Başkanı da olan Erol, yeni sarı kapaklı ürünlerin gelmesinin ardından raflardaki 70 cl'lik Yeni Rakı'ların bire bir değiştirileceğini belirterek, bu işlemin Mey A.Ş. tarafından 15 günde tamamlanacağını kaydetti. 
     Mey A.Ş'nin bu ayın 10'undan itibaren distribütörlere yönelik sevkıyata başlayacağını ifade eden Erol, şöyle konuştu ''Şu anda bayilerdeki 70'lik Yeni Rakı ürünlerinin satışı durdurulmadı, sadece depolamada yani bizim dağıtımımız durdu. Bayilere dağıtmıyoruz, piyasadaki 70'lik ürünler bitsin diye. Tüketici, güvendiği bayisinden 70'lik Yeni Rakı almaya devam ediyor.'' Erol, Eskişehir'de sahte rakı olayına şu ana kadar rastlanmadığına da değinerek, ''Bayilerimiz temizdir. Ancak, şimdi rakı reklamı yapmak yerinde olmaz. Kentte ayda 30-40 bin şişe Yeni Rakı satıyoruz. Eskişehir'in aylık 70'lik Yeni Rakı tüketimi de bu kadardır'' dedi. 
     Mey A.Ş. Eskişehir Bölge Distribütörü ESBAK A.Ş. Yönetim Kurulu Başkanı Canip İlhan Erol da, restoran işletmecilerinin sahte rakı olaylarının ardından 35'lik Yeni Rakı'ya yöneldiğini ifade ederek, restoranlara giden tüketicilerin rakıyı masaya kapağı kapalı olarak istemesinin daha güvenli olacağını sözlerine ekledi. 
     
</TEXT>
</DOC>
