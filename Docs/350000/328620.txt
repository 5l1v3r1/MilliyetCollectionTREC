<DOC>
<DOCNO> 328620 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonspo29.html </URL>
<DATE> 2005/03/30/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Ümit Davala Gazetecilerle tatsız olaylar keşke hiç yaşanmamış olsa 
</HEADLINE>
<TEXT>

     Almanya Birinci Ligi Bundesliga takımlarından SV Werder Bremen'de oynayan milli futbolcu Ümit Davala, 2002 yılında Türkiye'de yakınlarıyla birlikte bulunduğu bir lokantada kendilerini görüntülemek isteyen basın mensuplarıyla arasında geçen tatsız olayların hiç yaşanmamış olmasını istediğini söyledi. 
     Ümit, Türk gazetecilere yaptığı açıklamada, mahkemeye yansıyan olayın geçen hafta içinde kendi lehine sonuçlandığını hatırlatarak, ''Kararın masum olduğumu ortaya koymasından dolayı mutluyum. Yine de Türkiye'de basın mensuplarıyla meydana gelen tatsız olaylar keşke hiç yaşanmamış olsa'' dedi. 
     Geçirdiği sakatlıklar nedeniyle sahalardan aylarca uzak kalan ve son dönemlerde bu nedenle yedekte tutulan Ümit, antrenmanlarda tekrar eski formuna kavuşabilmek için büyük çaba sarf ettiğini, takımda yeniden yerini almaya hazır olduğunu belirtti. 
     SV Werder Bremen Teknik Direktörü Thomas Schaaf ise sakatlığı nedeniyle sahalardan uzak kalan Ümit'in ilk onbire girebilmesi için biraz daha çalışarak formunu bulması gerektiğini, bunun da en kısa zamanda gerçekleşeceğine inandığını kaydetti. 

     
</TEXT>
</DOC>
