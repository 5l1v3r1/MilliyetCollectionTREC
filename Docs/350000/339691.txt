<DOC>
<DOCNO> 339691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas05.html </URL>
<DATE> 2005/05/04/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Polisin biber gazı mermisiyle ölen kızın ailesine rekor tazminat 
</HEADLINE>
<TEXT>

     Nafiz ALBAYRAK BOSTON, DHA 

      ABD’nin ünlü beyzbol takımı Red Sox’un geçen yıl şampiyonluğu garantilemesinin ardından yapılan gösterilerde, polisin ateşlediği biber gazı mermisinin yüzüne isabet etmesi sonucu ölen Amerikalı genç kızın ailesine 5.1 milyon dolar 7 milyon YTL tazminat ödenmesine karar verildi. 
     Ekim 2004’te Boston takımı Red Sox’un, New York’un Yankees takımını yenmesinin ardından, Boston’daki Fenway Parkı çevresinde kutlamalara katılan ve burada hayatını kaybeden 21 yaşındaki Victoria Snelgrove’un ailesi, "Kızımızı kucaklayamadıktan sonra paranın ne anlamı var O korkunç günü hayatımız boyunca unutamayacağız" dedi. 
     Emerson Üniversitesi’nde gazetecilik eğitimi gören Victoria Snelgrove’un ailesine Boston Belediyesi tarafından ödenmesine karar verilen miktarın rekor bir tazminat olduğu bildirildi. 
     
     BOSTON EMNİYET MÜDÜRLÜĞÜ SORUMLULUĞU ÜSTLENDİ 
     Genç yaşında polis tabancasından çıkan biber gazı mermisi ile hayata veda eden Snelgrove’un öldürülmesinin sorumluluğunu bütünüyle üstlendiklerini açıklayan Boston Emniyet Müdürü Kathleen O’Toole, "Victoria yasadışı bir eylem yapmadı, hedef de değildi. Kendisini hayata döndüremesek bile, biz sorumluluğumuzu bir nebze olsun yerine getirmeye çalıştık" dedi. Genç kızın ölümüne yol açan polis memurunun istifa ettiği ve Boston Belediyesi’nin de Victoria adına 100 bin dolarlık burs vermeye hazırlandığı açıklandı. 
     
     GÖSTERİ YAPAN 80 BİN TARAFTARIN ÇOĞU ALKOLLÜYDÜ 
     Geçen yıl ekim ayında şampiyonluğu garantileyen Red Sox’un yaklaşık 80 bin taraftarının katıldığı gösterilerde çoğunluğun alkollü olmasının da etkisiyle polis ve taraftarlar arasında çatışma çıkmıştı. Snelgrove’un ölmesine neden olan biber gazı mermisini atan polisin adı açıklanmamıştı. 
     
</TEXT>
</DOC>
