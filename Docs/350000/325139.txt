<DOC>
<DOCNO> 325139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonyas04.html </URL>
<DATE> 2005/03/19/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Avusturya'da Türk kızı askere çağırıldı 
</HEADLINE>
<TEXT>

     Avusturya'da yaşayan Türk kızı Özlem Adıgüzel askere çağrıldı. 
     Avusturya'da yayımlanan Yeni Vatan Gazetesi'nin haberine göre, Avusturyalı yetkililer kayıt sisteminde yaptıkları yanlışlık sonucu Türk kızı Özlem Adıgüzel'e askere çağrı belgesi gönderdi. Yetkililerin, kız mı erkek mi olup olmadığını araştırmadan Özlem'e askere çağrı belgesi göndermesi, Avusturya vatandaşı olan Özlem ve ailesinin zor günler yaşamasına neden oldu. 
     
     "ŞAKA" SANDI 
     Yaklaşık bir ay önce gerçekleşen olayda Özlem, askere çağrı belgesini önce bir şaka sandı, mektubu dikkate almadı. 
     Daha sonra olaydan kuşkulanarak yetkilileri arayan Özlem "Hayır askere geleceksin" yanıtını alınca baygınlık geçirdi. 
     Özlem'in Viyana'da bulunan evine gelen polis 18 yaşındaki genci askere götürmek için almaya geldiklerini söyledi. Olay karşısında şaşıran anne ise askere almak istedikleri kızı Özlem'i pasaportuyla birlikte polis karakoluna götürerek yanlışlığın düzeltilmesini sağladı. 
     Bir yetkili, Türk adlarından kişilerin erkek mi, kadın mı olduklarını her zaman anlayamadıklarını ifade ederek, "Bundan sonra böyle sorunlarla karşılaşan kadınlar mektupları ciddiye alsınlar" dedi. 
     
</TEXT>
</DOC>
