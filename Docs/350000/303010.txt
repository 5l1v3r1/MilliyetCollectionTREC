<DOC>
<DOCNO> 303010 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sondun54.html </URL>
<DATE> 2005/01/03/ </DATE>
<TIME> 20.47 </TIME>
<AUTHOR>  </AUTHOR>
<HEADLINE>
Asya depremi... Powell "Yardım iyi gidiyor" 
</HEADLINE>
<TEXT>

     ABD Dışişleri Bakanı Colin Powell, 145 bine yakın can alan Güney Asya-Sumatra depremi ve tsunamisinin ardından yapılan yardımların bölgeye ulaştırıldığını bildirdi. 
     Powell, 26 Aralık Pazar günkü büyük afette Hindistan ile birlikte en ağır biçimde zarar gören ülkeler olan Endonezya, Sri Lanka ve Tayland'a birkaç gün sürecek ziyarete çıktı. Afet bölgesine yardım çalışmalarının iyi gittiğini belirten Powell, ABD hükümetinin yardımlarının yeterli olduğunu söyledi. 
     Tayland'ın başkenti Bangkok'ta açıklama yapan Powell, Endonezya'nın başkenti Cakarta'da BM Genel Sekreteri Kofi Annan ile birlikte, depremin merkez üssüne en yakın yer olan Sumatra adası Banda Aceh ili bölgesi ve tsunamiden büyük zarar gören tüm bölgeler için yapılan uluslararası yardımların eşgüdümünün ele alınacağı toplantıya katılacak. 
     Powell'a ABD Başkanı George Bush'un Florida eyaleti Valisi kardeşi Jeb Bush da eşlik ediyor. Powell, tsunami afetinden 8 gün sonra yürütülen yardım çalışmalarının beklenenin ötesinde başarılı olduğunu söyledi. Powell, ABD'nin afete yanıt vermede geciktiği eleştirisine karşılık, ilk birkaç gün felaketin çapının anlaşılamadığını, 10 bin ölü bulunduğunun sanıldığını, halbuki asıl kayıp sayısının çok daha fazla olduğunun açığa çıktığını kaydetti. 
     ABD Senatosu'nda çoğunluktaki iktidar partisi Cumhuriyetçi Parti'nin lideri olan Tennessee Senatörü tıp doktoru Bill Frist de tsunami bölgelerine giredek afet sonrası salgın hastalık ihtimalleri ve diğer hastalık sorunlarını inceleyecek. 
     ABD Başkanı George W. Bush'un babası 41. ABD Başkanı George Bush ile 42. Başkan Bill Clinton da bugün Washington'da deprem yardımı kampanyasına öncülük ettiler. 
     Pazar günkü dev denizaltı depreminin merkez üssünden 1000 km güneydoğuda, Cava-Cakarta'ya yakın Krakatau Yanardağı, 121 yıl önce tarihte bilinen en şiddetli yanardağ indifasını yaratmış, patlamanın ışıkları 20 bin kilometre öteden Norveç semalarından geceleri aylar boyu izlenmişti. 
     
     37 METRELİK TSUNAMİ 
     1883 Krakatoa yerli dilde Kratatau patlamasında meydana gelen tsunami dalga yüksekliğinin 37 metreyi bulduğu kaydedildi. Bu tsunami, binlerce kilometre batıdaki Hawaii kıyılarını dahi dövmüştü. 
     Nitekim, Endonezya Devlet Başkanı Susilo Bambang Yudhoyono, önceki günkü konuşmasında, 8 gün önceki Sumatra tsunamisinin Krakatau'dan beri yaşanan en büyük felaket olduğunu bildirmişti. Ressam Edward Munch 1863-1944 , ''Çığlık'' resmi ilhamını Krakatau'dan almış, resmi, Norveç göklerine bakarak yanardağın 20 bin kilometre öteden geceleri saçtığı ışıktan yapmıştı. 
     
</TEXT>
</DOC>
