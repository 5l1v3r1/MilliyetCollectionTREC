<DOC>
<DOCNO> 307843 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sonspo13.html </URL>
<DATE> 2005/01/19/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Hagi'den, idmanda istediklerini yapamayan futbolcularına sert uyarı 
</HEADLINE>
<TEXT>

     Galatasaray, Türkiye Kupası 3. kademesinde Bursaspor ile hafta sonunda yapacağı karşılaşmanın hazırlıklarını yaptığı idman ile sürdürdü. 
     Teknik direktör Gheorghe Hagi yönetiminde, Florya Metin Oktay Tesisleri'nde gerçekleştirilen ve yaklaşık 1.5 saat süren antrenmanda futbolcular taktik çalışma yaptılar. 
     Taktik çalışma sırasında futbolcuların istediklerini yapamadıklarını gören Hagi, sert tepki gösterdi. Antrenmanı sık sık durduran Rumen teknik direktör, oyuncularını azarlarken, taktik açıdan ne istediğini el hareketleri ile gösterdi. 
     Bütün futbolcular azardan nasibini alırken, çok sinirlenen Hagi, durmadan bağırarak oyuncularına çıkıştı. Rumen çalıştırıcının bağırışları karşısında idmanda adeta buz gibi bir hava eserken, Florya Metin Oktay Tesisleri Hagi'nin haykırışları ile çınladı. 
     Hagi, özellikle hücum organizasyonları üzerinde dururken, gol kovalayan forvet oyuncularından yapılan ortalarda aynı bölgeye hareketlenmemelerini istedi. Hagi, oyuncularından ceza sahasına girmekten çekinmemelerini istemesi de dikkat çekti. 
     Gheorghe Hagi, genç oyuncuları çok sert uyarırken, bunun futbolcuların moralini bozması dikkat çekti. 
     Son bölümde oyuncularının gönlünü almaya çalışan Gheorghe Hagi'nin, ''Ne zaman istediklerimi yapıyorsunuz o zaman söylüyorum'' demesi dikkat çekti. 
     Sarı-kırmızılı futbolcular antrenmanın sonunda uzaktan kalelere şut çektiler. 
     Antrenmana bacak arka adalesinde hafif sakatlığı bulunan Conceiçao dışında tüm futbolcular katıldı. Sarı-kırmızılılar, akşam basına kapalı olarak yapacakları çalışma ile Bursaspor maçının hazırlıklarını sürdürecekler. 
     Çalışmayı futbol şubesinden sorumlu yönetici Fatih Gökşen de izledi. 
     
</TEXT>
</DOC>
