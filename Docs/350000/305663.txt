<DOC>
<DOCNO> 305663 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/spo07.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Havuz dalgalandı 
</HEADLINE>
<TEXT>


Genel Müdür Atalay'ın, Lutfi Arıboğan'a Yüzme Federasyonu başkanlığı teklif ettiğinin ortaya çıkması üzerine Haluk Toygarlı istifa etti. Atalay'ın konuyu daha önce Toygarlı'ya açtığı bildirildi 

MURAT AĞCA 


Müdür bekleniyor 
GENÇLİK ve Spor Genel Müdürü Mehmet Atalay'ın, Basketbol Federasyonu seçimini kaybeden Başkan Adayı Lutfi Arıboğan'a, "yüzmenin başına geç" teklifinin ortaya çıkması üzerine, Yüzme Federasyonu Başkanı Haluk Toygarlı dün istifasını verdi. Yurt dışında bulunan Atalay ise 18 Ocak'ta Türkiye'ye döndükten sonra Toygarlı ile tekrar görüşecek ve istifasını değerlendirecek. 

"Devam et" 
ATALAY'IN yüzme ve sutopunu ayırma düşüncesini daha önce Toygarlı ile görüştüğü, sutopu konusunda uluslararası görevleri bulunan Haluk Toygarlı'nın görevine bu alanda devam etmesi konusunda telkinde bulunduğu öğrenildi. Genel Müdür'ün, tepki gösteren Toygarlı'ya "Eğer yüzme ve sutopunda birlikte başarılı olacağına inanıyorsan devam et" dediği de ifade edildi. 

Arıboğan'dan sitem 
ARIBOĞAN ise Atalay'a görevi kabul etmesinin mümkün olmadığını bildirdiğini belirterek, "Yüzme konusunda çok ısrarlı teklif oldu. Ancak camiayı tanımadığım ve basketbol ile yakından ilgilendiğim için sıcak bakmadım. Ayrıca bu terfi mi, tenzil mi anlayamadım" dedi. Toygarlı'nın istifası kabul edilirse yeni başkan teşkilat içinden Seçim Kurulu tarafından seçilecek. 


</TEXT>
</DOC>
