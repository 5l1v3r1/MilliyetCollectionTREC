<DOC>
<DOCNO> 349714 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy12.html </URL>
<DATE> 2005/06/07/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Rusya'nın ithalat yasağı TBMM gündeminde... 
</HEADLINE>
<TEXT>

     CHP, Rusya Federasyonu’nun, Türkiye’den yaş sebze-meyve ve kesme çiçek ithalatını yasaklamasının Meclis tarafından araştırılmasını istedi. 
     CHP Antalya Milletvekili Osman Kaptan ve arkadaşları tarafından verilen Meclis Araştırma Önergesi’nin gerekçesinde, "karantina kurallarının ihlal edildiği ve uyarılara karşın ihlallerin durmadığı" gerekçesiyle konulan yasağın üreticilere ve ülke ekonomisine büyük zarar verdiği belirtildi. Rusya’nın, sebze ve meyve ihracatının üçte birinin yapıldığı önemli bir pazar olduğu vurgulanan gerekçede, şöyle denildi 
     "Rusya’nın bu kararı sonunda sebze ve meyve üreticilerimiz çok zor duruma düşmüşlerdir. Domates fiyatları dibe vurmuştur. 10-15 Yeni Kuruş’a kadar fiyatlar düşmüş, çok miktarda meyve ve sebze çürümüş, dökülmüş veya dalında kalmıştır. Sebze üreticilerimiz, ihracatçılarımız mağdur olmuşlar, zarar etmişlerdir. Ekonomimiz milyonlarca dolar kaybetmiştir. 
     Bakan istifa etmiş, sebze sezonu bitmiş, ancak Rusya koyduğu yasağı kaldırmamış, sınırlarını Türkiye’den yapılacak yaş sebze-meyve ve bitkisel ithalata kapamıştır. Ne zaman açılacağı konusunda da bir bilgi mevcut değildir." Önergenin gerekçesinde, Rusya’nın ithalat yasağıyla ilgili hususların açıklığa kavuşturulması için Meclis Araştırması açılması talep edildi. 
     
</TEXT>
</DOC>
