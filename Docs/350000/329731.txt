<DOC>
<DOCNO> 329731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sontur23.html </URL>
<DATE> 2005/04/02/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Eskişehir Kültür Merkezi'nde yangın paniğe neden oldu... 
</HEADLINE>
<TEXT>

     Eskişehir Büyükşehir Belediyesi Taşbaşı Kültür Merkezi'nde Edebiyat Günleri Etkinliği olduğu sırada işçilerin çatıda kaynak yaparken asansör boşluğundaki kağıtların tutuşması sonucu çıkan yangın paniğe neden oldu. 
     Alınan bilgiye göre, Arifiye Mahallesi'ndeki merkezin çatısında tadilat yapan işçiler kaynak makinesiyle çalışırken, asansör boşluğundaki kağıtlar tutuştu. 
     Kağıtların yanması sonucu oluşan yoğun duman, bu sırada Kültür Merkezi'nin 2. katında Edebiyat Günleri etkinliğinin gerçekleştirildiği salonda bulunan katılımcıların kısa süreli panik yaşamasına neden oldu. Etkinliğe katılan yazarlar ile izleyiciler merkezi terk etti. 
     İhbar üzerine olay yerine gelen itfaiye ekiplerinin müdahale ettiği yangın kısa sürede söndürüldü. Yangında can kaybı yaşanmazken, maddi hasar oluştu. 
     
</TEXT>
</DOC>
