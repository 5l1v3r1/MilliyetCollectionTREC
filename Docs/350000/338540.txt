<DOC>
<DOCNO> 338540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/ekonomi/eko01.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
'Telecom Italia'nın kararı kendisine ait' 
</HEADLINE>
<TEXT>


EKONOMİ SERVİSİ 

Devlet Bakanı Ali Babacan, Telecom Italia'nın TIM Türk Telekom ihalesini kazanamamaları halinde Türkiye'den gidebilecekleri yönündeki açıklamalarına karşılık, "Avea - Aycell arasında bir sözleşme var ve taraflar buna göre hareket edecek. Onun dışında özel sektörün kararı tamamen kendisine ait" yorumunda bulundu. 
Babacan, Asya Kalkınma Bankası'nın 2 - 6 Mayıs arasında İstanbul'da yapılacak 38'inci yıllık genel kuruluyla ilgili düzenlediği basın toplantısında, gündemdeki konulara ilişkin sorularını da yanıtladı. 
TIM'ın açıklamalarını bir koşut gibi görüp görmediğinin sorulması üzerine Babacan, Aria ve Aycell birleşmesinde tarafların aralarında bir sözleşme imzaladıklarını anımsattı. Babacan, şunları söyledi 
"Özel sektörün kararı tamamen kendisine aittir. Bizim özelleştirme programımız çerçevesinde çalışmalarımız yoğun şekilde sürüyor. Herkes kendi kararını kendisi verecek. Bunun hakkında bir yorum yapmanın doğru olduğunu düşünmüyorum. Ancak bir sözleşme var. Buna tarafların bağlı kalacağını düşünüyorum." 

ÖTV tartışıldı 
KDV indirimi çalışmalarının önceki gün yapılan Yatırım Danışma Konseyi'nde IMF'yle görüşülüp görüşülmediği yönündeki bir soru üzerine Babacan, basit, anlaşılabilir, fazla istisnaları olmayan bir vergi sisteminin Türkiye'de yerleşmesi konusunda tam bir fikir birliği sağlandığını söyledi. 
Babacan, istifa eden Halkbank Genel Müdürü Adnan Büyükdeniz'in, istifasının ardından yeni genel müdürün yönetim kurulu tarafından belirleneceğini söyledi. 


</TEXT>
</DOC>
