<DOC>
<DOCNO> 327792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko18.html </URL>
<DATE> 2005/03/28/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kilci Hedefimiz Petkim'in halka arz sirkülerinin 10 Nisan'da yayınlanması 
</HEADLINE>
<TEXT>

     Özelleştirme İdaresi Başkanı Metin Kilci, Petkim'in halka arzında 28 Mart ile 8 Nisan arasını, fiyat belirleme aralığı olarak öngördüklerini açıkladı. 
     Petkim'in halka arzına ilişkin basın toplantısı düzenleyen Kilci, 10 Nisan'da halka arz sirkülerinin yayınlanması ile 13-15 Nisan tarihleri arasında kesin taleplerin alınıp, halka arzın sonuçlandırılmasını hedeflediklerini bildirdi. 
     Kilci, 21 Nisan'da yeni halka arz edilecek Petkim hisselerinin Borsa'da işlem görmeye başlayacağını kaydetti. 
     
     ''ŞU AN ERTELEMEYİ GEREKTİRECEK BİR DURUM SÖZ KONUSU DEĞİL'' 

     Özelleştirme İdaresi Başkanı Metin Kilci, Borsa'daki düşüşe bağlı olarak Petkim hisselerinin halka arzında bir erteleme olup olmayacağına ilişkin olarak, ''Şu an ertelemeyi gerektirecek bir durum söz konusu değil'' dedi. 
     Petkim'in halka arzına ilişkin, ÖİB Başkan Yardımcısı Osman İlter, Petkim Genel Müdürü Kenan Yavuz ve Finans Yatırım Genel Müdürü Hüseyin Öztürk ile bir basın toplantısı düzenleyen Kilci, Petkim'de 30 Mart-6 Nisan tarihlerinde ön talep, 13-15 Nisan tarihleri arasında da kesin talep toplanacağını hatırlattı. 
     Petkim ilginin ön talep sırasında görüleceğine işaret eden Kilci, ''Beklentimiz olumlu yönde'' değerlendirmesinde bulundu. 
     Petkim'in Türkiye için son derece önemli şirketlerden biri olduğunu, yeni yatırımlarla gücünün daha da artacağını kaydeden Kilci, öngörülen takvim çerçevesinde çalışmaların devam ettiğini kaydetti. 
     Metin Kilci, THY halka arzının ardından Petkim'de daha da iyisini elde etmeye çalıştıklarını kaydederek, ''Umarım Petkim'in halka arzı son derece olumlu sonuçlanacaktır'' diye konuştu. 
     
     SORULAR 

     Tahsisat önceliğinin kimlerde olacağına ilişkin soruya karşılık Kilci, ön talepteki grupların paylarına göre bir belirlemenin yapılacağını belirterek, ''Henüz o noktaya gelmedik. Ön talepte aldığımız neticeyle şekillenmiş olacak'' dedi. 
     
     TÜPRAŞ'TA NEDEN HALKA ARZ DENENMEDİ 

     Tüpraş'ta geçtiğimiz haftalarda Borsa'da yapılan satış hatırlatılarak, neden halka arzın denenmediği yönündeki soruya karşılık da Kilci, bütün şirketlerin satışlarının farklı değerlendirildiğini söyledi. 
     Tüpraş'ın Borsa'daki derinliğinin iyi düzeyde olduğunu kaydeden Kilci, ''Yapılması gerekenin o olduğunu düşündük. Petkim'de ise Borsa derinliğinin artırılması temel hedefimiz'' diye konuştu. 
     Telekom özelleştirmesine ilişkin bir soruya karşılık da Kilci, bilgi odası sürecine bir yatırımcının katılmadığını, bir yatırımcının da çekildiğini daha önceden açıkladığını kaydetti. 
     
     ÖİB BAŞKAN YARDIMCISI İLTER 

     ÖİB Başkan Yardımcısı Osman İlter de Petkim'de yatırımlar ile kapasite artarken, sabit giderlerde düşüş olacağını, toplam içinde yüzde 10'lar seviyesinde olan işçilik giderinin daha da aşağı geleceğini kaydetti. 
     İlter, Petkim halka arzında özellikle yurtdışından büyük bir talep olduğunu da vurguladı. 
     
     PETKİM GENEL MÜDÜRÜ 

     Petkim Genel Müdürü Kenan Yavuz da kuruluşta 3 yıldır süren yatırımların kalbi niteliğindeki Etilen Fabrikası'nın yarın devreye alınacağını açıkladı. 
     80 milyon dolarlık doğalgaz dönüşümü ve elektrik üretim kapasitesini artıracak sözleşmenin de imzalandığını anlatan Yavuz, bunun sonucunda enerji maliyetinin yüzde 30-40 düşeceğini ifade etti. 
     Türkiye pazarının petro kimyada dünyanın 5 cazip pazarından biri durumunda olduğunu anlatan Yavuz, Petkim'in geçen yıl Türkiye ihtiyacının yüzde 30'unu karşılayabildiğine dikkat çekti. 
     Kapasitede yüzde 20'lik artışa karşın pazarın büyümesi nedeniyle Petkim'in pazar payının yüzde 35'e çıkacağını da anlatan Yavuz, ''Bulunduğu alan itibariyle Türkiye'de potansiyel büyüme noktasında geleceğini tarif edebilecek Petkim gücünde başka bir busines iş yoktur'' dedi. 
     
     FİNANS YATIRIM GENEL MÜDÜRÜ 

     Finans Yatırım Genel Müdürü Hüseyin Öztürk de Petkim hisselerinde 8 Nisan'da tahtanın kapatılarak 10 gün öncesi fiyat üzerinde - yüzde 20 marjı ile ÖİB'nin belirleyeceği fiyattan satışın yapılacağını açıkladı. 
     Halka arz için çok katılımlı bir konsorsiyum kurduklarını, yurtiçi satışlarda 45 kurum ve 6 eş lider olacağını anlatan Öztürk, yurtdışında da CA-IB adlı uluslararası aracı kurum ile konsorsiyum oluşturulduğunu kaydetti. 
     
     YURTDIŞI ROAD SHOW HAFTAYA BAŞLIYOR 

     Petkim halka arzında yurt dışı road show'a tanıtım toplantıları gelecek haftadan itibaren başlanacağını da açıklayan Öztürk, yurtdışı kurumsal yatırımcılara CA-IB ile satışın gerçekleştirileceğini kaydetti. 
     Petkim çalışan ve emeklileri için halka arz işlemlerinin Finansbank, Finans Yatırım, Oyak Yatırım ile Vakıfbank ve Ziraat Bankası aracılığı ile gerçekleştirileceğini de anlatan Öztürk, yurtiçi bireysel ve kurumsal yatırımcılara ise tüm konsorsiyum üyelerinin satış yapacağını açıkladı. 
     Yurtdışı yatırımcılarla yapılan görüşmelerde ilginin yüksek olduğunu gördüklerini kaydeden Öztürk, yüksek yüzdede bir yurtdışı satış olacağını beklediklerini kaydetti. 
     Borsada Petkim'in halka arzı esnasında pek düşüş beklemediklerini de söyleyen Öztürk, ''Başarılı bir halka arz olacağına inanıyoruz'' değerlendirmesinde bulundu. 
     Öztürk, yurtdışı road show'ların öncelikle Londra, Frankfurt, Viyana, Stockholm ve Newyork'tan başlayacağını ifade ederken, ön pazarlama sürecinde olunduğunu, buradan alınacak tepkilere bağlı olarak bu isimlerin değişebileceğini kaydetti. 
     
     HALKA ARZ SIRASINDA BORSA BEKLENTİSİ 

     Bir gazetecinin halka arz sırasında Borsa'da düşüş olmayacağı yönündeki öngörüsünün nereden kaynaklandığını sorması üzerine de Öztürk, endeksin 25 binlerin altını gördüğünü hatırlatarak, FED'in faiz artırımının ardından fonların bir süre ABD'de kaldığını, daha sonrasında yeniden gelişmekte olan piyasalara yöneldiğini kaydetti. 
     Aynısının bu kez de gerçekleşeceğini öngördüklerini, satışların ve düzeltmenin geçen hafta olduğunu ifade eden Öztürk, bundan sonra çok ekstrem bir durum olmadığı sürece daha fazla düşüş olmayacağı beklentisinde olduklarını kaydetti. 

     
</TEXT>
</DOC>
