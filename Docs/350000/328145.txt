<DOC>
<DOCNO> 328145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/soneko31.html </URL>
<DATE> 2005/03/29/ </DATE>
<TIME> 14.20 </TIME>
<AUTHOR>  </AUTHOR>
<HEADLINE>
OPEC Başkanı Günlük petrol üretimini 1 milyon varilden fazla artıracağız 
</HEADLINE>
<TEXT>

     Petrol İhraç Eden Ülkeler Örgütü OPEC Başkanı ve Kuveyt Petrol Bakanı Şeyh Ahmed el Fahd el Sabah, yılın üçüncü çeyreği itibariyle günlük üretimin günde 1 milyon varilden fazla artırılması gerektiğini söyledi. 
     Şeyh Ahmed, Katar'ın başkenti Doha'da düzenlediği basın toplantısında, fiyat artışları durduğundan şu an ya da yılın ikinci üç aylık dönemi için bir üretim artışı gerekmediğini savunurken, ''Ancak, yılın 2. çeyreğinin sonlarına doğru, 3. çeyrek için bir artış gerekeceğine inanıyorum'' dedi. 
     Şeyh Ahmed, OPEC'in şu anda 27.7 milyon varil olan toplam günlük üretiminin 3. üç aylık dönemin başında günde 1.1 milyon varil artırılarak 28.8 milyon varile çıkarılacağını ifade etti. 
     OPEC petrol bakanlarının bu ay ortalarında İran'ın İsfahan kentinde yaptığı son toplantısında günlük üretim 500 bin varil artırılmış, ardından da fiyat artışları durmadığı takdirde 500 bin varillik yeni bir artış yapılması kararlaştırılmıştı. 
     Fiyat hareketlerini izleyen OPEC bakanları, şu an için 500 bin varillik ilave artışın gerekli olmadığı kararına varmışlardı. 
     
</TEXT>
</DOC>
