<DOC>
<DOCNO> 328657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur20.html </URL>
<DATE> 2005/03/30/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
2 saniye 29 salisede kravat bağladı 
</HEADLINE>
<TEXT>

     Kerem KURUL DHA 

      EDİRNELİ Sabahattin Kara, Guiness Rekorlar Kitabına girmek için noter huzurunda 2 saniye 29 salisede kravat bağladı. 
     Edirne'de yaşayan 40 yaşındaki Sabahattin Kara, Guiness Rekorlar kitabına girmek için uğraşıyor. Türkiye'de en hızlı kravatı kendisinin bağladığını iddia eden Kara, Edirne 2. Noterine başvurdu. Kara, noterde iki elini de kullanarak tam 2 saniye 29 salisede kravat bağladı. Edirne 2. Noteri Mehmet Emin Öğüt tarafından süre onaylandı. Daha sonra Noter Öğüt, Sabahattin Kara'ya sürenin onaylandığı belgeyi verdi. 
     Hızlı kravat bağlamayı iki yıl önce İstanbul'da Fransız bir arkadaşından öğrendiğini söyleyen Kara, "14 yıldır kravat üreticiliği yapıyorum. İstanbul'da, başında yeğenimin durduğu kravat üreten bir atölyem var. Hızlı kravat bağlamayı şu an ismini hatırlamadığım Fransız bir arkadaşımdan öğrendim. Hızlı kravat bağlamayı öğrendikten sonra kendimi daha da geliştirdim. En hızlı kravatı bir saniye 59 salisede bağlamıştım. Bugün burada ise 2 saniye 29 salisede bağlayabildim'' dedi. 
     Noterden aldığı belge ile Guiness Rekorlar Kitabına başvuracağını söyleyen Kara, "Amacım ülkemin adını dünyaya duyurmak. Bu işte Türkiye'de tekim. Benim kadar hızlı kravat bağlayabileceğini iddia edenlerle istedikleri yerde yarışmaya hazırım'' diye konuştu. 
     
</TEXT>
</DOC>
