<DOC>
<DOCNO> 309681 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/son/sontur55.html </URL>
<DATE> 2005/01/26/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Cep telefonu hırsızlığının böylesi... 
</HEADLINE>
<TEXT>

     Hastası için acil kana ihtiyaç olduğunu söyleyerek kan vermeye ikna ettiği vatandaşları hastaneye götüren ve daha sonra telefon etme bahanesiyle cep telefonlarını alarak kaçan bir kişi yakalandı. 
     AA muhabirinin aldığı bilgiye göre, dolaştığı internet kafelerde kan vermeye ikna ettiği kişilerin cep telefonlarını çaldığı tespit edilen Ahmek K. şikayetçilerin ihbarı üzerine Sıhhiye'de gözaltına alındı. 
     Yankesicilik ve Dolandırıcılık Büro Amirliği ekipleri tarafından gözaltına alınan Ahmet K.'nın Kızılay, Tunalı Hilmi Caddesi, Yenimahalle ve Keçiören bölgelerindeki internet kafeleri dolaşarak çeşitli yollardan tanıştığı kişileri kan vermeye ikna ettiği öğrenildi. 
     Ahmet K.'nın, emniyetteki ifadesinde, kendisiyle birlikte kan vermek üzere hastaneye gelen kişilere ''Cep telefonunu ver de kanı bulduğumu akrabalarıma haber vereyim, merak içindedirler'' diyerek cep telefonlarını aldığını söylediği öğrenildi. 
     Ahmet K.'nın telefonu aldıktan sonra ''konuşuyormuş gibi yaparak'' uzaklaştığı, daha sonra da hastaneden kaçtığı ifade edildi. 
     Bu şekilde 8 kişinin cep telefonunu çaldığı tespit edilen Ahmet K.'nın emniyetteki işlemlerinin tamamlanmasının ardından adliyeye gönderileceği belirtildi. 
     
</TEXT>
</DOC>
