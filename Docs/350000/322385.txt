<DOC>
<DOCNO> 322385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/spor/spo01.html </URL>
<DATE> 2005/03/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Çalımbay köpürdü 
</HEADLINE>
<TEXT>


Beşiktaş'ın hocası, son iki maçta kaybedilen beş puan nedeniyle küplere bindi. Soyunma odasında oyuncularını azarlayan Çalımbay'ın, "Sahadaki futbolunu beğenen varsa, çıkıp söylesin" dediği bildirildi 

SÜLEYMAN HATISARU 


Tepki gösterdi 
GALATASARAY derbisinin ardından moral için çıkılan Gençlerbirliği sınavında da umduğunu bulamayan Beşiktaş'ta sinirler gerildi. Teknik Direktör Rıza Çalımbay'ın maç sonrası soyunma odasında futbolcuları azarladığı öğrenildi. Tecrübeli hocanın, "Futbolcu musunuz, yoksa başka bir şey mi yapıyorsunuz Sahada sergilediğiniz futbolu beğenen biri varsa, çıkıp söylesin" dediği bildirildi. 

"Şans sürüyor" 
BEŞİKTAŞ'IN teknik patronu, basın toplantısında ise "Bugün taraftarımız olsa belki maçı alabilirdik. Son 20-25 dakikada iyi niyetle çalıştık. Ancak istediğimiz olmadı" dedi. Avrupa'ya gitme şansını yitirmediklerini kaydeden Çalımbay, "Sadece avantaj yitirdik. Ankaraspor maçından 3 puanla dönersek, evimizdeki Trabzon sınavı için moral buluruz. Beşiktaş'ta asla hedef bitmez" yorumunu yaptı. 

Yayın pazarlığı 

Haftada üç karşılaşma yayınlama hakkı bulunan Lig TV'nin, Futbol Federasyonu'na 20 bin dolar ekstra para yatırmasıyla kriz aşıldı 

Olumlu sonuçlandı 
BEŞİKTAŞ - Gençlerbirliği mücadelesi öncesi saatler süren bir yayın pazarlığı yapıldı. Haftada üç maç yayınlama hakkı bulunan Lig TV ile Futbol Federasyonu arasında sabahın erken saatlerde başlayan görüşmeler, ancak karşılaşmanın başlamasına iki saat kala sonuçlandı. Lig TV'nin, 20 bin dolar ekstra para yatırıp, karşılaşmayı yayınlamasıyla kriz aşılmış oldu. 

Dikkat ajan var 
MİLLİ Takımlar Teknik Direktörü Ersun Yanal, maçı Menajer Can Çobanoğlu ile birlikte izledi. Karşılaşma öncesi Ufuk Özerten'in vefat eden kardeşi federasyon eski temsilcilerinden Engin Özerten için bir dakikalık saygı duruşunda bulunuldu. Daum'un yardımcıları Roland Koch ve Eike Immel de, hafta sonundaki Gençlerbirliği maçı nedeniyle rakibi takibe aldı. 

Juanfran umudu kesti 

BEŞİKTAŞ'TA formayı unutan Juanfran, İspanyol basınına yaptığı açıklamalarda ayrılık sinyali verdi. Ödemelerinin askıya alındığını savunan tecrübeli oyuncu, "Sezon sonunda gönderileceğim iletildiği için üzerimde fazla durmuyorlar. Rıza hoca başta benimle devam etmek istediğini belirtti, ancak sonu gelmedi. Açıkçası ben de ayrılmak istiyorum. İlgilenen kulüpler çıktı, ama yüksek bonservis bedelim engel teşkil ediyor. Yine de Beşiktaş'ın beni satmada zorluk çekeceğini tahmin etmiyorum" dedi. 

Pancu'ya milli çağrı 

BEŞİKTAŞ'IN Rumen yıldızı, ülkesinin oynayacağı iki kritik Dünya Kupası Grup Eleme maçı için milli takım kadrosuna davet edildi. Teknik Direktör Victor Piturca, Romanya'nın 26 Mart'ta Hollanda ve 30 Mart'ta Makedonya ile yapacağı karşılaşmalar için Daniel Gabriel Pancu'ya çağrıda bulundu. Samsunspor formasıyla son dönemde başarılı bir performans ortaya koyan Kirita ise kadroya alınmadı. 

Doğan memnun 

GENÇLERBİRLİĞİ Teknik Direktörü Ziya Doğan, oyun disiplininden ve mücadele gücünden kopmadıklarını, bu durumun memnuniyet verici olduğunu söyledi. Gazetecilerin kural hatası yapılan maçın da berabere sonuçlandığını hatırlatması ve "Değdi mi " diye sorması üzerine tecrübeli hoca "Sadece yorgunluk oldu" diye konuştu. Doğan, Fenerbahçe sınavına da puan için çıkacaklarını sözlerine ekledi. 


</TEXT>
</DOC>
