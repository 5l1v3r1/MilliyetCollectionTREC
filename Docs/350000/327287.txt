<DOC>
<DOCNO> 327287 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun03.html </URL>
<DATE> 2005/03/26/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Özbekistan Kırgız halkının destekleyeceği yönetimle işbirliğine hazırız 
</HEADLINE>
<TEXT>

     Özbekistan Dışişleri Bakanlığı, Özbekistan'ın, Kırgızistan'da halkın destekleyeceği yönetimle işbirliğine hazır olduğunu bildirdi. 
     Kırgızistan'daki gelişmeler üzerine Özbek Dışişleri Bakanlığı'ndan yapılan açıklamada, ''Geleneksel komşuluk ve kardeşlik prensiplerine dayanarak, Özbekistan, Kırgızistan halkının destekleyeceği ve güven vereceği ülke yönetimi, hükümet ve parlamentoyla işbirliğine hazırdır'' denildi. 
     Kırgızistan'daki son duruma dışarıdan yapılacak müdahalelerin önlenmesi ve sorunların güç kullanılarak çözümüne izin verilmemesinin önemine işaret edilen açıklamada, bunun için önkoşulsuz ve barış yoluyla müzakere sürecinden faydalanılması gerektiği vurgulandı. 
     ''Kırgızistan'daki olayların beklenmedik ve tesadüfi olmadığı, aksine halkın sosyal ve ekonomik çaresizliği, umutsuzluğu ve yolsuzluklar sonucunda uzun süreden beri biriken keskin rahatsızlıklarının bir sonucu olduğu'' belirtilen açıklamada, sorunun çözümü için Kırgızistan'a uluslararası yardım yapılmasının önemine işaret edildi. 
     Öte yandan Özbek basını, komşu Kırgızistan'da meydana olaylar karşısındaki suskunluğunu koruyor. 
     Yazılı basında olayların başlangıcından bu yana haber ve yorumlara yer verilmezken, Özbek devlet televizyonu, olayları Euronews televizyonundan alınan görüntülerle kısa kısa vermekle yetiniyor. 
     Özbek halkı ise komşu ülkedeki gelişmeleri Rus televizyon kanallarından izliyor. 
     
</TEXT>
</DOC>
