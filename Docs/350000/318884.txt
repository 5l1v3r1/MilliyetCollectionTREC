<DOC>
<DOCNO> 318884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sontur04.html </URL>
<DATE> 2005/02/26/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Dizüstü bilgisayarla vaaz... 
</HEADLINE>
<TEXT>

     Konya'da Selçuk Üniversitesi'ndeki camide din görevlisi, dizüstü bilgisayarla vaaz veriyor. 
     Alaaddin Keykubat Yerleşkesi'ndeki Kampus Camii'nde, din görevlisi olan Abdullah Uçar 55 , AA muhabirine yaptığı açıklamada, genellikle öğretim üyeleri ve öğrencilerden oluşan cemaatin cuma namazlarına büyük ilgi gösterdiğini söyledi. 
     Yaklaşık 13 yıldır aynı camide görev yaptığını belirten Uçar, dizüstü bilgisayar sahibi olmadan önce evindeki normal bilgisayarda cuma günleri vereceği vaazı hazırladığını ifade etti. 
     Daha sonra dizüstü bilgisayar alarak cuma günleri vereceği vaazları bu bilgisayarda yazmaya başladığını anlatan Uçar, şöyle devam etti 
     ''Hazırladığım vaazın çıktısını almak da sorun oluyordu. Kağıttan vaaz verdiğimde konuları takip etmekte sıkıntı yaşıyordum. İşimi kolaylaştırmak için vaazı dizüstü bilgisayar kullanarak vermeyi düşündüm. İlk başta dizüstü bilgisayarı biraz çekinerek camiye getirdim. Cemaatin garip karşılayacağını düşünüyordum. Ancak daha çok öğretim üyeleri ve öğrencilerin geldiği camide bu durum garip karşılanmadı.'' Vaaz sırasında önüne açtığı dizüstü bilgisayardan konuları imleç yardımıyla takip etmenin ve vaaz öncesinde üzerindeki değişiklik yapmanın daha kolay olduğunu vurgulayan Uçar, ''Günlük yaşamımda da dizüstü bilgisayardan faydalanıyorum. İnternet bağlantısı var. Sanal ortamda kaynak araştırması yapabiliyorum. Konya'da yayınlanmış 3 kitabım var, kitap yazarken ve arşiv tutarken de dizüstü bilgisayar çok işime yarıyor'' dedi. 
     
</TEXT>
</DOC>
