<DOC>
<DOCNO> 348744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonyas12.html </URL>
<DATE> 2005/06/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Sınav öncesi öğrenci ve velilere öneriler... 
</HEADLINE>
<TEXT>

     Türk Psikolojik Danışma ve Rehberlik Derneği Başkanı Prof. Dr. Binnur Yeşilyaprak, Anadolu liseleri ve üniversite giriş sınavlarına girecek öğrencilere, son günlerini daha sakin ve dinlenerek geçirmelerini önerdi. 
     Prof. Dr. Yeşilyaprak, AA muhabirine yaptığı açıklamada, 12 Haziran’da Anadolu liselerine giriş ve 19 Haziran’da üniversiteye giriş sınavlarına katılacak öğrenciler ve aileleri için bu sürecin biraz gerginliğe yol açmasının doğal olduğunu belirtti. 
     Yeşilyaprak, "Ancak birçok aile, bu günleri Şu sınavı bir atlatsak baskısıyla, birikmiş ve patlamaya hazır bir gerginlik içinde yaşıyor. Ailelerin bu durumu, gencin kaygı düzeyini yükseltip, performansını olumsuz etkileme riski yaratıyor" dedi. 
     Anne ve babalara daha sakin ve soğukkanlı olmalarını tavsiye eden Yeşilyaprak, "Sınav, çocukların bazı alternatiflere yönelik kendini denemesi için bir fırsattır. Bu fırsatı çok iyi değerlendirmesi, ailelerin sınava doğru gerçekçi ve sağlıklı biçimde yaklaşmanıza bağlıdır" diye konuştu. 
     Anne ve babaların, çocuklarıyla sağlıklı iletişim kurmaları gerektiğini ifade eden Yeşilyaprak, şunları kaydetti 
     "Sınav, öğrencide az ya da çok kaygı yaratır. Biraz kaygı, sınava hazırlık sorumluluğunu artırır. Ancak aşırı kaygı, performansı olumsuz etkiler. Çocuğunuzla konuşun. Kaygılarını sizinle paylaşmasına fırsat verin. Sonuçlar ne olursa olsun, onu sevdiğinizi ve sevmeye devam edeceğinizi belirtin. Ona güvendiğinizi, elinden geleni yaptığına inandığınızı söyleyin. Ona sağladıklarınızı, psikolojik baskı unsuru yapmayın. Sınavlar geçicidir, ancak sonuçları, çocuğunuzla ilişkilerinizi kalıcı olarak etkileyebilir." -"SINAVI, ÖLÜM-KALIM SORUNU OLARAK ALGILAMAYIN"- Sınava girecek öğrencilere de önerilerde bulunan Binnur Yeşilyaprak, "Gireceğiniz sınav, sizin için önemlidir, ama onu yaşamınızdaki tek ve en önemli şey olarak görmeyin. Sınavı ölüm-kalım sorunu olarak algılamayın. Bu sınav, tek ve son seçenek değil. Sınavı amaç olarak değil, araç olarak görün" dedi. 
     Sınava hazırlanmanın, sürekli ve planlı bir çaba gerektirdiğini, son birkaç haftada çaba harcamayla "mucize" yaratılamayacağını ifade den Yeşilyaprak, öğrencilere şunları yapmalarını önerdi 
     "Son günleri daha sakin ve dinlenerek geçirin. Son zamanda paniğe kapılıp gece-gündüz çalışmanın yarardan çok zararı olabilir. Son andaki ve panik halindeki öğrenmeler, önceki öğrenilenler üzerinde bozucu etki yapar ve bellekte karışıklıklara yol açabilir. 
     Sınava yeterli hazırlandığınızı, elinizden geleni yaptığınızı düşünün. Ancak mükemmeliyetçi olmayın. Gerçekçi ve ulaşılabilir hdefler koyun. 
     Sınavı kişiliğinizin değerlendirilmesi olarak algılamayın. Sınav sonucunun, belli yeterliliklere ilişkin eksikliklerinizi görmek ve kendinizi geliştirmek için bir fırsat olabileceğini unutmayın. 
     Sınavdan önceki bu süreçte, öğrenim yaşamınız boyunca elde ettiğiniz başarıları düşünün. Bu görüntüleri belleğinizde canlı tutmak size moral verecektir. Olumlu düşünün. 
     Sınava ilişkin yönergeleri dikkatli okuyun. Kaygılarınızı ailenizle paylaşın." 
     
</TEXT>
</DOC>
