<DOC>
<DOCNO> 341659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur51.html </URL>
<DATE> 2005/05/11/ </DATE>
<TIME> 19.10 </TIME>
<AUTHOR>  </AUTHOR>
<HEADLINE>
Oto hırsızından tırnakları sayesinde kurtuldu... 
</HEADLINE>
<TEXT>

     Kadıköy’de genç bir kadın, içinde bulunduğu otomobili çalan hırsızdan yüzünü tırmalayarak kurtulmayı başardı. 
     Bir şirkette çalışan Ayşegül Gürsoy 25 , İçerenköy Kayışdağı Caddesi’nde 34 TU 3828 plakalı otomobilinin arka koltuğuna eşya yerleştirdiği sırada, sürücü koltuğuna geçen kimliği belirsiz bir kişi, üzerinde kontak anahtarı bulunan otomobili çalıştırarak hareket ettirdi. 
     Gürsoy da bu sırada kendisini otomobilin arka koltuğuna attı. 
     Otomobilde hırsıza karşı mücadele eden Gürsoy, kendisine silah doğrultması üzerine hırsızın yüzünü tırnaklarıyla çizdi. Boğuşma sırasında kontrolden çıkan otomobil, park halindeki iki otomobile çarptı. 
     Gürsoy’un karşı koyarak çığlık atması üzerine paniğe kapılan hırsız, otomobili durdurdu ve yaya olarak kaçtı. 
     Olaydan yara almadan kurtulan ve İçerenköy Polis Merkezi’ne götürülen Gürsoy, ifadesinde çok korktuğunu, ancak arabasını hırsıza teslim etme niyetinde olmadığı için karşı koyduğunu söyledi. 
     Arka koltuktan yakasına sarılıp otomobili durdurmasını istediği hırsızın kendisine silah çektiğini kaydeden Gürsoy, "Beni vuracağını söyleyince yüzünü tırnaklarımla parçaladım. Canı çok yanmıştı. Bu sırada direksiyon hakimiyetini kaybederek park halindeki otomobillere çarptı, ama buna rağmen yoluna devam etti. Bir süre sonra kırmızı ışıkta bekleyen otomobilleri geçemeyeceğini anlayınca aracı durdurup kaçtı" şeklinde ifade verdi. 
     Fatih Sultan Mehmet Eğitim ve Araştırma Hastanesi’ne götürülen Gürsoy’un tırnaklarındaki kan ve doku örnekleri alındı. 
     
</TEXT>
</DOC>
