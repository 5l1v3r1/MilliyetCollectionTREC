<DOC>
<DOCNO> 311246 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/yazar/akyol.html </URL>
<DATE> 2005/02/01/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Ankara'da bir Amerikalı 
</HEADLINE>
<TEXT>


AMERİKAN Savunma Bakanlığı Müsteşarı Douglas Feith'ten bahsediyorum. Militarist, siyonist bir "neokonservatif", yani aşırı sağcı bir Amerikalı... 
Bush yönetiminin tipik simalarından... 
Bush yönetiminin askeri politikalarını hazırlayan Pentagon'da Savunma Bakanı Rumsfeld ve Bakan Yardımcısı Wolfowitz'den sonra üçüncü isim bu Douglas Feith... 
Ankara ziyaretinde Türkiye'ye söylediklerini iki noktada toplayabiliriz 
Kerkük, Iraklıların işi, sizi ilgilendirmez.İran'a karşı ABD'nin yanında yer alın 
Feith, bir ay içinde ülkemizi ziyaret eden üçüncü üst düzey Amerikalı... 
Daha önce de NATO Avrupa Komutanı James Jones, ardından Dışişleri Bakan Yardımcısı Richard Armitage, onun ardından da Amerika'nın Irak'taki kuvvetlerinin komutanı John Abizaid gelmişti... 
Feith'in sivil bir "militarist" olduğunu dikkate alırsak, "Amerikan hareketliliğinin" askeri bakımdan artması dikkat çekici tabii. 

FEITH, Bush yönetimini anlamak için çok iyi bir örnek... 
İnternette Feith'in sicilini araştırdım. 
Bob Woodward'ın "Plan of Attack" adlı kitabında yazdığına göre, Feith "uzun zamandan beri militarist, neokonservatif ve sağ siyonist." 
'Sağ siyonist', aşırı siyonist demek ılımlı siyonistlerden ayırmak için böyle bir terim kullanılıyor. Nitekim Feith, barış yanlısı İsrail İşçi Partisi ile değil, Şaron'un Likud Partisi ile yakın ilişkilere sahip. 
Dünya çapında saygı kazanmış ılımlı İsrail lideri 'maktul' İzak Rabin, Filistin barış sürecinde Oslo Anlaşması'nı kabul ettiğinde Feith küplere binmiş Oslo'nun gerçek mimarı olan Clinton'a yüklenmiş, Oslo'nun "Arap baskılarına Amerikan ödünü" olduğunu iddia etmiş 
Feith'in son kitabı, "Filistin Devletinin Tehlikesi" adını taşıyor 
Feith'in büyük bir hukuk bürosu var, yani hukuk ticareti yapıyor. Müşterilerinin arasında İsrailli firmaların çokluğu dikkat çekiyor. 
"Irak'ta büyük ihaleler almak için Feith'in bürosuna müracaat etmek" çok yararlı oluyormuş 

TÜRK-Amerikan dostluğuna inanırım. İki ülke ilişkilerinin "stratejik ortaklık" düzeyinde olmasının hem bölge, hem dünya barışı için yararlı olduğunu da biliyorum. 
Amerikan ekonomisinin, siyasetinin ve özgürlükçü kültürünün evrensel değerini de takdir ediyorum. 
Ama bugün Amerika'yı "neokonservatif" denilen bir tür Evangelist Protestanizmle militan siyonizmin işbirliği yönetiyor. Field onun için Pentagon'da... 
Bunlar Amerika'ya da dünyaya da zarar veriyor. 
Elbette Irak'ta seçimler yapılmalı, istikrar gelmeli... Elbette İran nükleer silahlanmaya girmemeli... 
Ama bu genel doğrular, "neokonservatif"lerin baskıcı, militarist ve imparatorlukçu' politikalarına hak verdirmez. 
Irak'ın gerçeklerine göre değil, İsrail'in çıkarlarına göre şekillendirmek... İran'ı barış amacıyla değil, bu çıkarlar açısından 'hizaya getirmek' gibi politikalar... 
Avrupa'yı da rahatsız ediyor işte. 
Türk-Amerikan ilişkileri hasara uğrarsa bundan herkes zarar görür ama sorumlusu bu politikalardır. 
Amerikalıların ve dünyanın acil ihtiyacı, Washington'da aklı selimin artık daha fazla ezilmemesidir. 



</TEXT>
</DOC>
