<DOC>
<DOCNO> 333387 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo11.html </URL>
<DATE> 2005/04/14/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mehmet Okur 25 sayı ve 16 ribauntla oynadı 
</HEADLINE>
<TEXT>

     ABD Profesyonel Basketbol Ligi'ne NBA TSİ bu sabaha karşı yapılan 10 maçla devam edildi. 
     Batı Konferansı'nda haftalar önceden play-off'a kalamayacağı kesinleşen Utah Jazz, sahasında Batı Konferansı Güneybatı Grubu'nda liderliği garantileyen San Antonio Spurs'u, Mehmet Okur'un iyi oyunuyla 93-91 yenmeyi başardı. 
     Tim Duncan'ın sakatlıktan kurtularak forma giydiği karşılaşmada San Antonio Spurs, Jazz karşısında aldığı bu yenilgiyle lig tarihinin en iyi galibiyet yüzdesine sahip olma şansını da yitirmiş oldu. 
     Maça ilk 5'te başlayan ve 42 dakika forma giyen Mehmet Okur, 25 sayı, 16 ribaunt ve 4 asistle ''double double'' yaparak takımının en skorer oyuncusu oldu. 
     Karşılaşmada bu sezonki 19. ''double double''ını yapan Okur, 2 sayılık atışlarda 19'da 10, serbest atışlarda ise 5'te 5 isabet yakalarken, 1 kez denediği 3 sayılk atışta rakip potayı tutturamadı. 
     Jazz'da Matt Harpring 17 sayıyla oynarken, 15'er sayıyla maçı tamamlayan Hırvat forvet Gordan Giricek ve Howard Eisley takımlarının galibiyetine katkı sağladı. 
     San Antonio Spurs'ta, Arjantinli oyun kurucu Emmanuel Ginobili, 21 sayıyla takımının en skoreri olurken, sakatlıktan yeni kurtulan Tim Duncan, 17 sayı attı, ancak takımının yenilgisini engelleyemedi. 
     
     DOĞU KONFERANSI'NDA PLAY-OFF'A 2 BİLET DAHA 
     Normal sezonun bitmesine az bir zaman kala konferanslarda bir üst tura çıkacak takımlarda netlik kazanmaya başladı. 
     Batı Konferansı'nda 1 takım dışında play-off'a çıkacak 7 takımın belirlenmesinin ardından Doğu Konferansı'nda da üst tura çıkacak 2 takım daha belli oldu. 
     Güneydoğu Grubu'nda Washington Wizards, sahasında Chicago Bulls'u 93-82 yenerek, 1997 yılından bu yana ilk kez play-off'a çıkmayı başardı. 
     Wizards'ta Larry Hughes 23 sayı, Gilbert Arenas 21 sayı ve Antawn Jamison, 19 sayı ve 14 ribauntla takımlarına galibiyeti getirdiler. 
     Play-off'a çıkmayı daha önceden garantileyen Chicago Bulls'ta, Kirk Hinrich ve Ben Gordon'un 21'er sayısı galibiyet için yeterli olmadı. 
     Ligde yapılan bir diğer maçta Indiana Pacers, New Jersey Nets karşısında 90-86'lık skorla üstünlük sağladı ve play-off'da mücadele etmeye hak kazandı. 
     Son 8 sezondur üst üste Play-Off'lara kalmayı başaran Indiana Pacers'ta Reggie Miller 22 sayı ve 7 ribauntla takımının galibiyetinde etkili oldu. 
     29 sayı ve 15 ribauntla ''double double'' yapan Jason Kidd ve rakip potaya 22 sayı gönderen Vince Carter, Nets'i galibiyete ulaştıramadı. 
     Ligde diğer maçlarda sonuçlar şöyle 
     Denver Nuggets-New Orleans Hornets 116-102 . 
     . 
     Boston Celtics-Milwaukee Bucks 111-108 . 
     Minnesota Timberwolves-Golden State Warriors 116-100 . 
     Dallas Mavericks-Seattle Supersonics 95-90 . 
     Charlotte Bobcats-Atlanta Hawks 105-84 . 
     Detroit Pistons-Orlando Magic 103-94 . 
     Houston Rockets-Memphis Grizzlies 100-92. 
     
</TEXT>
</DOC>
