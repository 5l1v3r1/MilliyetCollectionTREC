<DOC>
<DOCNO> 331602 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/ekonomi/eko07.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Beyoğlu, Yık-Yap'la değerlenecek... 
</HEADLINE>
<TEXT>


Beyoğlu Belediye Başkanı Demircan, ilçeyi Yık - Yap modeli ile yenileyeceklerini ve değerini artıracaklarını söyledi 

EKONOMİ SERVİSİ 

İstanbul'un Beyoğlu İlçesi'nin AKP'li Belediye Başkanı Ahmet Misbah Demircan, TBMM'de Komisyon'da görüşülmesi süren "Eskiyen kent dokularının yenilenmesi ve kullanılması kanun tasarısı"nın yasalaşmasının ardından uygulayacağı 'Yık-Yap' modeliyle Beyoğlu'nun değerini daha da yükselteceğini söyledi. Demircan, "Beyoğlu'nun neredeyse tamamı antika. Dünyada neredeyse örneği yok. Üstelik bu antikanın değeri çok yüksek" diye konuştu. 

'Belediyeler güçlenecek' 
Beyoğlu'nda 11 bin binanın 4 bin 500'ünün 'tescilli tarihi yapı' olduğunu belirten Demircan, "İlçemizde 100 civarında otel, toplam 10 bin civarında da yatak var. Bu çok yetersiz" dedi. 
Halen TBMM İçişleri Komisyonu'nda olan yasa tasarısının Türkiye'deki tüm belediyelerin eline önemli güç vereceğini ifade eden Demircan, şunları dile getirdi "Bu tasarı kanunlaştığında belediyelerin eline çok önemli bir kamulaştırma gücü geçecek. İtiraz hakkı kolay kolay olamayacak. Dolayısıyla belediyeler, sorumlu oldukları bölgelerde kentsel dönüşümü yaratırken, yönlendirici etkilerini de gösterebilecekler." 
Demircan, yasanın çıkması ile birlikte asgari 10 biner metrekarelik alanlar belirlenerek, projeler geliştirileceğini ve bölge sakinlerine götürüleceğini söyledi. Demircan, "'Birleşin, yapın, olmazsa kat karşılığı verin' diyeceğiz. Kabul etmezlerse o zaman kamulaştırıp biz projeyi gerçekleştireceğiz. İlk proje ortaya çıktığında Beyoğlu'nun değerinin nasıl yükseldiğini göreceksiniz" diye konuştu. 


</TEXT>
</DOC>
