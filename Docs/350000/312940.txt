<DOC>
<DOCNO> 312940 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur12.html </URL>
<DATE> 2005/02/06/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Vahşet Ensesinden kesilip öldürülmüş kadın cesedi 
</HEADLINE>
<TEXT>

     Özcan TİKİT DHA 

İZMİR'in Bornova İlçesi'nde Aydın- Çeşme otoyolu bağlantı kısmında ensesi bıçakla kesilip öldürülmüş 30- 35 yaşlarında kimliği belirsiz bir kadın cesedi bulundu. 
     Işıkkent Selçuk Yaşar Endüstri Meslek Lisesi Aydın- Çeşme otoyolu bağlantı kısmının bulunduğu alanda. dün sabah saat 08.00'de yol kenarında kanlar içinde hareketsiz yatan birini gören çevre sakinleri polise ihbarda bulundu. 
     Kısa sürede olay yerine gelen ekipler, yaptıkları incelemede, üzerinde pantolon, palto ve kazak bulunan ve herhangi bir kimlik çıkmayan kadının ensesinden bıçakla kesilip öldürüldüğünü tespit etti. Öldürülmeden önce katili veya katilleriyle genç kadının boğuştuğu sanılırken, olay yerinde bir otomobile ait lastik izleri ile ip bulundu. 
     Çevrede araştırma yapan ekipler, genç kadına ait olduğu sanılan çantayı ise olay yerine 100 metre uzakta buldu. Çantada da kimlik bulunamazken, kadının cesedi kesin ölüm nedeninin saptanabilmesi için Adli Tıp Kurumu'na gönderdi. Kadının kimlik tespit çalışmaları devam ederken, olayla ilgili geniş başlı soruşturma başlatıldı. 
     
</TEXT>
</DOC>
