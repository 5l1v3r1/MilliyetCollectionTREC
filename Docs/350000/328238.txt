<DOC>
<DOCNO> 328238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sontur09.html </URL>
<DATE> 2005/03/29/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Profesöre ders verdirmeyen rektörlüğün kararı yargıdan döndü 
</HEADLINE>
<TEXT>

     Gazi Üniversitesi'nin eski Rektörü Prof. Dr. 
     Rıza Ayhan döneminde, İktisadi ve İdari Bilimler Fakültesi öğretim üyesi Prof. Dr. Mustafa Altıntaş'ın derse girmemesi yönünde alınan karar, yargıdan döndü. Prof. Altıntaş, söz konusu karara karşı Ankara 3'üncü İdare Mahkemesi'ne açtığı davayı kazandı. Mahkeme, "Öğretim üyeliği görevinin doğası gereği derse girilerek eğitim-öğretim işinin yürütülmesi gerektiği"ni belirterek, Rektörlük kararını hukuka aykırı buldu. 
     Ankara 3'üncü İdare Mahkemesi, Prof. Dr. Rıza Ayhan'ın rektörlüğü döneminde, kadrosunun bulunduğu Gazi Üniversitesi İktisadi ve İdari Bilimler Fakültesi İktisat Bölümü'nde derslere girmesi engellenen Prof. Dr. Mustafa Altıntaş'ın itirazını oybirliğiyle haklı buldu. Mahkeme, Prof. Dr. 
     Altıntaş'ın güz dönemi için İktisat Bölümü'nde "Uluslararası İktisat Teorisi" ve "Uluslararası İktisat" Gazi Üniversitesi Sosyal Bilimler Entitüsü'nde de "Uluslararası İktisat" dersinde görevlendirildiği, ancak derslere giremediğine işaret etti. Altıntaş'ın, derslere girmek için yaptığı başvurunun Gazi Üniversitesi Rektörlüğü tarafından reddedildiği vurgulanan kararda, Rektörlüğün öğretim üyelerinin derse girmelerini öngören mevzuata aykırı davrandığı kaydedildi. 
     Öğretim üyelerinin YÖK Yasası'nın 22'nci ve 36'ncı maddelerinde derse girmeyle görevlendirildiği kaydedilen kararda şöyle denildi 
     "... öğretim üyeliği görevinin doğası gereği derse girerek eğitim-öğretim işinin yürütülmesi gerektiği açık bulunduğundan, davacıya görevinin gereği olan derslerin verilmemesi yönünde tesis edilen işlemde hukuka uyarlık bulunmamaktadır. 
     Açıklanan nedenlerle, dava konusu işlemin iptaline oy birliğiyle karar verilmiştir." Kararda, Rektörlüğün mahkeme ve avukatlık ücretlerini de Prof. Dr. Mustafa Altıntaş'a ödenmesi kararlaştırdı. 
     
</TEXT>
</DOC>
