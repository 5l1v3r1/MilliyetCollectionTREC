<DOC>
<DOCNO> 349588 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yasam/yas01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Sürdüğünüz krem değil ne yediğiniz önemli 
</HEADLINE>
<TEXT>


Yediğiniz besinler, cildinize sürdüğünüz kremlerden daha etkilidir. Sütteki biotin ile parlak bir cilde sahip olabilir, C vitamini ile kırışıklıklara savaş açabilirsiniz... 

TAYLAN KÜMELİ bir kibrit kutusu lezzet 

Sağlıklı bir cilt, sağlıklı bedenin yansımasıdır. Vücut vitamin, mineral ve önemli elementleri cilt altında depolar, iç organlar ihtiyaçlarını buradan karşılar. Hava kirliliği, mevsimsel ve hormonal değişiklikler, aşırı stres, yaşam tarzı bilgisayarlı ortamlar, televizyon, elektrikli aletler gibi faktörler nedeniyle vücut belli bir stres ortamına girer. 
Vücut bu stresi minimum zararla telafi etmek için ana rezervi olan ciltten tüm ihtiyacını karşılar. Buna bağlı olarak rezerv azalır ve cilt savunmasız kalır. Yaş ilerledikçe bu kayıplar cildi kurutmaya başlar. Sağlıklı ve güzel bir cilt için yedikleriniz, sürdüklerinizden daha büyük önem taşır. 

Akneler nasıl giderilir 
Dengeli beslenme cilt hücrelerini güçlü ve nemli tutar. Omega 3 ve Omega 6, elzem yağlar cilt hücrelerini saran zarı güçlendirir. Cildin daha genç görünmesini sağlar, kırışıklıkları önler. Cilt üzerindeki yaraların enfeksiyon kapmasını engeller, çabuk iyileşmesine yardımcı olur. Elzem yağların eksikliği, cildin kurumasına ve çabuk yaşlanmasına neden olur. 
Ayrıca, Omega yağlarının ideal dengesiyle gelen düzenli kan dolaşımı sayesinde cilde daha fazla oksijen taşınır. 
Omega 3 ve Omega 6 yağlarının ideal dengesi, akne, siyah nokta gibi cilt sorunlarının giderilmesinde de etkilidir. Bu gibi cilt problemleri, A, D ve E vitaminleri eksikliğinin yanı sıra elzem Omega yağlarının eksikliğinden de kaynaklanır. 

Sıkı bir cildin sırrı 
Cilt sağlığı, kırışıklıkların giderilmesi veya oluşumunun engellenmesinde C vitamini, selenyum, dengeli beslenme, spor ve su çok önemli rol oynar. 
Kollajen sentezi için gereken sinyali C vitamininin oluşturduğu düşünülmektedir. Sıklıkla yediğimiz taze sebze ve meyveler C vitamini için çok iyi birer kaynaktır. 
Süt, yumurta, domates, greyfurt, badem, marul ve karnabaharda bulunan biotin de sağlıklı, parlak bir cilt ve saçlar için gereklidir. 
Koenzim Q 10, enerji üretiminde ve antioksidant olarak görev almaktadır. Antioksidant özelliğiyle yaşlanmanın etkilerini azaltıcı rol üstlenir. Koenzim Q 10'un cilt ve saç sağlığı üzerinde de olumlu etkileri vardır. 
Yağsız ve az yağlı kırmızı et, mayalı, kepekli ekmekler ve tahıl ürünlerini belli porsiyonlarda tüketerek alabileceğiniz lipoik asit ise, cilt hücrelerinin yenilenmesini sağlayarak daha dinç, canlı ve genç görünmenizi sağlar. 

Haftanın besini 
KAYISI 
Taze kayısı, A vitamini ve beta karoten bakımından zengindir. Yüksek miktarda potasyum ve demir elementi içerir. Kuru kayısının beslenme ve sağlık açısından en önemli özelliklerinden biri de diyet lifi içeriğinin yoğun olmasıdır. Kayısının pek çok faydası vardır 
Kan yapımını artırarak kansızlığı önler,Kalp kaslarını kuvvetlendirir ve daha düzenli çalışmasını sağlar,Diş sağlığında olumlu etkileri vardır,Mide ve onikiparmak bağırsağı ülserinin oluşmasına engel olur,İçerdiği A vitamini sayesinde kansere karşı koruyucu bir etkiye sahiptir,Stres azaltıcı özelliği vardır. 

Haftanın bilgisi 
Sağlıklı saç ve tırnak için çinko şart 
Vücudumuzun doğal savunma sisteminin güçlü olması için gerekli olan bir mineraldir. Hücre yenilenmesinde rolü olduğu için cilt güzelliğinde, el tırnaklarının sertleşmesinde ve saçın kuvvetlenmesinde, regl dönemi ağrılarının hafiflemesinde, tat ve koku alma duyularındaki kaybın giderilmesinde, yaraların daha hızlı iyileşmesinde, büyüme ve zihinsel performansın desteklenmesinde etkilidir. Peynir, sığır eti, kuru fasulye, yumurta, mısır, Brüksel lahanası ve brokolide bulunmaktadır. 



</TEXT>
</DOC>
