<DOC>
<DOCNO> 322795 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sondun17.html </URL>
<DATE> 2005/03/11/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Rus basını BDT parçalanabilir 
</HEADLINE>
<TEXT>

     Sovyetler Birliği'nin dağılmasının ardından kurulan Bağımsız Devletler Topluluğu'nun BDT yakın gelecekte siyasi ömrünü doldurarak parçalanabileceği ileri sürüldü. 
     Rus Komsomolskaya Pravda gazetesinde yer alan haberde, BDT'nin her an parçalanabileceği öne sürülerek, ''İlginç olan, bu sürecin Rusya tarafından başlatılmış olması'' denildi. 
     Moldova'da pazar günü parlamento seçimleri yapıldığı ve gözlemcilerin, Moldova'nın Rusya'nın siyasi etkinlik alanından sonsuza kadar çıkabileceğini düşündükleri belirtilen haberde, ''Ukrayna'daki 'Turuncu Devrim'in ardından benzer bir senaryonun Moldova'da tekrarlanması kaçınılmaz görünüyordu. Ancak kısa süre öncesine kadar Batı'da 'Moldova'nın Brejnev'i olarak adlandırılan Devlet Başkanı Vladimir Voronin iktidarı kaybedeceğini anlayınca 'Turuncu Dalga'ya katılmaya karar verdi'' görüşü savunuldu. 
     Voronin'in, Ukrayna ve Gürcistan devlet başkanlarıyla görüşerek, ülkedeki Rus vatandaşlarını casus oldukları gerekçesiyle sınır dışı ettiği belirtilen haberde, Rusya'nın bir zamanlar Sovyetler Birliği'nin yer aldığı coğrafyada denetimi kaybetmeye başladığının çok açık olduğu savunuldu. 
     Ancak bu değerlendirmenin ekonomi için geçerli olmadığı, çünkü Avrupa'nın en yoksul ülkelerinden biri olan Moldova'da yerel sanayi kuruluşlarının çoğunun Rus işadamları tarafından satın alındığı kaydedilen haberde, şu görüşlere yer verildi 
     ''Moldova'nın ana ihracat ürünleri olan şarap ve meyve de Rusya'ya satılıyor. Benzer bir durum diğer eski Sovyet Cumhuriyetleri için de geçerli. BDT, Rusya'nın komşularının Rus halkına karşı aniden nefret duymaya başlaması nedeniyle de dağılmıyor. Ukrayna ve Gürcistan'da muhalefet Rusya'ya karşı olumsuz bir şey söylemedi. Sorun, eski Sovyet topraklarında Batılılaşma sürecinin başlamış olması. Çünkü başka seçenek yok BDT ülkeleri İslam ülkeleri ya da Çin'le dostluk yapmak istemiyor.'' Bütün bu süreci başlatanın da aslında bizzat Rusya'nın kendisi olduğu kaydedilen haberde, ''1990'ların başındaki ekonomik ve siyasi reformlar Rusya'yı önder ülke haline getirdi ve diğerleri onun açtığı yoldan yürümeye başladı. Bu süreç birkaç yıl sürdü. Rusya'daki reformların yavaşlamaya başlaması üzerine eski Sovyet cumhuriyetleri örnek alabilecekleri başka ülkeler aramaya başladılar'' denildi. 
     BDT'nin parçalanmasının Rusya'nın düşmanlarca kuşatılması anlamına gelmediği kaydedilen haberde, ''Yine de siyasi liderliğin kaybedilmesinin sonuçları Rusya açısından ağır olacak. Yeniden liderliği ele geçirmenin tek bir yolu var Reform yoluna girerek Rusya'yı tekrar çekici hale getirmek. Diğer bütün yollar, örneğin doğalgaz fiyatlarını artırmak ya da ekonomik ambargolar uygulamak komşularımızı küstürmekten başka işe yaramıyor'' görüşüne yer verildi. 
     
</TEXT>
</DOC>
