<DOC>
<DOCNO> 307544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonspo13.html </URL>
<DATE> 2005/01/18/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Galatasaraylılar eski futbolcuları ile hasret giderecek 
</HEADLINE>
<TEXT>

     Galatasararaylı eski futbolcularla, sarı-kırmızılı ekipte forma giymiş yabancı futbolcuların karşı karşıya geleceği maç 23 ya da 24 Nisan'da Ali Sami Yen Stadı'nda yapılacak. 
     Kulüp başkan Yardımcısı ve basın sözcüsü Turgay Kıran ve genel sekreter Dr. Cengiz Özyalçın ile Galatasaray Spor Kulübü Genel Sekreter Yardımcısı Ali Himmetoğlu ve eski futbolculardan Erhan Önal, Galatasaray Kulübü'nün Mecidiyeköy'deki binasında, organizasyon hakkında basın toplantısı düzenlediler. 
     Cengiz Özyalçın, organizasyonu 100. Yıl etkinlikleri içinde gerçekleştirdiklerini ifade ederek, ''Bu maçı Galatasaray-Diyarbakırspor maçından önce yapmayı düşünüyoruz. Yıllarca Galatasaray'ın formasını ülkemizde ve yurt dışında onurla taşımış yabancı futbolcularla, yine Galatasaray'ın formasını zaferlere taşımış öz evlatlarımız, yıllar sonra Ali Sami Yen Stadı'nda biraraya gelecek. Bir nostalji yaşatacağız. Sanıyorum bu Türkiye'de ilk defa olacak. Genç taraftarlarımız, daha önce göremedikleri futbolcuları, mabedimiz Ali Sami Yen Stadı'nda tanıyacaklar'' diye konuştu. 
     Yabancı oyuncular içinde seçme yapmak için internet sitelerinde anket düzenlediklerini dile getiren Özyalçın, bu ankete 3500 yanıtın geldiğini ve seçimin buna göre yapıldığını kaydetti. 
     Genel sekreter Cengiz Özyalçın, Diyarbakırspor maçını 23 ya da 24 nisan tarihinde oynayacaklarını, ancak Futbol Federasyonu'na bu karşılaşmayı 24 nisanda yapabilmek için başvuruda bulunduklarını ifade etti. 
     
     YABANCI FUTBOLCULAR KADROSU 

     Genel sekreter yardımcısı Ali Himmetoğlu ise karşılaşmada oynayacak yabancı futbolcuların isimlerini açıklarken, teknik direktör olarak da Karl-Heinz Feldkamp veya Gream Souness'ı davet ettiklerini söyledi. 
     Davet ettikleri sporcuların geleceklerini ifade etmekle birlikte, aktif görevde bulunan futbolcuların, kendi takvimleri izin verdiği takdirde gelebileceğini kaydeden Himmetoğlu, Jardel'in ise katılamayacağını bildirdiğini söyledi. 
     Himmetoğlu, yabancı oyunculardan oluşan takımı şöyle açıkladı 
     Simoviç, Taffarel, Popescu, Filipescu, Götz, Stumpf, Perez, Van Gobbel,Prakazi, Hagi, Rotariu, Six, Knupp, Abramczik, Saunders, Kovaçeviç, Hociç ve Ilie. 
     Karşılaşmanın saat 16.15'te başlayacağı belirtilirken, maçı dünyaca ünlü bir hakemin yöneteceği ifade edildi. 
     Yerli oyuncuların seçiminin sürdüğü de ifade edilen toplantıda, Tanju'nun bu maçta oynayıp oynamayacağı şeklinde bir soru üzerine açıklama yapan Turgay Kıran, ''Galatasaray formasını terleten her oyuncuyu bağrımıza basarız. Yeterki ihanet etmiş olmasın. Tanju'nun böyle bir durumu olduğunu zannetmiyorum'' dedi. 
     Cengiz Özyalçın ise yine bir soru üzerine, Fatih Terim'in Galatasaray'ın sembollerinden biri olduğunu ve o ve onun gibi sembollerin mutlaka bu karşılaşmada yer alacağını dile getirdi. 
     
</TEXT>
</DOC>
