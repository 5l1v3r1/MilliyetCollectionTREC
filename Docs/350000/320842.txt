<DOC>
<DOCNO> 320842 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur54.html </URL>
<DATE> 2005/03/04/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Ümraniye'de falçatayla gasp .. 
</HEADLINE>
<TEXT>

     Ümraniye'de otomobille önü kesilen mobilyacı, direndiği gaspçılar tarafından falçatayla yaralandı. Gaspçılar, bu kişinin cep telefonu, kol saati ve cüzdanını alarak kaçtı. 
     AA muhabirinin aldığı bilgiye göre, Mobilyacılar Sitesi'ndeki MODOKO Kukla Mobilya adlı mağazasına giden Hakan Özçelik'in kullandığı 34 EA 652 plakalı otomobilin önü, İMES Sanayi Sitesi arkasındaki Baraj Yolu Caddesi'nde, plakasız kırmızı bir otomobil tarafından kesildi. 
     Bu otomobile çarpmamak için kaldırıma çıkarak durabilen Hakan Özçelik'i, araçtan inen iki kişi falçata tehdidiyle gasp etmek istedi. 
     Gaspçılara direnen Özçelik, falçatayla yüz, kol ve bacaklarından yaralandı. Özçelik'in yaklaşık 1500 YTL değerindeki cep telefonu ve 5 bin dolar değeri olduğu bildirilen kol saati ile içerisinde kredi kartları ve bir miktar para bulunan cüzdanını alan 2 kişi, otomobille olay yerinden kaçtı. 
     Özçelik, Ümraniye'deki Özel Sevgi Kliniği'nde tedavi altına alındı. 
     Klinikte gazetecilerin sorularını yanıtlayan Özçelik, ''Güpegündüz kabus yaşadım. Bu kabustan uzun süre kurtulamayacağım. Otomobille önüme çıkan araca çarpmamak için kaldırıma çıktım. Aşağıya inip, ne yapıyorsunuz demeye fırsat kalmadan 2 kişinin saldırısına uğradım. Falçatayı rastgele sallayarak, cüzdanımı, kol saatimi ve cep telefonumu aldılar'' diye konuştu. 
     Polis, zanlıların yakalanması amacıyla çalışma başlattı. 
     
</TEXT>
</DOC>
