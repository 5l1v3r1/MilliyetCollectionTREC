<DOC>
<DOCNO> 332551 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/soneko47.html </URL>
<DATE> 2005/04/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Babacan Bazı projeksiyonlarda revizyonlar tabii ki var 
</HEADLINE>
<TEXT>

     Devlet Bakanı Ali Babacan, IMF heyetiyle yapılan görüşmelerde güncelleştirilen Niyet mektubunda yer alan bazı projeksiyonlarda revizyon olduğunu belirtirken, ''bunu, niyet mektubu açıklandıktan sonra hep beraber göreceğiz'' dedi. 
     Babacan, Türkiye Masası Şefi Rıza Moghadam ile birlikte düzenlediği basın toplantısında, gazetecilerin sorularını yanıtladı. 
     Bir soru üzerine Babacan, cari açık projeksiyonlarında da bir miktar yenileme olacağını, ancak 2005'de gerçekleşecek cari açığı nominal olarak, geçen yıldan daha büyük bir rakam olarak beklemediklerini bildirdi. Babacan, şöyle devam etti 
     ''Ancak ekonomimiz 2005'de daha büyüyeceği için, GSMH'ye oranı olarak 2004'ün daha altında bir rakam olacağını görüyoruz. Bu sadece bir projeksiyon. Bizim ekonomik aktivitemiz, büyümemiz, yatırımlarımız, bugünkü projeksiyonlarımızdan farklı bir şekilde gerçekleşirse, o zaman tabi bütün bunları yeniden gözden geçireceğiz.'' Bu arada özellikle AB'ye yeni üye olan 11 ülkeye bakıldığında, bunların, müzakere sürecinde ortalama yüzde 5-6.5 gibi cari açıkla devam ettiğine işaret eden Babacan, ''Türkiye'ye yatırım olduğu sürece, dışarıdan yatırım ürünleri girdiği sürece, cari dengemizde bir miktar açık olacaktır. Önemli olan bunun finansmanıdır, bu finansmanın sürdürülebilirliğidir, ne kadar sıhhatli olduğudur. Kaldı ki biz bunu çok sıkı şekilde takip ediyoruz'' şeklinde görüş bildirdi. 
     
     ''ÇALIŞMALAR BAŞARIYLA TAMAMLANDI'' 

     IMF heyetiyle görüşmelerde, üzerinde müzakere, değerlendirme gereken bir konu kalmadığını ve Ankara'daki çalışmaların başarıyla tamamlandığını söyleyen Bakan Babacan, ''Mayıs ayının ilk yarısında bordun İcra direktörleri kurulu toplanıp, stand-by düzenlemesini neticelendirmesini öngörüyoruz'' dedi. 
     Üç önemli yasal düzenlemeden söz ettiklerini, ikisinin Meclis'e sevkedilmesi, birinin de yasalaşması gerektiğini anlatan Bakan Ali Babacan, Gelir İdaresi yasa tasarısının meclis gündemine alındığını ve bunların yasalaşmasının belli bir süreç gerektirdiğini vurguladı. 
     Hafta sonu IMF-Dünya Bankası bahar toplantıları olduğunu, bundan sonraki bir haftalık sürecin, IMF'nin çalışanlarının en yoğun dönemi olduğunu kaydeden Bakan Babacan, şöyle devam etti 
     ''Nereden baksanız 1 hafta-10 gün, bir ilerleme sağlanamayacak bir dönem söz konusu. Onlar kendi takvimine baktı, biz kendi takvimimize baktık. Mayıs ayının ilk yarısında bordun yani icra direktörleri heyetinin toplanıp, bunu neticelendireceği öngörüsünde bulunduk. Bu kuvvetle muhtemel. Zaten bizim tarafımızdaki işler tamamlanıyor. onların iç prosedürleri var. Niyet mektubu imzalandıktan sonra, 24 icra direktörüne dağıtılıyor belki kendi başkentlerine gönderiyorlar, değerlendiriyorlar daha sonra heyet toplanıp nihai kararı veriyor.'' 
     
     GELİR İDARESİ BAŞKANI KİM OLACAK 

     Bir gazetecinin, ''Gelir İdaresi Başkanı'nın özel sektörden seçilmesi konusunda IMF'nin bir önerisinin olup olmadığı'' yönündeki sorusuna karşılık IMF Masası Şefi Rıza Moghadam ise bu tür konular gündeme geldiğinde uluslararası standardlara bakıldığını bildirdi. 
     Moghadam, ''bu konuda hiç bir müdahale veya tutumumuz olmamıştır. Sonuçta bu tür kurumlara nasıl atama yapıldığı değil, işlerin nasıl yürüdüğü önemlidir'' diye konuştu. 

     
</TEXT>
</DOC>
