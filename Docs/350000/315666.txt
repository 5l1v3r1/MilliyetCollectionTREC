<DOC>
<DOCNO> 315666 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/yazar/uras.html </URL>
<DATE> 2005/02/16/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
TSK Vakfı'na 1 trilyon 810 milyar liraya lojman 
</HEADLINE>
<TEXT>


Halk Bankası'nın satışa çıkardığı genel müdürlük lojmanının 1 trilyon 810 bin liraya Türk Silahlı Kuvvetleri Vakfı tarafından satın alınmasıyla ilgili olarak bu sütunda yayımlanan yazı üzerine hazırlanan düzeltme ve cevap yazısının aynen yayımlanması Ankara 13. Sulh Ceza ve 16. Asliye Hukuk mahkemeleri tarafından uygun görülmüştür. 

Düzeltme ve cevap yazısı 
Milliyet Gazetesi'nin 05.12.2004 tarihli nüshasında, Güngör URAS imzalı "TSK Vakfı'na 1 trilyon 810 milyar liraya lojman" başlıklı yazıda gerçek dışı bilgilere yer verilmek suretiyle, TSK. Dayanışma Vakfı hakkında, Kamuoyunda yanlış izlenimler doğmasına neden olunmuştur. 5187 sayılı Basın Kanunu'nun 14. md.si gereğince oluşan "Düzeltme ve Cevap Hakkı"nın kullanılması amacıyla, bu yazının yayımlanmasını talep etmekteyiz. 
1. Hizmet binası alımı konusu Değerli bir gayrimenkulun kazançlı bir yatırım aracı olarak görülmesi ve Vakfa ilk gayrimenkulunun kazandırılması isteği, Vakfın kurulduğundan beri 130 metrekarelik kiralık bir apartman dairesinde 15 personel ile çok zor şartlarda faaliyetlerini sürdürmesi, alınacak binanın bir kısmını kiraya vermek suretiyle vakfa düzenli gelir elde etme düşüncesinden hareketle, bina arayışına başlanılmıştır. Mevcut alternatifler arasında fiyatı, konumu ve getirisi hesap edilerek Halk Bankası tarafından satışa çıkarılan söz konusu binanın alınmasına karar verilmiş, müteakiben gereken ekspertiz değeri yaptırılarak satın almak için Vakıflar Genel Müdürlüğü'nden talepte bulunulmuştur. Vakıflar Meclisinin Genel Müdürlük hizmet binası olarak kullanılması kaydıyla "Oluru" alınmış ve yapılan ihale sonucunda 1 Trilyon 810 Milyar TL. bedelle bina satın alınmıştır. Yazınızda belirtilenin aksine söz konusu bina lojman olarak değil, Vakıf Genel Müdürlüğü hizmet binası olarak kullanılmakta ayrıca 3 katı kiraya verilerek vakfa düzenli gelir elde edilmektedir. Gayrimenkul satışının Halk Bankası tarafından yapıldığı, alıcısının ise TSK. Dayanışma Vakfı'nın olduğu böyle bir hukuki işleme taraf olmanın sakınca yarattığı konusundaki düşünceniz ise anlaşılamamaktadır. 
2. Vakıf gelirlerinin kullanılması konusu TSK. Dayanışma Vakfı, TSK.de görevli subay, astsubay, sivil memur, uzman jandarma ve uzman erbaşlardan, hizmette bulundukları süre içerisinde vefat edenlerin eş, çocuk, ana ve babaları ile malul olanların kendilerine sosyal ve ekonomik destek sağlamak gayesiyle, Türk Medeni Kanununa göre kurulmuş ve 1 Ocak 2000 tarihinde faaliyete geçmiş tüzel kişiliğe sahip bir kuruluştur. Vakıf yardımlarında ana hedef öncelikle 10 yılın altında hizmeti olup, T.C. Emekli Sandığı Kanunu kapsamı dışında kalan TSK. Personeline yardım etmektir. Vakıf kuruluşundan bu yana, TSK.de görevli personelin bağışlarıyla faaliyetlerini yürütmektedir. Vakfa yapılan bağışların büyük kısmı yardım olarak dağıtılmaktadır. Bugüne kadar, vefat eden ve malul olan toplam 1103 personelimizin yakınlarına ve kendilerine yaklaşık 11 Trilyon TL yardım yapmıştır. Vakıf, Vakıf Mütevelli Heyeti adına Vakıf Denetim Kurulu, Vakıflar Gn.Md.lüğü ve Milli Savunma Bakanlığı adına da anılan kurumların denetleme birimleri tarafından düzenli olarak denetlenmektedir. Anılan birimlerce yapılan hesap teftişlerinde Vakfa yapılan bağışların Vakfın gayesi doğrultusunda kullanıldığı sonucuna varılarak Vakıf takdir edilmiştir. Vakfın yıllık bilançosu her yıl gazetelerde yayınlanmakta, Vakfımıza ait internet sayfasında www.tskdv.org.tr Vakfıyla ilgili bilgilere yer verilmektedir. 
3. Vakıf kurucularına imkan sağlandığı iddiası TSK. Dayanışma Vakfı'na yapılan bağışlarla lojman veya Vakıf kurucuları için ev, otomobil satın alınmamış, bu konuda tek bir kuruş harcama yapılmamıştır. Vakfımızla ilgili söz konusu yazınızın gerekli araştırma yapılmadan gerçek dışı bilgilerle kaleme alındığı, tarafsız ve objektif davranılmadığı, böylece basın meslek ilkelerine uyulmadığı üzüntü ile izlenmiştir. Saygılarımla. 07.12.2004 

Avukat Orhan ÇELEN 
TSK Dayanışma Vakfı Genel Müdürlüğü Vekili 



</TEXT>
</DOC>
