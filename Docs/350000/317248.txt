<DOC>
<DOCNO> 317248 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sonsiy12.html </URL>
<DATE> 2005/02/21/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Le Figaro TÜrkiye'deki iktidar köktendinciliğe yaklaşıyor 
</HEADLINE>
<TEXT>

     Türkiye'de iktidardaki çoğunluğun sırtını çevirmek yerine köktendinciliğe yaklaştığı öne sürüldü. Le Figaro gazetesi, Türkiye'nin yeniden İslamlaştığını, Hükümetin Atatürk'ün laik eserinin lağvedilmesini isteyen İslamcıların taleplerine boyun eğdiği iddiasında bulundu. 
     Le Figaro gazetesi, Avrupa Anayasası'nın İspanya'da düzenlenen referandumda onaylanmasına ilişkin analizinde AB'nin Türkiye'ye takındığı tavrını eleştirdi. Gazete, AB'nin "yeniden İslamlaşan" Türkiye'ye sadece demokrasi kuralları, sosyal ilerleme ve insan haklarına saygıya ilişkin yükümlülükleri empoze etmesinin, faşizm ve nazizmi tanımış olan kıta için "affedilmez bir saflık" olduğu görüşünü savundu. Le Figaro, Türkiye'den laikliğe tamamiyle bağlı olmasının, kamu alanının tarafsız kılınmasının istenmesi gerektiğini, bunun yapılmadığını yazdı. 
     Başbakan Tayyip Erdoğan'ın başkanlığındaki hükümetin ise, Atatürk'ün laik eserinin lağvedilmesini isteyen İslamcıların taleplerine boyun eğdiğini öne süren gazete, Avrupa'da bu tür yasaklar olmadığı gerekçesiyle yargı ve üniversitelerde başörtüsü yasağının kaldırılmasının istendiğini belirtti. 
     
     TÜRKİYE İLE MÜZAKERELER ENGELLENEMEZ 

     Türkiye'de iktidardaki çoğunluğun sırtını köktendinciliğe çevirmek yerine ona yaklaştığını iddia eden gazete, buna karşın artık Türkiye ile müzakerelerinin engellenmeyeceğini, böyle bir girişimin, Birliğin içerisinde bile felaket düzeyinde tepkilere neden olabileceğini yazdı. 
     Buna karşın, Türk hükümetine beş yıl içerisinde gerçekleştirilecek olmazsa olmaz koşulları içeren bir programın belirlenmesinin adil olacağını savunan Le Figaro, Türkiye'nin bu programda başarısız olması halinde "imtiyazlı ortaklık" çözümünü seçtiği anlamına geleceğini öne sürdü. 

     
</TEXT>
</DOC>
