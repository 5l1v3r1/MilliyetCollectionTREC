<DOC>
<DOCNO> 335116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sondun50.html </URL>
<DATE> 2005/04/20/ </DATE>
<TIME> 22.30 </TIME>
<AUTHOR>  </AUTHOR>
<HEADLINE>
İngiltere'de diyabet hastası obes çocuk yaşı 9'a indi 
</HEADLINE>
<TEXT>

     İngiltere'nin başkenti Londra'da giderek aşırı kilolu hale gelen çocuklarda diyabet hastalığı yaşının 9'a kadar indiği bildirildi. 
     İngiliz basınına göre, Londra'da yapılan araştırmanın sonuçlarını bir konferansta açıklayan doktorlar, obezitenin neden olduğu ve önceleri yetişkinlere mahsus olan 2. tip diyabet oranının 16 yaş altı çocuklarda şaşırtıcı dereceye ulaştığını belirttiler. 
     Bu durumu ''patlamaya hazır zaman ayarlı bomba'' olarak niteleyen doktorlar, sadece Doğu Londra'da 2. tip diyabet hastası 22 çocuk tespit edildiğini, tüm İngiltere'de bu sayının yüzlerce olabileceğini kaydettiler. 
     Yetişkinlerde 2. tip diyabet hastalığının yaşamdan 10 yılı alıp götürdüğüne ve hastalığın erken teşhisinin önemine işaret eden İngiliz hekimler, ancak çocukları sağlıklı beslenmek konusunda eğitilmedikçe ve fiziksel harekette bulunmadıkları sürece bu sayının artacağını belirttiler. 
     İngiliz hekimler, 10 yıl önce 16 yaş altındaki çocuklarda 2. tip diyabet görülmediğini belirterek, şu anda obeziteye bağlı diyabetin pediyatrik tedavinin bir parçası haline geldiğine işaret ettiler. 
     Diyabetin diğer çeşidi olan 1. tipi, doğumdan sonra görülüyor ve kiloyla bağlantısı bulunmuyor. 
     
</TEXT>
</DOC>
