<DOC>
<DOCNO> 345361 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy05.html </URL>
<DATE> 2005/05/24/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Muhtarlara yüzde 100 zam 
</HEADLINE>
<TEXT>

     Adalet Bakanı ve Hükümet Sözcüsü Cemil Çiçek, Bakanlar Kurulu'nun, muhtar maaşlarının yüzde 100 artırılmasını kararlaştırdığını açıkladı. 
     Cemil Çiçek, Bakanlar Kurulu'nun ardından toplantının gündemine ilişkin yaptığı açıklamada, Türkiye'de yaklaşık 60 bin muhtar bulunduğunu dile getirerek, muhtarların aldıkları maaşın yüzde 100 artırıldığını, Maliye Bakanlığı'nın kararnameyi hazırlayacağını, süratle çıkacağını belirtti. 
     Mayıs ayından itibaren, özellikle Adana dahil olmak üzere, güney bölgelerinde hasada başlandığını anımsatan Çiçek, ''buğday taban fiyatları ne kadar erken açıklanabilirse, çiftçilerimizin önünü görebilmeleri, Toprak Mahsulleri Ofisi'ne veya tüccara malını satabilmesi açısından taban fiyatın belirlenmesi gerekmektedir. Hükümet olarak, bugün bununla ilgili çok etraflı bir değerlendirme yaptık. Rakamları ben açıklamayacağım, yarın Başbakan grup toplantısında bunu açıklayacaktır" dedi. 
     Çiçek, Dışişleri Bakanı Abdullah Gül'ün, iç ve dış siyasi gelişmelerle ilgili bilgi verdiğini belirterek, hükümet olarak, bu konuda değerlendirmelerde bulunduklarını anlattı. 
     
     MUHTARLAR HÜSRANA UĞRADI 

     Doğu ve Güneydoğu’daki muhtarlar, maaşlarına Bakanlar Kurulu’nca yapılması kararlaştırılan yüzde 100 zam oranını düşük buldu. 
     Doğu ve Güneydoğu Köy ve Mahalli İdareler Muhtarlar Derneği Genel Başkanı Mehmet Kızıltepe, AA muhabirine yaptığı açıklamada, Bakanlar Kurulu’nca köy ve mahalle muhtarlarının maaşlarına yüzde 100 artış yapılmasının kararlaştırıldığını hatırlatarak, bu rakamın, kendilerinde hayal kırıklığı yarattığını öne sürdü. 
     Derneklerine yaklaşık 4 bin muhtarın kayıtlı olduğunu ifade eden Kızıltepe, şöyle konuştu 
     "Böyle bir karar beklemiyorduk. Bizi derinden üzdü. Şu an 119 YTL maaş alıyoruz. Yapılan artışla, maaşımız toplam 238 YTL olacak. Bu bizim giderimizi karşılamaz. Bu artışla hüsrana uğradık. En azından 2-3 bin YTL olması gerekiyordu. Biz muhtarlar, yoksulluk sınırının 
     altında yaşıyoruz. Sadece Bağ-Kur primi giderimiz 200 YTL civarındadır. Kırtasiye, yol ve kira giderlerimizi de hep cebimizden ödüyoruz." Bir süre önce Başbakan Recep Tayyip Erdoğan’a maaşlarının nüfus oranına göre artırılması ve özlük haklarının iyileştirilmesi için mektup gönderdiklerini ifade eden Kızıltepe, "Ama maalesef dikkate alınmadı. Bu maaşla geçinmemiz mümkün değil. Mahallelerimizin çoğu zaten yoksul. Mühür parası bile alamadığımız zaman oluyor. Bizler belediye başkanları ve milletvekilleri gibi seçimle iş başına geliyoruz. Onların maaşında gözümüz yok ama arada çok büyük fark. Bu farkın kapatılması gerekir" dedi. 
     
</TEXT>
</DOC>
