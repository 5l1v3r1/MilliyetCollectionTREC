<DOC>
<DOCNO> 345365 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy09.html </URL>
<DATE> 2005/05/24/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Gül Babacan'ın bu görevi en iyi şekilde yapacağına inanıyorum 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Devlet Bakanı Ali Babacan’ın AB ile tam üyelik müzakerelerini başarılı bir şekilde götüreceğine inandığını belirtti. 
     Gül, İsveç Parlamentosu’nda düzenlenen "Kadının Toplumdaki Rolü 
     Farklı Perspektifler" konulu konferansın ardından, gazetecilerin sorularını yanıtladı. 
     Gül, Babacan’ın başmüzakereci olarak görevlendirilmesine ilişkin soru üzerine, Babacan’ın zaten AB ile ilgili konularla uğraştığını söyleyerek, Türkiye’nin üstüne düşeni en iyi şekilde yaptığını ifade etti. 
     Gül, müzakerelerin daha çok ekonomik konuları içereceğine dikkati çekerek, bu nedenle Babacan’ın başmüzakerecilik görevini başarılı şekilde götüreceğine inandığını kaydetti. 
     Bakan Gül, şöyle devam etti 
     "Başbakan’ın kararıdır. Türkiye uzun zaman bu konuyu tartıştı ama aslında bunlar tartışılacak konular değildi, bizde çok tartışıldı. Hep şunu söyledik herkes hükümete güvensin, her şey en düzgün şekilde yapılacaktır. Dolayısıyla gecikmiş bir konu da değildir, vaktinde olmuştur. Hayırlı olsun. İnanıyorum ki Türkiye müzakere sürecini çok iyi bir şekilde götürecektir." Babacan’ın başmüzakerecilik yanında Devlet Bakanlığı görevini sürdürüp sürdürmeyeceğinin sorulması üzerine Gül, Babacan’ın bu görevini de sürdüreceğini kaydetti. Gül, gerek uluslararası finans kurumları, gerekse AB ile ilişkilerin aynı doğrultuda ilişkiler olduğuna işaret ederek, bunların hepsinin birbirine paralel olduğunu ve bu nedenle Babacan’ın bu görevi en iyi şekilde yapacağına inandığını söyledi. 
     
</TEXT>
</DOC>
