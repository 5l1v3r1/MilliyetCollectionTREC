<DOC>
<DOCNO> 346615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/spor/ykocaomer.html </URL>
<DATE> 2005/05/28/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Dr. Trawinski Kupası 
</HEADLINE>
<TEXT>



1999 Sakarya depreminde, Tekerlekli Sandalye Basketbol Antrenörlerimize eğitim verdiği sırada depremde kaybettiğimiz Alman spor adamı Jochen Trawinski adına düzenlenen 3. Uluslararası Dr. Trawinski Tekerlekli Sandalye Basketbol Turnuvası dün İstanbul'da Ataköy Ahmet Cömert Spor Salonu'nda başladı. 
Dr. Trawinski, "Türkiye benim ikinci vatanım oldu" diyen, hiçbir ücret almadan yılda iki defa ülkemize gelerek antrenör seminerleri veren bir dostumuzdu. Almanya'da antrenör hocalığı yapan, kalbi insan sevgisi ile dolu bu spor adamını Bedensel Engelliler Spor Federasyonu ve TESYEV Türkiye Engelliler Spor Yardım ve Eğitim Vakfı, iki yılda bir düzenlenen turnuvaları ile anıyor. 
Bu yılki turnuvanın özelliği, ilk defa Avrupa'dan 5 ulusun A Milli Takımları'nın da turnuvada yer alması. Bunlar Almanya, Fransa, Hollanda, İsveç ve İsrail. Milli Takımımız'ın da katılımıyla devam eden turnuva, önümüzdeki ay Paris'te yapılacak Avrupa Şampiyonası öncesi son ciddi hazırlık turnuvası. 
Turnuvada bugünkü maçlar saat 09.00'da başlıyor, 19.15'de bitiyor. Yarın ise final günü. İstanbul Ataköy Ahmet Cömert Spor Salonu'nda saat 10.45'de başlayacak 3.'lük ve 4.'lük maçından sonra, final müsabakası saat 12.30'da başlayacak. 
Bu turnuvanın düzenlenmesi için her türlü desteği veren KWV mbH, Ekin Ata Lojistik, Mengerler Ticaret Türk A.Ş., Nıvea, Pritt, Kristal Cola ve Speedy Marketing Advertising'e şükranlarımızı sunarız. 
Ayrıca yarın çekilecek kurada kazanan izleyicilere çeşitli hediyeler verilecek ve HEPSİ grubu da bir mini konserle etkinliklere katılacak. Ve inanıyoruz ki yarın Ahmet Cömert Spor Salonu'nda Beşiktaş ve Galatasaray Spor Kulübü'nün başkanları ve yönetim kurulu üyeleri de olacak. Eğer Fenerbahçe Spor Kulübü Başkanı Aziz Yıldırım da gelebilirse, maçları izledikten sonra, Türkiye'de tekerlekli sandalye basketbolunun büyük bir hamle yapacağına inancımız tam. 



</TEXT>
</DOC>
