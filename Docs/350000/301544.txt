<DOC>
<DOCNO> 301544 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sondun36.html </URL>
<DATE> 2004/12/28/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Deprem ve tsunami turizmi vurdu 
</HEADLINE>
<TEXT>

     Deprem ve tsunami faciasının Asya'nın güneyindeki ülkelerin turizm sanayisini vurmasına karşın, bölge ve küresel ekonomi için büyük bir sorun yaratması beklenmiyor. 
     Amerikan Fox televizyonunun internet sitesinde uzmanların görüşüne dayanılarak verilen habere göre, felaketin kıyı kentlerinde meydana gelmesi nedeniyle bölgedeki turizm sektörünün geniş çapta olumsuz etkilenmesi bekleniyor. 
     Uzmanlar, buna karşın, büyük üretim merkezlerinin felaketin sınırları dışında kaldığına dikkati çekerek, ekonomik etkinin sınırlı kalacağı görüşünü dile getirdiler. 
     Doğal felaketin olumsuz etkisinin özellikle Tayland ve Sri Lanka gibi turizm ülkelerinde hissedileceğini kaydeden uzmanlar, bu sektörde milyonlarca dolar kayba karşın olumsuz etkinin bu ülkeler için bir yıldan uzun olmayacağı tahmininde bulundular. 
     Uzmanlar, doğal felaketin ardından bu ülkelerden belirli bir süreliğine çekilecek tur operatörlerinin, yaz sezonunu yaşayan güney yarımkürenin Küba, Karayibler ve Bahamalar gibi başka bölgelerine kayabileceklerini belirttiler. 
     Uzmanlar, turizm ülkesi Türkiye'nin de Asya'dan kaçan turistleri çekebileceğine işaret ettiler. 
     
</TEXT>
</DOC>
