<DOC>
<DOCNO> 320412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonspo28.html </URL>
<DATE> 2005/03/03/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Malatyaspor, Fenerbahçe'yi yenme hesapları yapıyor 
</HEADLINE>
<TEXT>

     Malatyaspor Kulübü Basın Sözcüsü Ramazan Özdemir, Fenerbahçe maçı için, ''İnanırsak kazanırız'' dedi. 
     Ramazan Özdemir, Malatyaspor Kulübü İdari Binası'nda düzenlediği basın toplantısında, Fenerbahçe'den korkmadıklarını ve kazanmak için mücadele edeceklerini belirtti. Özdemir, şöyle dedi 
     ''Fenerbahçe takımı güçlü ve çok değerli futbolcuları var. Ancak yenilmeyecek takım da değil. İnanırsak kazanırız. Futbolcular sahada mücadele ederken taraftarlarımız da takımı 90 dakika boyunca desteklemeli. Taraftarlarımızın takımı yalnız bırakmayacaklarına da inanıyoruz. Ancak taraftarlarımızın çok dikkatli olmasını ve olumsuzluklara neden olmamalarını da istiyoruz. Şunu da belirtmek isteriz ki, hiçbir maç sahada oynanmadan kazanılmıyor.'' Özdemir, Saidou'nun kırmızı kart cezalısı olması nedeniyle Fenerbahçe karşısında forma giyemeyeceğini, sakat olan Fevzi ve Schuman Bah'ın durumunun ise maç günü belli olacağını bildirdi. 
     
</TEXT>
</DOC>
