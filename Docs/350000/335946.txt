<DOC>
<DOCNO> 335946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonspo12.html </URL>
<DATE> 2005/04/22/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Şampiyonlar Ligi Kupası İstanbul'a getirildi... 
</HEADLINE>
<TEXT>

     İstanbul'da 25 Mayıs'ta yapılacak Avrupa Şampiyonlar Ligi'nin 2004-2005 sezonu final maçı öncesi, Şampiyonlar Ligi Kupası İstanbul'a getirildi. 
     Kupa, geçen sezonun şampiyonu Portekiz'in FC Porto takımının genel menajeri Diogo Paiva Brandao ve takım kaptanı Jorge Costa tarafından İstanbul'a getirildi. 
     Atatürk Havalimanı VIP Salonu'nda FC Porto yetkililerini karşılayan UEFA Asbaşkanı Şenes Erzik, FC Porto kulübü temsilcileri ve UEFA yetkilileri ile birlikte dışarı çıkarak, FC Porto takımının formalarını giyen çocuklarla birlikte günün anısına yerli ve yabancı medya mensuplarına fotoğraf ve görüntü verdiler. 
     Avrupa futbolunun kulüpler bazındaki en büyük kupası daha sonra bir otobüsle Lütfi Kırdar Uluslararası Kongre ve Sergi Sarayı'na doğru yola çıkarıldı. Otobüs içinde Erzik ve UEFA yetkililerinin yanı sıra, FC Porto takımı genel menajeri ve kaptanı da yer alıyor. 
     Kupa, saat 13.00'te düzenlenecek törenle İstanbul Büyükşehir Belediye Başkanı Kadir Topbaş'a teslim edilecek. 
     
</TEXT>
</DOC>
