<DOC>
<DOCNO> 329892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko13.html </URL>
<DATE> 2005/04/03/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Tüzmen İhracatçılarımız dünyanın her yerinde arı gibi çalışıyorlar 
</HEADLINE>
<TEXT>

     Devlet Bakanı Kürşad Tüzmen, Türk ihracatçılarının, dünyanın her yerinde ''arı gibi'' çalıştığını söyledi. 
     Devlet Bakanı Kürşad Tüzmen, A.A muhabirine yaptığı değerlendirmede, bütün olumsuz koşullara rağmen Türkiye'nin ihracat artışını sürdürdüğünü vurguladı. 
     Değerli YTL'nin yarattığı sıkıntılara rağmen, ihracatçıların ''canını dişine takarak'', olanaklarını sonuna kadar zorlayarak ihracat artışını sürdürdüklerine işaret eden Tüzmen, şunları söyledi 
     ''Yılın 3 ayında, geçen yılın aynı dönemine göre yüzde 25 civarında bir ihracat artışı gerçekleştirmeyi başardılar. İhracatçılarımız bunu başarmak için arı gibi çalışmakta, dünyanın her yerini dolaşmakta, pazar aramakta, yeni pazarlar bulmaktadır. Havadaki her uçakta bir Türk ihracatçısına rastlamak mümkündür. İşte bu ihracat artışının arkasındaki sır budur.'' İhracatın daha da artması için ihracatçılarla birlikte ülkelere ''ihracat heyetleri'' düzenlemeye devam edeceklerini kaydeden Tüzmen, bu tür gezilerle ihracatçıların karşılaştıkları sorunları çözmeye ve yeni müşteriler bulmalarına yardımcı olmaya çalıştıklarını söyledi. 
     
     SIRADA BULGARİSTAN VE MOĞOLİSTAN VAR 
     Nisan ayının 11'in de Bulgaristan'a, Mayıs ayında da Moğolistan'a işadamları heyetleri götüreceklerini bildiren Bakan Tüzmen, ''İhracatımızın arttırılmasında en önemli çalışmalardan biri de yurtdışı ticaret heyetleri ve fuarlardır. Bunlar ihracatımıza çok olumlu katkılar yapmaktadır'' dedi. 
     Bakan Tüzmen, bu yıl Türk ihracatçılarının ulusal düzeyde yurtdışında 200'ün üzerinde fuara katılacaklarını ve yaklaşık 10 bine yakın firmanın yurtdışı firmalarda ürünlerini sergileyeceklerini kaydetti. 
     
     TÜRK MODACILARI VE MARKALARI 
     Moda ve marka konusundaki görüşlerini de açıklayan Tüzmen, kotaların kalktığı bu yılın başından itibaren tekstil sektöründe büyük bir rekabetin yaşandığını belirterek, şunları kaydetti 
     ''Biz 2005 yılı başında dünyada tekstil kotalarının kalkacağı için yaşanacak rekabet nedeniyle çok önceden çalışmalarımızı başlatmıştık. Bunun bir sonucu olarak sıkıntımızı belli bir oranda hafifletebildik. Birçok ülkenin ihracatı geçen yıla göre çok önemli düşüşler yaşarken biz tekstilde artışımızı sürdürüyoruz. Tekstil ve konfeksiyondaki ihracat artışımız genel ihracat artışımızın altında seyrediyor, ama artışımız sürüyor. 
     Biz, sıkıntıyı aşmak için moda markaya önem veriyoruz. Tekstil ve konfeksiyonda moda markayla ihracatımızı arttırmayı hedefliyoruz. Bu konuda da olumlu gelişmeler elde ediyoruz. Modacılarımız dünyanın moda merkezlerinde defileler yapıyorlar ve büyük beğeni kazanıyorlar. Bu defileler dünyanın birçok televizyonunda gösteriliyor, moda dergilerinde yer alıyor. Firmalarımızın marka mağazaları hızla artıyor. Dünyanın birçok ülkesinde çok sayıda Türk marka mağazaları açılmış durumda. Bunların sayısı artıyor. Türk modacıları markaları artık dünyada biz de varız demeye başlamıştır. Bunlar çok olumlu gelişmelerdir.'' 
     
</TEXT>
</DOC>
