<DOC>
<DOCNO> 349826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/guncel/gun02.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediyede 'yetki' kavgası 
</HEADLINE>
<TEXT>


Çankaya Belediye Meclisi toplantısında, Belediye Başkanı Eryılmaz'ın yetkilerinin kısıtlanması istenince, üyeler birbirleriyle yumruklaştı 

ANKARA Milliyet 

Çankaya Belediye Meclisi toplantısında, Belediye Meclisi kararıyla Çankaya Belediye Başkanı Muzaffer Eryılmaz'a verilen yetkilerin geri alınmasının istenmesi üzerine çıkan kavgada yumruklar konuştu. 
Eryılmaz başkanlığında dün yapılan toplantıda, 12 CHP'li ve 17 AKP'li üyenin, Başkan'a "Belediye Meclisi kararıyla verilen yetkilerin geri alınması" talebiyle ayrı ayrı verdikleri önergeler tartışıldı. 

AKP - CHP ittifakı 
AKP'li Hüseyin Öz ve CHP'li Nevzat Şafak'ın, önergeyi okutması ve oylatması gerektiğini söyledikleri Eryılmaz, "Önergeyi inceletiyorum arkadaşlar" diyerek oylama yapmak istedi. Öz ve Şafak ise belediye başkanının önergeyi 'inceletme yetkisi bulunmadığını' ifade ederek, Meclis'te oylandıktan sonra incelenebileceğini kaydetti. Oylamada 16 CHP'li üyenin kabul oyu vermesinin ardından CHP'li Bahadır Tokmak, "Hadi bakalım, hayırları görelim, kim partiliymiş" dedi. 
Bu sözler üzerine önerge veren CHP'lilerle Tokmak arasında kavga çıktı. CHP'li Tuncay Güner, ayağa fırlayarak Tokmak'ı sert bir şekilde ittirdi. Tokmak, yere düştü. Bu arada bazı üyelerin de yumruklaştıkları görüldü. Eryılmaz, AKP'lilerin itirazlarına rağmen, "Bu şartlar altında devam edemeyiz" diyerek toplantıyı bitirdi. 


</TEXT>
</DOC>
