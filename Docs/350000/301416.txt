<DOC>
<DOCNO> 301416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/sonyas14.html </URL>
<DATE> 2004/12/27/ </DATE>
<TIME> 18.11 </TIME>
<AUTHOR>  </AUTHOR>
<HEADLINE>
Yeni yılda fidan dikme kampanyası... 
</HEADLINE>
<TEXT>

     Gaziantep Çevre ve Orman İl Müdürlüğü tarafından ''Yeni Yıla Fidan Dikerek, Yeni Umutlarla Girelim'' kampanyası kapsamında, öğrencilere ve vatandaşlara önce fidan dikimi uygulamalı olarak anlatıldı, daha sonra bin adet çam fidanı dağıtıldı. 
     Gaziantep Vali Yardımcısı Ali Cergibozan, 25 Aralık Özgürlük Parkı'ndaki fidan dağıtım töreninde, yaşanılan çevrenin sağlıklı olması gerektiğini, ormanlık alanların geliştirilmesi amacıyla son yıllarda ilde yapılan çalışmaların ivme kazandığını söyledi. 
     Yaşanılabilir bir dünya için çevre ve ormanın korunması gerektiğine dikkati çeken Cergibozan, ''Ormanları korumak sözle olmaz, bu konuda herkes üzerine düşen görevi tam olarak yapmalıdır'' diye konuştu. 
     Gaziantep Çevre ve Orman Müdürü Mesut Niziplioğlu ise global ısınma ve çölleşmeye karşı en basit ve etkili mücadelenin, fidan dikmek olduğunu ifade etti. 
     
     MERSİN'DE YAKLAŞIK 10 BİN FİDAN DAĞITILACAK 
     Mersin Çevre ve Orman Müdürü Recep Metin, Çevre ve Orman Bakanlığı'nca başlatılan ''Yeni Yıla Fidan Dikerek Yeni Umutlarla Girelim'' kampanyası çerçevesinde Mersin'de yarın fidan dağıtılacağını bildirdi. 
     Metin, yaptığı açıklamada, sağlıklı bir toplumun sağlıklı bir çevrede gelişebileceğini, orman varlığının artırılmasına halkın katılımını sağlamak ve vatandaşlara orman ve ağaç sevgisini aşılamak için çaba sarf ettiklerini söyledi. 
     Vatandaşlara, unutulmaya yüz tutmuş ''fidan dikme'' alışkanlığını kazandırmak ve bilinçli bir toplum oluşturmak için mücadele ettiklerini belirten Metin, 10 bine yakın fidan dağıtacaklarını kaydetti. 
     Yarın Atatürk Caddesi'nde, Çarşamba günü Yoğurt Pazarı YKM önünde, Perşembe günü ise Hastaneler Caddesi'nde fidan dağıtılacağını kaydeden Metin, kampanyaya tüm Mersinlilerin katılımını beklediklerini ifade etti. 
     
</TEXT>
</DOC>
