<DOC>
<DOCNO> 348546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko12.html </URL>
<DATE> 2005/06/03/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İhracat, konfeksiyonda düşüyor, tekstilde artıyor... 
</HEADLINE>
<TEXT>

     Tekstil ile hazır giyim ve konfeksiyon sanayinin önde gelen merkezlerinden Bursa'dan, yılın ilk 5 ayında yapılan ihracat, tekstilde yüzde 11.1 artarken, hazır giyim ve konfeksiyonda yüzde 9.9 geriledi. 
     Bu dönemde 558 milyon 445 bin dolar olarak gerçekleşen tekstil ile hazır giyim ve konfeksiyon ihracatı, geçen yılın aynı döneminde 549 milyon 473 bin dolara ulaşmıştı. 
     Uludağ İhracatçı Birlikleri UİB verilerinden derlenen bilgiye göre, ocak-mayıs döneminde yüzde 9.9'luk düşüşle 223 milyon 415 bin dolara gerileyen hazır giyim ve konfeksiyon ihracatı, geçen yılın aynı döneminde 248 milyon 31 bin doları bulmuştu. 
     Aynı dönemde, yüzde 11.1 oranında artarak 335 milyon 29 bin dolara yükselen tekstil ihracatı ise geçen yılın aynı döneminde 301 milyon 441 bin dolarda kalmıştı. 
     Tekstil alanında 9 serbest bölgeyle 95 ülke ve özerk bölgeye ihracat gerçekleştirilirken, hazır giyim ve konfeksiyonda 5 serbest bölgeyle 90 ülke ve özerk bölgeye ulaşıldı. 
     
</TEXT>
</DOC>
