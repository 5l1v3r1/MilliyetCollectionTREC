<DOC>
<DOCNO> 329401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo47.html </URL>
<DATE> 2005/04/01/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Söz düellosuna Federasyon Başkanı el koydu... 
</HEADLINE>
<TEXT>

     Son günlerde futbol kamuoyunu meşgul eden ve 4 büyük kulübün başkan ve yöneticilerinin söz düellosuna dönüşen karşılıklı atışma üzerine, Futbol Federasyonu Başkanı Levent Bıçakcı devreye girdi. 
     Bıçakcı, Beşiktaş, Fenerbahçe, Galatasaray ve Trabzonspor Kulüplerinin başkanlarını toplantıya çağırdı. Görüşme, 4 Nisan Pazartesi günü İstanbul'da yapılacak. 
     Futbol Federasyonu Başkanı Bıçakcı, yaptığı yazılı açıklamada, son haftalarda kulüp başkanlarının aralarında sportif rekabet çıkışlı tartışmalarını yakından izlediklerini belirterek, ''Biz tüm konuların karşılıklı görüş alışverişi ve diyalogla çözüleceğine inanıyoruz. Bu nedenle 4 kulübümüzün başkanlarını bir istişare toplantısı için davet ettim. Başta Türk futbolu olmak üzere, herkesin kazanacağı bir çözüm için bu diyaloga ihtiyacımız olduğuna inanıyorum. Herkesi karşılıklı diyalog ve istişareye davet ediyoruz'' ifadelerini kullandı. 

     
</TEXT>
</DOC>
