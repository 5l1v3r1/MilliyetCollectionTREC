<DOC>
<DOCNO> 338458 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo14.html </URL>
<DATE> 2005/04/30/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Özdemir Galatasaray'ın Seyrantepe projesine hiçbir zaman karşı gelmedik 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Galatasaray Kulübü'nün Seyrantepe'de yapmayı düşündüğü stat projesine bugüne kadar hiç karşı gelmediklerini, medyada yalnış bilgiler yayınlandığını söyledi. 
     Yüksek Divan Kurulu Toplantısı'nın son bölümünde kulüp yönetim kurulu adına sorulara yanıt vermek için söz alan Özdemir, Fenerbahçe Şükrü Saracoğlu Stadı'nın alanının 37, Seyrantepe'deki arazinin 384 dönüm olduğunun altını çizerek, haksız rekabet ortamı yaratılacağını vurguladı. 
     Özdemir, Galatasaray Kulübü'ne stat yapımı için Seyrantepe'deki araziden 40 dönüme kadar yer verilmesine karşı olmayacaklarını belirterek, ''Seyrantepe projesi konusunda hiçbir zaman karşı gelmedik. Medyada yanlış bir intiba yayınlanmaktadır. Galatasaray'ın stat yeri almasını destekliyoruz. Ancak verilecek arazinin 40 dönüme kadarına karşı değiliz. Seyrantepe arazisi 384 dönümdür. Bunun yarısının Galatasaray'a verilmesi gibi bir hazırlık yapılmaktadır. Proje maliyetinin 3 milyar dolar olduğu tahmin edilmektedir. Bu imkanlar Galatasaray'a verilirse büyük bir haksız kazanç ve rekabet yapılacağına inancımız vardır. Bu konuda mücadelemiz sürüyor. Yönetim Kurulu olarak düşüncemiz budur'' şeklinde konuştu. 
     Bu arada Nihat Özdemir, Aziz Yıldırım'ın konuştuğu her şeyin medyada farklı anlamlara çekildiği için son konuşmayı kendisinin yaptığını ifade etti. 
     
     DEKLARASYON YAYINLANACAK 

     Yüksek Divan Kurulu Başkanı Yüksel Günay'ın, Aziz Yıldırım'a edilen küfürlere tepki olarak devletin en yüksek makamlarına gönderilmek üzere bir deklarasyon yayınlama konusunda yaptığı oylama kabul edildi. 
     Bu arada, 2005 yaz sezonu için havuz giriş ücretlerinin bazı üyelerin itirazlarına rağmen oy çokluğu ile kabul edilmesiyle toplantı sona erdi. 
     Öte yandan, Atatürk'ün Fenerbahçe Kulübü'nü ziyaretinin yıldönümü olan 3 Mayıs'ta Dereağzı Tesisleri'nde çeşitli etkinlikler yapılacağı öğrenildi. 

     
</TEXT>
</DOC>
