<DOC>
<DOCNO> 340311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sonyas13.html </URL>
<DATE> 2005/05/06/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Hollanda Türk Sinema Günleri bu akşam başlıyor 
</HEADLINE>
<TEXT>

     Hollanda’da, çağdaş Türk sineması örneklerinin izleyiciyle buluşmasını amaçlayan Türk Sinema Günleri, bu akşam başkent Amsterdam’da başlıyor. 
     Türkiye Kültür ve Turizm Bakanlığı ile Kulsan Kültür ve Sanat Vakfı’nın işbirliğiyle oluşturulan Türk Sinema Günleri programı kapsamında, ilk olarak Yeşim Ustaoğlu’nun yönetmenliğini yaptığı "Bulutları Beklerken" filmi gösterilecek. 
     Türk Sinema Günleri 11 Mayıs Çarşamba gününe kadar devam edecek ve bu süre içinde 6 uzun, 10 kısa metrajlı ve belgesel Türk filmi seyirciyle buluşacak. Gösterilecek diğer uzun metrajlı filmler arasında "Çamur", "Karpuz Kabuğundan Gemiler Yapmak", "Hiçbir Yerde", "Metropol Kabusu" ve "Abdülhamit Düşerken" yer alıyor. 
     Çeşitlilik ve çok boyutlulukla Hollandalı seyirciye Türk sineması ve yaşam tarzıyla ilgili bir pencere açmayı amaçlayan filmlerin gösterimi Tropentheater adlı tiyatro salonunda yapılacak. 
     
</TEXT>
</DOC>
