<DOC>
<DOCNO> 317525 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/soneko10.html </URL>
<DATE> 2005/02/22/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Doğan Dışbank'la ilgili ortaklık araştırmaları sürüyor 
</HEADLINE>
<TEXT>

     Doğan Şirketler Grubu Holding, Dışbank'la ilgili işbirliği, ortaklık ve hisse devri dahil çeşitli olasılıkların araştırılmasına yönelik çalışmaların devam ettiğini bildirdi. 
     Doğan Holding'den Borsa'ya gönderilen açıklamada, basında Dışbank'la ilgili çeşitli haberlerin yer aldığı anımsatıldı. Bankacılık sektöründeki yerel ve uluslararası gelişmeler çerçevesinde Dışbank'a ilişkin olarak Holding'in işbirliği, ortaklık ve hisse devri dahil çeşitli olasılıkların araştırılmasına karar verdiği hatırlatıldı. 
     Holding'in bu türden araştırmaları ile söz konusu olasılıklara ilişkin değerlendirmeler yapan bazı uluslar arası bankaların çalışmalarının devam ettiği belirtilen açıklamada, "Halen özel durum açıklamasını gerektirecek somut herhangi bir gelişme sözkonusu olmayıp, devam eden çalışmaların sonucunda somut gelişmelerin ortaya çıkması halinde keyfiyet kamuya usulüne uygun olarak açıklanacaktır" denildi. 
     
</TEXT>
</DOC>
