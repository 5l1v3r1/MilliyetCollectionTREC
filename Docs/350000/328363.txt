<DOC>
<DOCNO> 328363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/siyaset/siy06.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Yüce Divan'lıklara karşı yıldırım yasa 
</HEADLINE>
<TEXT>


Koray Aydın, Yaşar Topçu ve Cumhur Ersümer hakkındaki davaların düşmemesi için AKP ve CHP, jet hızıyla yasa değişikliği yapacak 

ANKARA Milliyet 


AKP hükümeti ve CHP, yapım ihalelerine fesat karıştırdığı iddiasıyla Yüce Divan'da yargılanan eski bakanlar hakkındaki davaların düşmemesi için jet hızıyla değişiklik yapma konusunda anlaştı. 
Değişiklik TBMM Genel Kurulu'nda bugün görüşülecek. Cumhurbaşkanı Ahmet Necdet Sezer'den de bu değişikliği yeni Türk Ceza Kanunu'nun TCK yürürlüğe gireceği 1 Nisan'dan önce onaylaması istenecek. Söz konusu değişiklik yapım ihalelerinin yeni TCK'de yeniden suç kapsamına alınmasını sağlıyor. Sezer, 2 gün içinde yasa değişikliğini onaylamaz ve 31 Mart'a kadar Resmi Gazete'de yayımı sağlanamazsa "yapım ihalelerine fesat karıştırmaktan" yargılanan eski bakanlar Koray Aydın, Yaşar Topçu ve Cumhur Ersümer'e ceza verilemeyecek. Yeni TCK, mevcut haliyle 1 Nisan'da yürürlüğe girdiğinde, yeni durum sanık lehine yorumlanacak. 
Yürürlükteki TCK'nin 205'inci maddesinde yer alan "alım - satım ve yapıma fesat karıştırmak" ifadesi, yeni TCK'de "mal alım - satımları ve hizmet alım- satımları ile sınırlı kiralamalar" şeklinde düzenlendi. Böylece yapım işlerine fesat karıştırılması suç konusu olmaktan çıktı. 

Baykal Af geliyor 
CHP lideri Deniz Baykal, TCK'ye yapım işleriyle ilgili düzenlemenin eklenmemesi durumunu değerlendirirken, "Yasa bu şekliyle uygulanmaya başlanırsa bu suçla ilgili bir af çıkarılmış olacaktır" dedi. 


</TEXT>
</DOC>
