<DOC>
<DOCNO> 315935 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/guncel/gun02.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Öğrencilere bir şans daha 
</HEADLINE>
<TEXT>


Öğrencilere üniversiteye dönme hakkı tanıyan yasa teklifi, TBMM Milli Eğitim Komisyonu tarafından kabul edildi 

ANKARA Milliyet 

TBMM Milli Eğitim Komisyonu, 29 Haziran 2000'den sonra üniversitelerden her ne sebeple olursa olsun ilişiği kesilen ve kendi isteğiyle ayrılan 677 bin 658 öğrenciye üniversiteye dönme hakkı veren yasa teklifini kabul etti. Türbanlı öğrencileri de kapsayan teklifin haftaya genel kurula gelmesi bekleniyor. 
Toplantıya YÖK Başkanı Prof. Dr. Erdoğan Teziç, davet edilmesine rağmen gelmedi. CHP'li milletvekillerinin, kurulacak alt komisyonda konunun üniversiteler, öğrenciler ve YÖK'le değerlendirilmesine ilişkin önergesi de kabul edilmedi. 

'Toplumsal talep var' 
Toplantıya katılan Milli Eğitim Bakanı Hüseyin Çelik, afların eğitim sistemini dejenere ettiğini belirterek, "Ancak toplumsal taleple karşı karşıyayız. Başbakanın imzasıyla tasarı olarak gelmemesi, hükümetin arkasında durmadığı anlamına gelmez. Öğrencilere 'başarısız olduğunuz dersleri yok sayıyoruz' demiyoruz" dedi. 

3 sınav hakkı 
Teklife göre, öğrencilere 1 öğretim yılı devam ve 3 sınav hakkı verilecek. Not ortalaması nedeniyle sınıfı geçemeyen veya mezun olamayanlara da istedikleri 3 dersten not yükseltmek için 1 sınav hakkı tanınacak. 
Anadolu Üniversitesi Rektörü Prof. Dr. Engin Ataç, dünyanın hiçbir yerinde parlamentonun, öğrencilere yönelik af çıkarmadığını söyledi. Yasa teklifinin yarar sağlamayacağını kaydeden Ataç, daha önce çıkarılan affın da başarılı olmadığını savundu. 
Fırat Üniversitesi FÜ Rektörü Prof. Dr. Hamdi Muz da, affın çıkması durumunda üniversiteye yaklaşık 3000 öğrenci gelebileceğini vurgulayarak, "Bu durumda, mevcut bütçe imk nlarıyla bloke oluruz" diye konuştu. 


</TEXT>
</DOC>
