<DOC>
<DOCNO> 339874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy09.html </URL>
<DATE> 2005/05/05/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Bilirkişiler nasıl belirlenecek 
</HEADLINE>
<TEXT>

     Adalet Bakanlığı, mahkemelerde çözümü uzmanlığı, özel veya teknik bilgiyi gerektiren hallerde oy ve görüşüne sözlü ya da yazılı olarak başvurulan bilirkişilerin belirlenmesini düzenleyen yönetmelik taslağı hazırladı. 
     Alınan bilgiye göre, Adalet Bakanlığı’nın hazırladığı taslak, görüşe sunuldu. Ceza Muhakemesi Kanunu CMK uyarınca hazırlanan "CMK’ya Göre İl Adli Yargı Adalet Komisyonlarınca Bilirkişi Listelerinin Düzenlenmesi Hakkında Yönetmelik" taslağına göre, il adli yargı adalet komisyonları, bilirkişi olarak görev yapmak isteyenlerin komisyon başkanlığına müracaat etmelerini 15 Ekim tarihine kadar ilan edecek, bu durumu il ve ilçelerdeki gerekli görülen kamu kurum ve kuruluşlarıyla kamu kurumu niteliğini haiz meslek kuruluşlarına yazıyla bildirecek. Duyuru metni, adliye divanhanesine asılarak ve mahalli bir gazetede yayımlanarak ilan edilecek. 
     
     ARANAN ŞARTLAR 
     Taslağa göre, bilirkişi olmak için aranan şartlar şöyle 
     "- Türkiye Cumhuriyeti vatandaşı olmak, - Başvuru tarihinde 25 yaşından küçük 67 yaşından büyük olmamak, - Bilirkişilik yapacağı alanda en az 3 yıllık mesleki deneyime sahip olmak, - Affa uğramış ya da ertelenmiş olsalar bile devletin şahsiyetine karşı işlenen suçlar ile zimmet, ihtilas, irtikap, rüşvet, hırsızlık, dolandırıcılık, sahtecilik, inancı kötüye kullanma, dolanlı iflas gibi yüz kızartıcı veya şeref ve haysiyet kırıcı bir suçtan veya kaçakçılık, resmi ihale ve alım satımlara fesat karıştırma, devlet sırlarını açığa vurma, gerçeğe aykırı bilirkişilik yapma, yalan tanıklık, suçlarından biriyle hükümlü bulunmamak, - Disiplin yönünden meslekten ya da memuriyetten çıkarılmamış olmak, - Komisyonun bağlı bulunduğu il çevresinde oturmak veya mesleki faaliyeti icra etmek." Tüzel kişiler adına incelemeyi yapacak olan gerçek kişi ya da kişilerin de listeye kabul şartlarını taşımaları gerekecek. 
     Bilirkişilik yapmak amacıyla listeye kaydolmak isteyenler her yıl 31 Ekim tarihine kadar komisyona bir dilekçeyle başvuracaklar. 
     Başvuruları, komisyon değerlendirecek. Listeye kabul edilenler yemin edecekler. 
     Yemini yaptırılan bilirkişilerden oluşan listenin bir örneği, 31 Aralık tarihine kadar Adalet Bakanlığı’na, il çevresindeki adli yargı adalet komisyonlarına, mahkemelere de duyurulmak üzere merkez ve bağlı ilçe cumhuriyet başsavcılıklarına dağıtılacak. 
     
</TEXT>
</DOC>
