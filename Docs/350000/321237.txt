<DOC>
<DOCNO> 321237 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko01.html </URL>
<DATE> 2005/03/06/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
TEDAŞ, 20 şirkete bölündü... 
</HEADLINE>
<TEXT>

     Türkiye Elektrik Dağıtım A.Ş TEDAŞ 20 ayrı şirkete bölündü. 
     Bir zamanların Türkiye Elektrik Kurumu'nun TEK Dağıtım ve Üretim Şirketlerine bölünmesi, ardından da bünyesinden İletim ve Ticaret Şirketlerini çıkartmasından sonra, TEDAŞ da 20 ayrı şirkete ayrıldı. 
     Elektrik sektöründe yaklaşık 10 yıldır devam eden özelleştirme süreciyle birlikte başlayan bölünmeler sonucu, Elektrik Üretim A.Ş'nin termik santrallerinin de şirket statüsü kazandığı dikkate alındığında, TEK, günümüzde 30 ayrı şirkete bölünmüş oldu. 
     A.A muhabirinin edindiği bilgiye göre, bu şirketlere 3 üye, 1 denetçi olmak üzere 4'er kişilik Yönetim Kurulları atandı. 
     Önümüzdeki 1 ay içinde şirketlerin kuruluşuyla ilgili bütün işlemler tamamlandıktan sonra, Enerji Piyasası Düzenleme Kurumu'na bu şirketlerin faaliyet gösterebilmesi için lisans başvurusunda bulunulacak. 
     
     BAKAN GÜLER ZAMMA KARŞI ÇIKTI 
     Elektrik Piyasası Kanunu çerçevesinde elektrik dağıtım bölgelerinin ayrı şirketlere paylaştırılmasıyla, hesaplarının ayrıştırılması ve çapraz sübvansiyonların kaldırılması gerekiyor. 
     Bu çerçevede, daha önce bölgesel tarifeler belirlenmişti. Bu tarifelere göre, elektriğe yüzde 15 zam yapılması gerekiyor. Ancak Enerji ve Tabii Kaynaklar Bakanı Hilmi Güler'in buna karşı çıktığı ve bu nedenle de söz konusu çalışmanın tekrar değerlendirmeye alındığı öğrenildi. 
     Bu çalışmaların da bir ay içinde netleşerek, bölgesel tarifelerin EPDK onayından geçmesi bekleniyor. 
     
     YENİ ŞİRKETLER 
     Elektrik dağıtımında oluşturulan yeni şirketler ve faaliyet gösterdikleri bölgeler şöyle 
     -Dicle Elektrik Dağıtım A.Ş - Merkezi Diyarbakır. Kapsadığı iller Batman, Diyarbakır, Mardin, Siirt, Şanlıurfa, Şırnak. 
     -Van Gölü Elektrik Dağıtım A.Ş - Merkezi Van. Kapsadığı iller Bitlis, Hakkari, Muş, Van. 
     -Aras Elektrik Dağıtım A.Ş - Merkezi Erzurum. Kapsadığı iller Ağrı, Ardahan, Bayburt, Erzincan, Erzurum, Iğdır, Kars. 
     -Çoruh Elektrik Dağıtım A.Ş - Merkezi Trabzon. Kapsadığı iller Artvin, Giresun, Gümüşhane, Rize, Trabzon. 
     -Fırat Elektrik Dağıtım A.Ş - Merkezi Elazığ. Kapsadığı iller Bingöl, Elazığ, Malatya, Tunceli. 
     -Çamlıbel Elektrik Dağıtım A.Ş - Merkezi Sivas. Kapsadığı iller Sivas, Tokat, Yozgat. 
     -Toroslar Elektrik Dağıtım A.Ş - Merkezi Adana. Kapsadığı iller Adana, Gaziantep, Hatay, Kilis, Mersin, Osmaniye. 
     -Meram Elektrik Dağıtım A.Ş - Merkezi Konya. Kapsadığı iller Konya, Karaman, Kırşehir, Nevşehir, Niğde, Aksaray. 
     -Başkent Elektrik Dağıtım A.Ş - Merkezi Ankara. Kapsadığı iller Ankara, Bartın, Çankırı, Karabük, Kastamonu, Kırıkkale, Zonguldak. 
     -Akdeniz Elektrik Dağıtım A.Ş - Merkezi Antalya. Kapsadığı iller Antalya, Burdur, Isparta. 
     -Gediz Elektrik Dağıtım A.Ş - Merkezi İzmir. Kapsadığı iller İzmir, Manisa. 
     -Uludağ Elektrik Dağıtım A.Ş - Merkezi Bursa. Kapsadığı iller Balıkesir, Bursa, Çanakkale, Yalova. 
     -Trakya Elektrik Dağıtım A.Ş - Merkezi Tekirdağ. Kapsadığı iller Edirne, Kırklareli, Tekirdağ. 
     -İstanbul Anadolu Yakası Elektrik Dağıtım A.Ş - Merkezi ve kapsadığı bölge İstanbul Anadolu Yakası. 
     -Sakarya Elektrik Dağıtım A.Ş - Merkezi Sakarya. Kapsadığı iller Bolu, Düzce, Kocaeli, Sakarya. 
     -Osmangazi Elektrik Dağıtım A.Ş - Merkezi Eskişelir Kapsadığı iller Afyon, Bilecik, Eskişehir, Kütahya, Uşak. 
     -Boğaziçi Elektrik Dağıtım A.Ş - Merkezi ve kapsadığı bölge İstanbul'un Avrupa yakası. 
     -Menderes Elektrik Dağıtım A.Ş - Merkezi Denizli. Kapsadığı iller Aydın, Denizli, Muğla. 
     -Göksu Elektrik Dağıtım A.Ş - Merkezi Kahramanmaraş. Kapsadığı iller Adıyaman, Kahramanmaraş. 
     -Yeşilırmak Elektrik Dağıtım A.Ş - Merkezi Samsun. Kapsadığı iller Amasya, Çorum, Ordu, Samsun, Sinop. 
     
     KAYIP VE KAÇAKLA MÜCADELE 
     Bu arada 2003 yılı sonu itibarıyla yüzde 19.96 düzeyinde olan elektrikteki kayıp ve kaçak oranı, yapılan mücadele ile geçici verilere göre 1.6 puan düşürüldü. 
     Aralık ayında 2 bin 700 yeni personel aldıklarını belirten yetkililer, bunların halen eğitimde olduğunu, önümüzdeki günlerde bu personelin de kayıp ve kaçakla mücadelede görevlendirileceğini bildirdi. Yetkililer, bu şekilde kayıp kaçak oranının çok daha aşağı çekileceğini ifade ediyor. 
     Öte yandan TEDAŞ'ın geçen yıl 412 trilyon lira kar elde ettiği belirlendi. 
     
</TEXT>
</DOC>
