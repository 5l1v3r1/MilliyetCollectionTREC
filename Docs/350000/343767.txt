<DOC>
<DOCNO> 343767 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sontur20.html </URL>
<DATE> 2005/05/18/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Dünya turizminin yükselen yıldızı Türkiye 
</HEADLINE>
<TEXT>

     Uluslararası Tur Operatörleri Federasyonu IFTO Başkanı İngiliz Martin Brackenburry, Türkiye’nin turizmde çok şanslı olduğunu, sektörde gözle görülür bir gelişme izlendiğini söyledi. 
     Turizm sektörünün 2004 yılında tüm dünyada artış yakaladığına dikkati çeken IFTO Başkanı Brackenburry, "Bu yıl da uluslararası turizm hareketliliğinde yüzde 11’lik bir artış olacak. Geçen yıl dünyada 700 milyon insan seyahat etmişti. Bu, dünyadaki ekonomik büyümeyle orantılı oldu. Turizm, son 30 yılın en iyi düzeyine ulaştı. Turistlerin harcama oranları da arttı" dedi. 
     Bu yıl 20 milyon turist hedefleyen Türkiye’nin, turizmde geldiği nokta itibariyle dünyada önemli rol oynayan ülkelerin başlarında yer aldığını kaydeden Martin Brackenburry, Türk turizminde gözle görülür bir büyüme ve pazar payında artış olduğunu belirtti. Avrupa Birliği ülkelerinin pahalı olduğunu da vurgulayan Brackenburry, "Avrupalı turistler, pahalı olan İtalya, İspanya gibi ülkeler yerine, Türkiye, Bulgaristan, Tunus ve Mısır gibi ülkelere gidiyor. Tercih edilen bu ülkelerin ortak yanı ise hızlı biçimde gelişiyor olmaları" diye konuştu. 
     
     
     TÜRKİYE’DE HAYALLER GERÇEĞE DÖNÜŞÜYOR 

     Tur operatörlerinin, turizmde en kolay bölüm olan "gösteri" kısmını gerçekleştirdiğini, konaklama sektörünün ise daha zor olduğunu vurgulayan Brackenburry, "Tiyatroda basit gerçekler hayale dönüştürülüyor. Türkiye’de hayaller gerçeğe dönüşüyor. İnsanlar tatile geldiklerinde, hayallerini kurduklarına kavuşuyorlar" şeklinde konuştu. 
     Türkiye’nin turizm alanında çok büyük olanaklara sahip olduğunu da ifade eden Brackenburry, şöyle konuştu 
     "Türk turizminde gözle görülür bir büyüme var. Hem yeni, hem çok güzel oteller var. Ancak her şey otellere odaklanmış. Her şey otel içinde var. Otel dışı aktiviteler için de yatırımlar yapılmalı. İspanya bunu yapıyor. Sadece otele yatırım yapmıyor. Gelen her turiste büyük olanaklar sunuluyor. Turistin her şey dahil sistemi nedeniyle otelinden çıkmadığı tezi yanlış. Ticari olarak düşünülürse, turist her şey dahil 
     sisteminde her şeyin ücretini önceden peşin ödüyor. Oteller bu sistemde daha az malzeme tüketiyor, daha çok kazanıyor. Ancak ülke daha az kazanıyor. Turist, göreceği yerlere gitmek, alışveriş yapmak istiyor. Eğer Türkiye’nin büyük tarihi dokusu ve doğasını turist gezerse, ülke turizmden daha fazla döviz kazanır." 

     
</TEXT>
</DOC>
