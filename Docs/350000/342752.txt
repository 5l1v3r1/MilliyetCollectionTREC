<DOC>
<DOCNO> 342752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/soneko06.html </URL>
<DATE> 2005/05/15/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
ATO çarşının nabzını tuttu En büyük sorun işsizlik... 
</HEADLINE>
<TEXT>

     Ankara Ticaret Odası’nın ATO "Çarşının Nabzı" anketine göre işsizlik yüzde 39.5’le en önemli toplumsal sorun olarak görülüyor. Ankete katılanların yüzde 72.8’i kamuda işlerini yaptırmak için rüşvet talebiyle karşılaştıklarını bildirdi. 
     ATO’nun "Çarşının Nabzı Anketi-2"ye katılanların, yüzde 61.8’i ABD’ye bakış açısının olumsuz olduğunu kaydetti. 
     Ancak deneklerin yüzde 77.3’ünün Türkiye-ABD arasında karşılıklı çıkar esasına dayanan stratejik ortaklık kurulması gerektiği görüşünde olduğu belirlendi. 
     ATO, Ankara’nın çeşitli ticaret alanlarında 2 bin 413 denek üzerinde nisan ayının son haftasında "Çarşının Nabzı Anketi-2"yi uyguladı. En önemli toplumsal sorunun ne olduğuna ilişkin soruya karşılık, tüccar ve esnafın yüzde 39.5’le en büyük bölümü "işsizlik" yanıtını verirken, yüzde 31.7’si kişisel güvenlik ve artan suç oranlarını, yüzde 19.8’i ekonomideki kırılganlığı, yüzde 7.2’si ulusal 
     güvenlik ve dış tehditleri, yüzde 1.8’i uyuşturucu ve alkol bağımlılığını en önemli toplumsal sorun olarak görüyor. 
     
     ABD’NİN İMAJI OLUMSUZ 

     Ankete katılanların yüzde 61.8’i ABD’ye olumsuz baktığını bildirirken, yüzde 27.5’i görüş bildirmedi. 
     Deneklerin yalnızca yüzde 10.7’si ABD’ye bakışını olumlu olarak nitelendirdi. 
     Ancak, ankete katılanların yüzde 77.3’ü Türkiye-ABD ilişkilerinin karşılıklı çıkar esasına dayanan stratejik ortaklık şeklinde sürmesini istedi. ABD ile bağların tamamen koparılmasını isteyenlerin oranı yüzde 14.4 düzeyinde çıkarken, Türkiye’nin ABD politikalarına tam destek vermesini isteyenlerin oranı da yüzde 8.3 oldu. 
     
     AB SAMİMİ DEĞİL 

     ATO’nun anketine katılanların yüzde 83.8’i AB’nin Türkiye’ye samimi davranmadığını belirtirken, yalnızca yüzde 7.6’sı AB’yi samimi buldu. Deneklerin yüzde 8.6’sı da bu konuda görüş bildirmedi. 
     Ankete katılanların yüzde 65.3’ü IMF ile yeni bir stand-by anlaşmasını gerekli görmezken, yüzde 34.7’si gerekli olduğu görüşünü savunuyor. 
     "Yatırım ortamının iyileştirilmesi bakımından yabancı- yerli sermaye ayrımını gerekli görüyor musunuz" sorusuna, ankete katılanların yüzde 76.1’i "hayır" yanıtını verirken, yüzde 23.9’u ayrım yapılmasının gerekli olduğunu düşünüyor. 
     Ankete katılan her 10 kişiden 4’ü kendisinin ya da ailesinden birinin hırsızlık, gasp ve kap-kaç olayına maruz kaldığını belirtti. Ankete katılanların yüzde 41.1’i kendisinin de ya da ailesinden birinin hırsızlık, gasp veya kapkaç olayına maruz kaldığını bildirdi. 
     "Türkiye’de hukuk sistemi tam anlamıyla işliyor mu" sorusuna katılımcıların yüzde 88’i hayır yanıtını verdi. 
     Hukuk sisteminin işlemeyen yönlerine ilişkin olarak da katılımcılar, şu yanıtları verdiler 
     "Verilen ceza suçla orantılı değil yüzde 34 . Yasalar yeterli değil yüzde 27.9 . Hukuk sistemi yavaş işliyor yüzde 18.6 . Yargı bağımsız değil yüzde 18.6 ." 
     
     RÜŞVET TALEPİ YÜZDE 72.8 

     Kamuda işlerini yaptırırken kendilerine yasal olmayan maddi taleplerde bulunulup bulunmadığına ilişkin soruya deneklerin yüzde 72.8’i "bulunuluyor" yanıtını verirken, yüzde 27.8’i bulunulmadığı yönünde görüş bildirdi. 
     ATO Başkanı Sinan Aygün, işsizlikle ilgili anket sonucunun çok dikkat çekici olduğunu belirtirken, şöyle konuştu 
     "Her 10 işverenin 3’ünün ailesinde bir yıldan daha fazla süreden beri işsiz olan aile bireyi var. İşveren diyor ki, artık benim de işe ihtiyacım var. Ailemde işsizler var. 
     Türkiye’nin en başta gelen ekonomik ve sosyal sorunu işsizliktir. Imf politikaları dertlere çare olmadı. AB de samimi davranmıyor, Amerika da bizi kullanmak istiyor. 
     Rüşvetten yolsuzluktan bıktım. Hukuk sistemi vicdanımı rahatlatmıyor. Yüksek vergilerden iş yapamaz hale geldik. 
     İşlerin önünü açın, prangalarımızı çözün." 

ANKA 

     
</TEXT>
</DOC>
