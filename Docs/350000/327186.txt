<DOC>
<DOCNO> 327186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/guncel/agun.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Kravatlı provokatör aranıyor 
</HEADLINE>
<TEXT>


Mersin'deki olaylarla ilgili olarak polis, çocuklara bayrağı veren kişiyi arıyor. Tutuklanan çocuklar, ifadelerinde, kravatlı, takım elbiseli bir kişinin ellerine bayrak tutuşturup "Alın, yakın" dediğini söyledi 

GÖKÇER TAHİNCİOĞLU Ankara 

Mersin'de Türk bayrağına düzenlenen saldırı nedeniyle tutuklanan çocuklar, bayrağı ellerine tutuşturan takım elbiseli bir kişinin "Alın, yakın" dediğini söyledi. İfadesinde nevruza ailesiyle katıldığını anlatan V.S. 14 şunları kaydetti "Abdullah Öcalan lehine slogan atan grupla yürüyordum. Grup taş atıyordu. O sırada, iyi giyimli, kravatlı, 25-30 yaşlarında biri amcaoğlum C.S.'ye Türk bayrağı verdi ve 'Alın bunu yakın' dedi. C.S. de yere attı. M.A. ile ben üzerine bastık." 

'Tanımıyorum' 
V.S.'nin ifadesini doğrulayan C.S. 12 de, "Ben de bayrağı yere attım. Yanımdakiler üzerine bastı. Bayrağı veren kimdi, tanımıyorum. Kravatı vardı" diye konuştu. Bayrağı çiğnediği iddia edilen M.A. 14 ise, "Gruptan biri C.S.'ye bayrak verdi, 'Yakın' dedi. Bayrağı yere atıp üstüne bastık" dedi. 
C.S., V.S., M.A., bayrağı yırtmaya çalıştığı iddia edilen F.B. 18 , yakma girişiminde bulunduğu öne sürülen E.B. 15 ve yere vurduğu ileri sürülen S.T. 16 önceki gün tutuklanmıştı. 

Aileleri üzgün 
Tutuklanan C.S.'nin babası Ahmet S., V.S.'nin babası İsmail S. ile S.T.'nin babası Nuri T., olayı lanetlediklerini belirterek çocuklarının eline bayrağı veren kişinin bulunmasını istedi. Ahmet S., şunları ifade etti "Bayrak bizim bayrağımızdır. Biz bu bayrağı beraber kurtardık. Beraber, kan döktük. Çanakkale'de bizim de şehitlerimiz var. Biz bu bayrağın altında yaşıyoruz ve saygı duyuyoruz. Çocuklar provokasyona getirilmiş. Oyuna getirilen çocuklar ne yaptığını bilmiyor. Bu işin peşini bırakmam. Avrupa'daki kuruluşlara kadar götüreceğim." 
İsmail S. de, "Bu işte provokasyon vardır. Tek isteğim bu işi yapanların ortaya çıkarılmasıdır" dedi. Olayın organize eylem olup olmadığı araştırmaları sürdürülürken, polis kamerasına yansıyan görüntülerde kahverengi takım elbiseli, kısa saçlı bir kişinin çocukları engellemeye çalıştığı, 20 - 25 yaşlarında olduğu tahmin edilen ikinci takım elbiseli kişinin ise bayrağı veren kişi olduğu tahmin ediliyor. Polis bu iki kişiyi aramayı sürdürüyor. 
Muğla Turgutreis Lisesi öğrencisi Engin Gündüz de, gazetenin verdiği bayrağı yırtıp çöpe attığı gerekçesiyle tutuklandı. 

Sahte imzayla 'Apo' kampanyası 

DHA 
Muş Bulanık'ta DEHAP İlçe Başkanı Seyithan Akkaya ve parti üyelerinden oluşan 'Bulanık Özgür Yurttaş Hareketi' adlı 7 kişilik komite, 2004'te dilekçe eylemi organize etti. Abdullah Öcalan'ın serbest bırakılmasını içeren 10017 dilekçe, kaymakamlığa verildi. Jandarma, imza sahiplerinden 1290'ının ilçede yaşamadığını, 1370'inin çocuk olduğunu, 2161'nin tanınmadığını ve 39'unun kampanya öncesinde öldüğünü saptadı. İmzaların sahte olduğu ortaya çıkarken, Akkaya ile üyeler hakkında dava açıldı. 

PKK sitesinden 'bayrak' küstahlığı 

ANKARA Milliyet 
PKK KONGRA - GEL'in "Bir Türk Bayrağı da Sen Yak" kampanyası başlattığı iddia edildi. "www. aktifhaber.com"un haberine göre, kampanyayı PKK'ye yakın olduğu iddia edilen "welatparez" adlı internet sitesi yürütüyor. Sitede şu çağrı yapıldı "Mersin'de TC bayrağının yakılması gündeme oturdu. Şunu söyleyelim ki TC bayrağı bizim için değer değildir. TC bayrağını yakmaya çalışan Kürt gençlerini kutluyoruz ve çağrı yapıyoruz. Ey Kürt, bir TC bayrağı da sen yak." 

Gençler, köprüde PKK bayrağını yaktı 

GÖKHAN KARAKAŞ 
Mersin'deki nevruz gösterilerinde Türk bayrağına yapılan saldırının ardından dün 4 genç, Boğaz Köprüsü korkuluklarına Türk bayrağı asmak istedi. Fatih Kandemir, Aşkın Çakır, Hasan Ilıcı, Mehmet Birinci adlı gençler, taksiyle geldikleri köprüde yanlarındaki PKK KONGRA - GEL bayrağını yaktı. Daha sonra Türk bayrağını köprü korkuluklarına asmak isteyen gençler gözaltına alındı. Hiçbir partiye mensup olmadıklarını belirten gençler, serbest bırakıldı. 

İHD 'Sözde' deme hakları yoktur 

ANKARA Milliyet 
İnsan Hakları Derneği İHD Genel Başkanı Yusuf Alataş, Mersin'deki nevruz kutlamalarında Türk bayrağının yakılması girişimiyle ilgili olarak, "Yaratılan fırtınaya bakıldığında, bunun senaryo olduğu akla geliyor" dedi. "Genelkurmay Başkanlığı'nın açıklaması, ırkçı dalga yaratmaya çalışanların ekmeğine yağ sürdü" diyen Alataş, hiç kimsenin, "sözde vatandaş" diyerek ayrımcılık yapma hakkı olmadığını söyledi. 


</TEXT>
</DOC>
