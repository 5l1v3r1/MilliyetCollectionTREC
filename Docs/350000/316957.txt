<DOC>
<DOCNO> 316957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy02.html </URL>
<DATE> 2005/02/20/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
2004'te yaklaşık 20 bin cep telefonu dinlendi... 
</HEADLINE>
<TEXT>

     Adalet Bakanı Cemil Çiçek, ilgili mahkemelerden alınan kararlara dayanarak 2002 yılında 7 bin 80 cep telefonu ve 7 bin 794 sabit telefon 2003 yılında 9 bin 926 cep telefonu ve 6 bin 92 sabit telefon 2004 yılında 19 bin 628 cep telefonu ve 3 bin 310 sabit telefonunun teknik takibinin yapıldığını bildirdi. 
     CHP Konya Milletvekili Atilla Kart'ın telefon dinlemeyle ilgili olarak Başbakan Recep Tayip Erdoğan'a yönelttiği soruları, Çiçek yanıtladı. 
     İletişimin tespiti ve dinlenmesi işlemlerinin Cumhuriyet savcısının denetim ve gözetimi altında yürütüldüğünü, suç unsuru tespit edilen görüşmelere ilişkin iletişim tespit tutanağı düzenlendiğini belirten Çiçek, dinleme ve izleme çalışmalarında suça ilişkin edinilen veriler hakkında Cumhuriyet savcısının talimatı doğrultusunda planlı operasyonlar gerçekleştirildiğini kaydetti. 
     Çiçek, iletişimin tespitinin yapıldığı sistemin fonksiyonel yapısı içerisinde yetkisiz kişilerin sistemden çıkış yapmasını sağlayabilecek herhangi bir veri taşıyıcısını kullanma imkanı bulunmadığına işaret ederek, ünitelerde çalışma yapan yetkili personelin kendisine ait şifreyle sisteme girdiğini ve verileri inceleyebildiğini, bunların dışında sisteme giriş ve çıkış yapılmasının teknik olarak mümkün olmadığını bildirdi. Çiçek, bu işlemleri yapan teknik birimlerin sürekli denetime tabi tutulduğunu ve gizliliğe azami özen gösterildiğini belirtti. 
     İletişim tespit tutanaklarında ismi geçen resmi görevlilerle ilgili adli ve idari işlemler nedeniyle ihtiyaç duyulması halinde Cumhuriyet savcısının bilgisi ve talimatı doğrultusunda resmi kurumlara bilgi aktarıldığına dikkati çeken Çiçek, bu nedenle sözkonusu bilgilerin birden fazla kurumda bulunmasının mümkün olduğunu söyledi. 
     Çiçek, ilgili mahkemelerden alınan kararlara istinaden 2002 yılında 7 bin 80 GSM ve 7 bin 794 sabit telefon 2003 yılında 9 bin 926 GSM ve 6 bin 92 sabit telefon 2004 yılında 19 bin 628 GSM ve 3 bin 310 sabit telefonunun teknik takibinin yapıldığını bildirdi. 
     
</TEXT>
</DOC>
