<DOC>
<DOCNO> 306899 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/yasam/ayas.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'li batık aileye infaz 
</HEADLINE>
<TEXT>


Batık Everestbank'ın eski sahibi Elmas Ali Güzelyurtlu, eşi ve kızı, Kıbrıs Rum Kesimi'nde başlarına defalarca ateş edilerek katledildi 

SEFA KARAHASAN Lefkoşa 

KKTC'de 2000'deki banka krizinde batan Everestbank'ın Güney Kıbrıs'a kaçan eski sahibi Elmas Ali Güzelyurtlu, eşi ve kızı, korkunç bir cinayete kurban gitti. 
Güzelyurtlu 52 , eşi Zerrin 50 ve 16 yaşındaki kızı Aygül'ün cesetleri, Güney Lefkoşa - Larnaka anayolunun 'Koşşi' Üç Şehitler köyü mevkiinde bulundu. Rum Kesimi'nin Kıbrıs Haber Ajansı, 3 kurbanın, başlarına yakın mesafeden defalarca ateş edilerek öldürüldüklerini bildirdi. Güzelyurtlu'nun cesedinin aracın yanında bir hendekte, eşi ve kızının cesetlerinin ise araç içinde bulunduğu, 3 kurbanın da pijamalı olduğu kaydedildi. Bu, kurbanların evlerinden zorla çıkarılmış olabilecekleri şüphesini doğururken, ailenin KAD 570 plakalı Lexus marka arazi araçlarıyla Larnaka yönünde seyahat ettiği belirtildi. 

'Mafya işi' 
Rum Polis Müdürü Tassos Panayotu da, cinayet yerinde boş kovanlar bulunduğunu, cinayetin tabancayla işlendiğini açıkladı. 
"Mafya cinayetinin tipik izlerini taşıyor, siyasi bir motif görmüyoruz" diyen polisin verdiği bilgilere göre, mafya cinayetlerinin ender işlendiği adada tüm fertleriyle bir ailenin ortadan kaldırılmasına ilk kez tanık olunuyor. Rum Adalet ve Kamu Düzeni Bakanı Doros Theodoru da, cinayetin 'hesap temizleme veya intikam amacıyla' işlenmiş olabileceğini söyledi. 
Yaklaşık 4 yıl önce, Everestbank'a devlet tarafından el konulmasının ardından KKTC'den gizlice kaçan Güzelyurtlu, Güney Kıbrıs'ta döviz bürosu işletiyordu. Güzelyurtlu'nun 18 yaşındaki oğlunun da KKTC'de yaşadığı ifade edildi. 




</TEXT>
</DOC>
