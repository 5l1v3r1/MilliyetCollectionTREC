<DOC>
<DOCNO> 346695 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/soneko14.html </URL>
<DATE> 2005/05/28/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
Geçen hafta hisse senetleri ortalama yüzde 3.97 değer yitirdi... 
</HEADLINE>
<TEXT>

     İstanbul Menkul Kıymetler Borsası’nda İMKB işlem gören hisse senetleri geçen hafta ortalama yüzde 3.97 oranında değer yitirdi. 
     İMKB, geçen hafta Fransa’da yapılacak AB Anayasası referandumu ile ilgili gelişmelere ve Almanya’da seçim tarihinin erkene alınmasına yönelik karara odaklı bir seyir izledi. 
     AB Anayasası referandumu ile ilgili olarak yapılan anketlerin yakından takip edildiği İMKB’de, Almanya’daki erken seçim kararı bir miktar tedirginlik yarattı ve endeks 23,890.83 puana kadar geriledi. 
     Referanduma yönelik olarak çıkabilecek olumsuz sonucun satın alındığını düşünen piyasa, haftanın son işlem gününde tepki verdi ve endeks 24,600 seviyesine kadar yükseldi. 
     Borsa uzmanları, önümüzdeki hafta Fransa’daki referandumun sonuçlarının izleneceği İMKB’de, 3 Haziran’da açıklanacak enflasyon rakamlarının da önem taşıyacağını vurguluyor. 
     Enflasyon rakamlarının ardından Merkez Bankası’nın 8 Haziran tarihinde düzenleyeceği Para Politikası Kurulu toplantısının gündeme geleceğini ifade eden uzmanlar, faiz artırım kararı alınıp alınmayacağına yönelik beklentilerin piyasaya yön vereceğini savunuyor. 
     Uzmanlar, AB süreci ve ABD verileri başta olmak üzere yurtdışı piyasalardaki gelişmelerin de izlenmeye devam edeceğini kaydediyor. 
     
     ÖZETLE PİYASALAR 
     Borsa, hafta boyunca düşüş ağırlıklı bir seyir izledi. İMKB Tahvil ve Bono Piyasası’ndaki ortalama oranlarda yarım puan dolayında artışlar yaşandı. YTL karşısında dolar ve avro değer kazandı. Mevduat faizlerinin ortalamalarında herhangi bir değişim olmadı. 
     Hisse senetleri haftalık bazda ortalama yüzde 3.97 oranında değer yitirdi. 24 ayar külçe altının gram satış fiyatı yüzde 0.27 artarken, Cumhuriyet altınının satış fiyatı değişmedi. Türk Lirası karşısında dolar yüzde 0.44, avro da yüzde 0.12 artış gösterdi. 
     Yatırım fonlarının seyrini izleyen A.A Fon Endeksi geçen hafta ortalama yüzde 0.48 oranında geriledi. Önceki hafta sonundaki oranlara göre, 1 aylık mevduat faizinin haftalık net getirisi yüzde 0.26, haftalık reponun net getirisi yüzde 0.21 olarak gerçekleşti. 
     
     BORSANIN SEYRİ VE ENDEKSLER 
     İstanbul Menkul Kıymetler Borsası İMKB haftaya ortalama yüzde 4.46’lık düşüşle başladı. Düşüş eğilimi, ardından gelen üç gün boyunca 
     da sürdü. Hisse senetleri Salı günü ortalama yüzde 0.77, Çarşamba günü ortalama yüzde 0.09 ve Perşembe günü de ortalama yüzde 0.27 oranında değer yitirdi. Cuma günü gelen tepki alımları sonucunda endeks ortalama yüzde 1.66 oranında artış gösterdi. Endeks, geçen hafta boyunca 1,011.75 puanlık düşüşle 25,464.89 puandan 24,4.14 puana indi. Hisse senetlerindeki haftalık ortalama kayıp yüzde 3.97 oldu. İMKB Ulusal-Mali Endeksi 1,834.39 puan düşüşle 37,652.82 puandan 35,818.43 puana, İMKB Ulusal-Sanayi Endeksi 452.48 puan düşüşle 20,219.35 puandan 19,766.87 puana ve İMKB Ulusal-Hizmetler Endeksi 591.92 puan düşüşle 14,178.11 puandan 13,586.19 puana geriledi. Böylece, mali grup hisseleri ortalama yüzde 4.87 oranında, sanayi grubu hisseleri ortalama yüzde 2.24 oranında ve hizmetler grubu hisseleri de ortalama yüzde 4.17 oranında değer yitirdi. 
     
     KAZANANLAR VE KAYBEDENLER 
     Borsada geçen haftada işlem gören 310 hisse senedinden 40’ı değer kazanırken, 265 hisse senedi değer yitirdi, 5 hisse senedinin değeri de değişmedi. 
     Geçen hafta en yüksek oranlı artış, yüzde 14.69 ile İpek Matbaacılık hisselerinde gerçekleşti. Yüzde 12.80’lik artışla Finansbank hisseleri ikinci ve yüzde 12.07’lik artışla İnfo Trend Yatırım Ortaklığı hisseleri üçüncü oldu. 
     En yüksek oranlı düşüş ise yüzde 23.91 ile Viking Kağıt hisselerinde oldu. Yüzde 22.76’lık düşüşle ÇBS Boya Sanayi hisseleri ikinci ve yüzde 15.46’lık düşüşle de Raks Elektronik hisseleri üçüncü sırada yer aldı. 
     İMKB Ulusal Pazar’da geçen hafta toplam 1 milyar 25 milyon 880 bin adet hisse senedi işlem gördü ve karşılığında 3 milyar 66 milyon YTL’lik işlem hacmi gerçekleşti. 
     
     DÖVİZ 
     Geçen hafta, tüm döviz türleri YTL karşısında değer kazandı. 
     İstanbul serbest döviz piyasasında alınıp satılan ABD Doları Türk Lirası karşısında yüzde 0.44 oranında, Avro da yüzde 0.12 oranında artış sağladı. 
     Önceki hafta sonuna göre ABD Doları’nın Türk Lirası satış fiyatı 0.0060 YTL artarak 1.3770 YTL’ye, Avronun satış fiyatı da 0.0020 YTL 
     artarak 1.7260 YTL’ye çıktı. 
     Cuma günkü kapanış itibariyle, öteki döviz türlerinden İngiliz Sterlini’nin satış fiyatı haftalık bazda yüzde 0.80 artışla 2.5200 YTL’ye, İsviçre Frangı’nın satış fiyatı da yüzde 0.90 artışla 1.1200 YTL’ye yükseldi. 
     Bugün öğle saatlerinde ise İstanbul serbest piyasada ABD Doları 1.3730 YTL’den, Avro 1.7250 YTL’den, İngiliz Sterlini 2.5070 YTL’den 
     ve İsviçre Frangı da 1.1160 YTL’den satılıyordu. 
     
     ALTIN 
     Kapalıçarşı’da alınıp satılan 24 ayar külçe altının gram satış fiyatı haftalık bazda yüzde 0.27 artarken, Cumhuriyet altınının satış fiyatı değişmedi. 
     Dünkü kapanış itibariyle külçe altının gram satış fiyatı 18.60 YTL olurken, Cumhuriyet altınının satış fiyatı 125.00 YTL’de kaldı. 
     İstanbul Altın Borsası’nda İAB geçen hafta 24 ayar altının gram fiyatı yüzde 0.43 oranında artarak 18.52 YTL’ye yükseldi. 
     
     YATIRIM FONLARI 
     Yatırım fonlarına katılma belgeleri geçen hafta ortalama yüzde 0.48 oranında değer yitirdi. 
     Yatırım fonlarının fiyat seyrini izleyen A.A Bileşik Fon Endeksi 2,799 puan düşerek 579,378 puandan 576,579 puana geriledi. 
     Geçen haftanın en çok değer kazanan katılma belgeleri, yüzde 1.10’luk artışla İş B Tipi Karma Fon, yüzde 0.87’lik artışla İş B Tipi 
     USD Eurobond Fon ve yüzde 0.62’lik artışla da Alternatifbank B Tipi Tahvil ve Bono Fon olarak sıralandılar. 
     Haftanın en çok değer yitiren katılma belgeleri ise yüzde 6.66’lık düşüşle C Bank A Tipi Değişken Fon, yüzde 5.78’lik düşüşle İş A Tipi Mali Endeks Fon ve yüzde 5.49’luk düşüşle Akbank A Tipi Mali Kurumlar Sektör Fon oldu. 
     
     HAZİNE İHALELERİ 
     Hazine geçen hafta biri 182 gün vadeli Hazine bonosu, diğeri 609 gün vadeli devlet tahvil olmak üzere iki ihale düzenledi. 
     Hazine’nin Salı günü düzenlediği 609 gün vadeli iskontolu tahvil ihalesine, nominal 3 milyar 494.4 milyon YTL’lık teklif geldi. Nominal 2 milyar 666.3 milyon YTL, net 2 milyar 666.3 milyon YTL satışın 
     yapıldığı ihalede, basit faiz yüzde 18.75, bileşik faiz yüzde 17.71 oldu. Tahvillerin geri ödemesi 24 Ocak 2007’de yapılacak. Yine Salı günü düzenlenen 182 gün vadeli bono ihalesinde ise 913.2 milyon YTL’lık teklife karşın, nominal 708.2 milyon YTL, net 656.4 milyon YTL’lık satış yapıldı. İhalede basit yıllık faiz yüzde 15.78, bileşik faiz yüzde 16.41 oldu. Söz konusu tahvillerin geri ödemesi 23 Kasım 2005’de yapılacak. 
     
     TAHVİL-BONO-FAİZ-REPO 
     İMKB Tahvil ve Bono Piyasası’nda, ağırlıklı ortalamalara göre çeşitli vadelerdeki kağıtların haftalık net getirileri yüzde 0.24 ile yüzde 0.35 arasında gerçekleşti. 
     Mevduat faizlerinin ortalamalarında geçen hafta herhangi bir değişiklik olmadı. Önde gelen ve değerlendirmeye alınan 10 kamu ve özel bankanın faiz oranlarının ortalamalarıyla yapılan hesaplamalara göre, bir önceki hafta sonu geçerli olan oranlar itibariyle 1 ay vadeli mevduat faizinin haftalık net getirisi yüzde 0.26 olarak gerçekleşti. 
     Önceki hafta sonunda İMKB Repo Ters Repo Pazarı’nda ortalama faizi yüzde 14.7 dolayında bulunan haftalık reponun net getirisi de yüzde 0.21 oldu. 
     
</TEXT>
</DOC>
