<DOC>
<DOCNO> 307408 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yazar/bila.html </URL>
<DATE> 2005/01/18/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
AKP ve CHP 
</HEADLINE>
<TEXT>


CHP'nin kurultay kararı nedeniyle iktidar ve ana muhalefet partileri karşılaştırılıyor. 
Bu karşılaştırmayı yapan bazı siyaset adamları ile bilim adamlarının vardıkları ortak sonuç şöyle özetlenebilir 
"Sağ ve sol yer değiştirdi. AKP sol, CHP sağ oldu. CHP'nin yapması gerekenleri AKP yapıyor. CHP dünyadaki ve Türkiye'deki değişimi okuyamadı. Baykal, bu nedenle başarısız bir liderlik sergiledi. Her şey değişti, Baykal ve CHP değişmedi." 
Bu saptamalar hangi nedenlere dayanıyor 
AKP'nin AB bağlamında yaptığı anayasal ve yasal düzenlemeler, Kıbrıs politikasında radikal değişikliğe yönelmesi ve AB'den koşullu da olsa müzakere tarihi alması... 
AKP hanesine yazılan artılar bunlar... 
CHP hanesine ise şu eksi yazılıyor 
Bunları AKP yaptı, CHP yapamadı... 
Buradan yola çıkarak yukarıdaki sağ-sol yer değişikliği sonucuna varılıyor. 
Bu mantık geçerli ise o zaman şu sorular sorulmalıdır 
CHP, AB'ye karşı bir politika izlemiş midir CHP'nin, Kıbrıs politikasına karşı duruşu hata mıdır CHP'nin 1 Mart tezkeresine karşı "Hayır" oyu vermesi yanlış mı olmuştur 
CHP, AB'ye karşı bir politika izlememiştir. Aksine, başta uyum çerçevesindeki Anayasa değişiklikleri olmak üzere hükümet tasarılarının Meclis'ten geçmesini kolaylaştırmış, desteklemiştir. 
1 Mart tezkeresine esas itibariyle karşı olmakla birlikte ABD baskısı altında hareket eden AKP'ye, kullandığı "Hayır" oyuyla katkıda bulunmuştur. Bugün hem hükümet hem AKP yönetimi, 1 Mart tezkeresi Meclis'ten geçmediği için memnundur. Kaldı ki benzeri bir tezkereyi yine baskıyla Meclis'ten geçiren AKP'dir. Bu tezkere yine ABD'nin isteğiyle askıya alınmıştır. 
Kıbrıs politikasındaki radikal değişikliğe CHP'nin karşı duruşu, konumu, işlevi ve tabanıyla uyumludur. 17 Aralık kararlarına karşı yönelttiği eleştiriler de aynı uyum içindedir. 
CHP'nin, AB bağlamında veya dışında özgürlükçü, sivilleştirici düzenlemelere destek vermesi sol anlayışla çelişki değil, örtüşür durumdadır. AB'de Türkiye lehine tutumu olanlar da solculardır. 
Hükümetin ve AKP'nin dış politikada ve ekonomide ABD, AB ve IMF talepleri doğrultusunda kararlar alması da solculuk olarak nitelenemez. 
Bu durumda CHP'den istenen solcu veya daha solcu olması değil, neoliberal olmasıdır. 
Keza CHP'nin laiklik başta olmak üzere devletin niteliklerini sahiplenmesi ve savunması da solculukla çelişki oluşturmaz. 
AKP'nin seçmenden aldığı desteği de doğru analiz etmek gerekir. Seçmen, 3 Kasım 2002 seçimlerinde AKP'yi "Bu parti bizi AB'ye yakınlaştırsın, AB'den ne pahasına olursa olsun müzakere tarihi alsın, şu Kıbrıs sorunundan nasıl olursa olsun bizi kurtarsın, Irak'ın işgalinde ABD'ye yardımcı olsun" diye desteklememiştir. Seçmenin ana hareket noktası dış politik değil, iç politik olmuştur. Temel güdülenmesi, 2000 ve 2001 krizleridir. Beklentisi bu krizlerin yol açtığı ekonomik ve sosyal sorunların çözülmesidir. Bu beklentisi devam etmektedir. AKP'nin başarısı seçim öncesinde bu beklentiye CHP'den daha iyi karşılık verebilmiş olmasıdır. 
Halkın bu beklentisi ve bu beklentiye dayanarak AKP'ye verdiği desteği çekmediği söylenebilir. Henüz bu tercihini geri alacak durumda değildir. Eğer bu beklenti ileride de karşılanamazsa, verdiği siyasi avans azalabilir. 
AKP yönetiminin bugüne kadar dış dinamiklerle hareket ettiği ve daha çok dış politikaya kilitlendiği açıktır. Bundan sonra bir yandan bu alanda verdiği kararların sorunlu süreci başlayacak, diğer yandan içeride sosyoekonomik beklentilere ilişkin sabırsızlık artacaktır. 
Dolayısıyla CHP'yi AB, Irak, Kıbrıs gibi konularda mahk m etmek ve sağcı olarak nitelemek doğru değildir. CHP yeterince solda olmamakla eleştirilecekse, bu iki büyük ekonomik krize karşın yoksul kesimlerin desteğini alamamış olmasına dayandırılmalıdır. Solculuk sorgulaması bu alanda yapılmalıdır. Yeterince neoliberal olmadığı için değil... 



</TEXT>
</DOC>
