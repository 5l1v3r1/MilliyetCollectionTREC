<DOC>
<DOCNO> 322164 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko17.html </URL>
<DATE> 2005/03/09/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
MasterCard Türkiye kredi kartında dünyada çok üst sıralarda... 
</HEADLINE>
<TEXT>

     MasterCard Avrupa Başkanı Alexander Labak, Banka Kartları ve Kredi Kartları Kanun Taslağı konusunda, ''Sistemi organize eden bir yapı kurulmalı, fakat bu yapının da sınırlayıcı bir özellik göstermemesi gerekir'' dedi. 
     Labak, AA muhabirine yaptığı açıklamada, Banka Kartları ve Kredi Kartları Kanun Taslağı konusunda görüşlerini açıklarken, bu dinamikte olan her ülkede mutlaka böyle çalışmalar yapılmasının ve ödeme sisteminin çalışması, hukuki altyapısının kurulması, bunların organize edilmesinin normal olduğunu söyledi. 
     Labak, şunları kaydetti 
     ''Bu konuya o ülkelerde hükümetlerin ilgi duymasını son derece normal karşılıyoruz. Fakat, bunu yaparken dikkat edilmesi gereken önemli bazı unsurlar var. Bunlardan bir tanesi piyasadaki rekabetçiliğin korunması, yenilikçi altyapının sürdürülmesi, serbest piyasa ekonomisi koşullarının korunması son derece önemli. Sistemi organize eden bir yapı kurulmalı, fakat bu yapının da sınırlayıcı bir özellik göstermemesi gerekir.'' Türkiye'de kredi kartıyla alışverişte 24 aya varan taksitlere ilişkin olarak Labak, taksitlerin kredi kartı uygulamasının dünyada önemli bir parçası olabileceğini düşündüklerini ifade etti. 
     Labak, İsrail ve Yunanistan'da, bunun dışında Latin Amerika'da taksit uygulamaları olduğunu kaydederek, ''Dolayısıyla, bu çok özel bir durum değil. Fakat, ülke şartlarına ve bankaların kendi risk değerlendirmelerine göre taksit yapısının ülkeden ülkeye değiştiği gözüküyor. Ülke şartları ve standartları burada birinci kriterdir'' diye konuştu. 
     Labak, taksitlendirmenin nasıl yapılacağına hükümet ve bankaların birlikte karar vermesi gerektiğini belirterek, şöyle dedi 
     ''Bu koordinasyon yapılırken çok fazla müdahalenin de olmaması gerektiğini düşünüyoruz. Çünkü, çok fazla aşırı müdahalenin rekabetçiliği, büyümeyi ve yenilikçiği sınırlayacağını düşünüyoruz. Bankalar ve Türkiye hükümeti en uygun çözümü birlikte bulacaklardır diye düşünüyorum. Şunu vurgulamak istiyorum sürekli AB-Türkiye gündemi var, burada baktığımız zaman Türkiye kesinlikle kredi kartı konusunda Avrupa'da liderdir.'' 
     
     ''HEDEFLERİ AŞTIK'' 
     2004 yılının MasterCard için hareketli ve son derece pozitif geçtiğini belirterek, ''Hem ciro, hem de karlılık açısından çok ciddi artışlar kaydettik. Bütçe hedeflerini oldukça aştık'' diye konuştu. 
     Türkiye'nin tüm dünyada büyüklüğünün yanı sıra ortaya çıkardığı ürünler ve yenilikçi yapısıyla son derece öncü bir ülke olduğunu vurgulayan Labak, şunları söyledi 
     ''Türkiye'de çıkartılan ürünlerin dünyanın birçok kısmında şu anda hala anlaşılabilir olması bile çok zor. Çok ileri düzeyde ürünler. Türkiye'de pazar lideriyiz ve sadece kredi kartı tarafında değil banka kartları tarafında da çok ciddi gelişmeler var. Mesela, 2004 yılında Avrupa'da yeni çıkan kredi kartının yüzde 26'sını Türkiye oluşturdu. 7 milyon 100 binden fazla MasterCard ve Maestro kartı verildi. Türkiye kredi kartı cirosunda Avrupa'da 4'üncü oldu, bir evvelki yıl beşinciydi. Dünyada da 12'cilikten 11'ciliğe çıktı. Tüm Avrupa cirosunun yüzde 6'sını Türkiye oluşturuyor. Kart adetlerin de yüzde 12'isini oluşturur durumda.'' Alexander Labak, 2004 yılında Türkiye'deki MasterCard ve Maestro kart hamili cirosunun 39 milyar avro olarak gerçekleştiğini bildirdi. 
     
     ''TÜRKİYE KREDİ KARTINDA DÜNYADA ÇOK ÜST SIRALARDA'' 
     Türkiye'nin Avrupa'nın üçüncü büyük kart pazarı olduğunu anımsatan Labak, çıkarmış olduğu ürünler sayesinde Türkiye'nin tüm dünyada çok tanınan bir ülke olduğunu vurgulayarak, şöyle konuştu 
     ''Kredi kartında dünyada kesinlikle çok çok üst sıralarda olan bir ülke. Şu anda Türkiye'ye yönelik tüm dünyadan bankaların da ciddi ilgileri var. Türkiye'de bankacılık yapma, kredilendirme kapasitesi hala çok yüksek. Çok ciddi potansiyel var. Bu potansiyel değerlendirildiğinde Türkiye otomatik olarak büyüyecektir. Sürekli olarak AB-Türkiye ilişkilerini tartışıyoruz. Ödeme sistemleri açısından Türkiye çok uzun zamandır AB'nin bir parçası. Avrupa'ya baktığımızda Türkiye kadar gelişmiş başka bir pazar görmüyoruz. Bunun tek istisnası belki İngiltere olabilir ama İngiltere dışında Avrupa'da ona benzer bir pazar yok. 
     Dolayısıyla, yabancı bankalar da Türkiye'ye geldiğinde öğrenecek çok şeyin olduğunu düşünüyorlar. Biz, Türkiye'nin sadece 2005'de değil ondan sonraki yıllarda da çok büyük hızla büyüyeceğini düşünüyoruz. Örneğin, sadece 2004 yılında Türkiye ciroda yüzde 80 büyüdü ki, bu Avrupa birinciliği anlamına geliyor.'' Alexander Labak, MasterCard Türkiye'nin sorumluluk alanına Yunanistan, İsrail ve Kıbrıs'ın dahil edildiğini hatırlatarak, MasterCard Güneydoğu Avrupa Genel Müdürü Özlem İmece'nin çok uzun zamandır güçlü bir liderlik örneği gösterdiği, kendisine bağlanan bu ülkeleri sonuna kadar hak ederek aldığını vurguladı. 
     Gelecekte Türkiye'ye başka yerlerin bağlanabileceğini dile getiren Labak, ''Bu ofiste çalışan kişilere başarılarından kaynaklanan çok önemli görevler de yükledik. Avrupa içerisinde bulunan takımlar arası çalışma grupları oluşturduk. Örneğin Özlem İmece, Avrupa için kurulan kredi kartı takımının başında. Buna benzer ana stratejik inisiyatiflerde İstanbul Ofisi çalışanlarının her zaman yer almasını sağlıyoruz'' diye konuştu. 
     
</TEXT>
</DOC>
