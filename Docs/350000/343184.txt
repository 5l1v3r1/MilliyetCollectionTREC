<DOC>
<DOCNO> 343184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/spor/axspo01.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Ali'nin işi bitti 
</HEADLINE>
<TEXT>


Beşiktaş, 2005 - 06 sezonunun ilk bombasını patlattı. Siyah - Beyazlılar, Ali Tandoğan ile anlaşırken, Youla için çarşamba gününe kadar süre istedi 

RAHMAN SAĞIROĞLU, NECMİ KEPÇETUTAN 


Beşiktaş, Gençlerbirliği'nden Ali Tandoğan ile her konuda anlaştı, 2005-06 sezonunun ilk transferini gerçekleştirdi. Galatasaray maçının ardından İstanbul'da kalan Kırmızı - Siyahlı oyuncu, dün sabah Ümraniye'ye giderek, Teknik Direktör Rıza Çalımbay ile görüştü. Tandoğan, Çalımbay'dan sonra Futbol Komitesi Başkanı Kıvanç Oktay ile de konuşarak prensip anlaşmasına vardı. Gelecek sezon Siyah - Beyazlı formayı giyecek olan başarılı oyuncunun dışında Youla ile de el sıkışıldı. 
Gençlerbirliği Başkanı İlhan Cavcav, Çalımbay ile bir telefon görüşmesi yaptıklarını ifade ederek, "Onlara zaten geçen çarşambaya kadar zaman tanımıştım. Rıza hoca, Yıldırım Demirören'in rahatsızlığını belirtip, benden çarşamba gününe yarın kadar süre istedi" açıklamasını yaptı. 

Hayırlı evlat Sergen 

Beşiktaş Yönetimi'nin, maç başı parasında indirime gideceği söylenen Kaptan Sergen, "Gerekirse kuruş para almam, Beşiktaş'tan da ayrılmam" diye konuştu 

BİLAL MEŞE 

Beşiktaş'ın Kaptanı Sergen Yalçın, gönderileceği - kalacağı konusunda medyada çıkan spekülasyonlara yanıt verdi ve çok net konuştu. Yönetimin, yeni sezonda uygulamaya koyacağı ve tüm oyuncuları kapsayacak "damping" kararına saygılı olduğunu belirten Sergen, "Gerekirse bir kuruş almam, ama Beşiktaş'tan ayrılmam" dedi. 
Siyah - Beyazlı kulüple bir yıllık sözleşmesi daha olduğunu hatırlatan yıldız futbolcu, şöyle konuştu "Kaldı ki mukavele de önemli değil. Ben Beşiktaş'ta doğdum, bu forma altında yıldızlaştım. Sergen, Beşiktaş'ta Sergen oldu. Futbola son noktayı Beşiktaş'ta koyacağım." 

Youssef Safri çizik yedi 

Beşiktaş Teknik Direktörü Rıza Çalımbay'ın yardımcılarından Zeki Önatlı dün gece İngiltere'den İstanbul'a döndü. Norwich City takımının Faslı oyuncusu Youssef Safri'yi gözlem altına alan Önatlı, Fulham karşısında sadece 33 dakika oyunda kalan bu futbolcu hakkında olumsuz rapor verdi. 

Motivasyon sancısı 

Kartal'da en büyük sorun, motivasyon eksikliği olarak göze çarpıyor. Teknik Direktör Rıza Çalımbay, "Bunu İzmit'te de gördük. Ama Beşiktaş bu olmamalı" diye konuştu. Kartal dünü izinli olarak geçirirken, Kayserispor maçının hazırlıklarına bugün başlayacak. Çalımbay bugün BJK Koleji'ni ziyaret edecek. 

Pancu'dan özür 

İstanbulspor maçının 30. dakikasında şov yaparken topu rakibine kaptırması nedeniyle tepki alan Pancu, Rıza Çalımbay'dan defalarca özür diledi. Soyunma odasında Çalımbay ile görüşen Pancu, "Yapmamam gereken bir hareketti. Bana yakışmadı. Oldu bir kere" derken, Rıza hoca da "Sana yakıştıramadım" dedi. 


</TEXT>
</DOC>
