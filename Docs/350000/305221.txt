<DOC>
<DOCNO> 305221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sontur25.html </URL>
<DATE> 2005/01/10/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Korkunç gerçek .. Her 4 hamile kadından biri şiddete maruz aklıyor 
</HEADLINE>
<TEXT>

     Ege Üniversitesi Hemşirelik Yüksekokulu Kadın Sağlığı ve Hastalıkları Hemşireliği Anabilim Dalı ile Manisa Celal Bayar Üniversitesi Sağlık Yüksekokulu tarafından, 101 hamile kadın üzerinde yapılan araştırmada, ''her 4 hamileden birinin'' fiziksel şiddete maruz kaldığı sonucuna varıldı. 
     EÜ Hemşirelik Yüksekokulu Kadın Sağlığı ve Hastalıkları Hemşireliği Anabilim Dalı Öğretim Üyesi Prof. Dr. Ahsen Şirin, yaptıkları araştırmada, kadınlara yönelik fiziksel şiddetin gebelik sürecinde de devam ettiğini belirlediklerini bildirdi. 
     Prof. Dr. Şirin, yaptığı açıklamada şunları kaydetti 
     ''Şiddet sonucunda, kanamalar, düşük doğum ağırlıklı bebek doğurma, düşük yapma, ölü doğum gibi komplikasyonlar ortaya çıkıyor. Ayrıca bu kadınlarda depresyon görülüyor ve gebelik sonuçlarını etkileyebilecek sigara, alkol, madde bağımlılığı gibi kötü alışkanlıklarda artış görülebiliyor.'' 
     
     ARAŞTIRMA 
     Açıklamaya göre, araştırma EÜ Hemşirelik Yüksekokulu Kadın Sağlığı ve Hastalıkları Hemşireliği Anabilim Dalı ile Celal Bayar Üniversitesi Sağlık Yüksekokulu'nca, Manisa İl Sağlık Müdürlüğü'ne bağlı 2 sağlık ocağına başvuran 101 hamile kadın üzerinde yapıldı. 
     Araştırmada her 4 kadından biri hamilelik döneminde kocasının fiziksel şiddetine maruz kaldığını anlattı. 
     Şiddete maruz kalan hamile kadınların yüzde 19'u ise bu durumu ''normal'' karşıladığını belirtti. 
     Kadınlar, maddi güçlükler, kocanın aşırı sinirli olması ya da akrabalarının kışkırtması gibi nedenlerin şiddete yol açtığını kaydetti. 
     
</TEXT>
</DOC>
