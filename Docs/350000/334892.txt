<DOC>
<DOCNO> 334892 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur03.html </URL>
<DATE> 2005/04/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Dansözlük yapan eşini öldürdü, çocuklar ortada kaldı 
</HEADLINE>
<TEXT>

     Zafer TOKUŞ- Hakan TURHAN DHA 

ADAPAZARI'nda eşinin evini terkedip dansözlük yapmasına kızan Önder Akkaş, eşi Zümrüt ile annesi Macide Cantekin'i, iki çocuğunun gözleri önünde kurşun yağmuruna tuttu. Anne ve anneanneleri ölen, babaları ise jandarmaya teslim olan iki kardeş ortada kaldı. Komşularının sahip çıkmadığı küçük çocuklar, yakınları kendilerini alıncaya kadar Dernekkırı Prefabrik Yönetimi'nin koruması altına alındı. 
     İddiaya göre, Zümrüt Akkaş, 6 ay önce, çalışmak istediğini söyleyip müzisyen eşi Önder Akkaş'ı terkederek, 1 ve 2 yaşlarındaki 2 çocuğuyla birlikte annesi Macide Cantekin'in Dernekkırı prefabriklerindeki evine yerleşti. Zümrüt Akkaş, çocuklarının geçimini sağlamak için Sapanca İlçesi'ndeki bir restoranda dansözlük yapmaya başladı. 
     Eşinin kendisini terk ederek dansözlük yapmasını hazmedemeyen Önder Akkaş görüşmek için Adapazarı'na çağırdı. Zümrüt Akkaş'ın gelmek istememesi üzerine, bu sabah eşinin annesi ve çocuklarıyla birlikte kaldığı prefabrik eve geldi. 
     Evde, eşi ve ona destek veren annesiyle tartışmaya başlayan Önder Akkaş, yanındaki tabancayla üzerlerine ateş ederek, kurşun yağmuruna tuttu. Ağır yaralanan Macide Cantekin, olay yerinde yaşamını yitirirken, Zümrüt Akkaş hastaneye kaldırılmak istenirken yolda öldü. Önder Akkaş ise jandarmaya giderek teslim oldu. 
     Anne ve anneaneleri gözlerinin önünde öldürülen çocuklar ortada kaldı. Komşularının sahip çıkmadığı küçük çocuklar, yakınları kendilerini alıncaya kadar geçici olarak Dernekkırı Prefabrik Yönetimi'ne verildi. 
     
</TEXT>
</DOC>
