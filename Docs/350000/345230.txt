<DOC>
<DOCNO> 345230 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/spor/aspo.html </URL>
<DATE> 2005/05/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Fener'e mola yok 
</HEADLINE>
<TEXT>


Yönetim, gelecek sezon için kolları hemen sıvadı. Daum ile yola devam etme kararı alan Sarı-Lacivertliler, öncelikle transfere ağırlık verecek. Emre, Nihat, Hamit Altıntop ve Roberto Carlos listenin ilk sırasındaki isimler 

CÜNEYT KARAKAYA 


Fenerbahçe yönetimi şampiyonluğa rağmen hız kesmedi ve gelecek sezonun çalışmalarına hemen start verdi. 
Sarı - Lacivertli kulüp öncelikle Teknik Direktör Christoph Daum ile bu hafta içinde sözleşme imzalamayı planlıyor. Alman hoca ile son detayları görüşecek olan Başkan Aziz Yıldırım, bu toplantıda transfer raporunu da isteyecek. Alman hoca yıllığı 2.5 milyon Euro'dan iki yıllık imza atacak. Tecrübeli çalıştırıcıya ayrıca şampiyonluk primi olarak 1 milyon, Alex ve Hooijdonk'a 500 bin, diğer oyunculara ise 100'er bin Euro verilecek. 

Yıldız alınacak 
Kadroyu daha da güçlendirmek isteyen Fenerbahçe, Emre Belözoğlu, Hamit Altıntop ve Nihat Kahveci'nin transferi için bu hafta atağa kalkacak. Bu oyuncularla yapılan görüşmelerin olumlu geçtiği, kulüpleriyle de anlaşılması halinde bir pürüzün yaşanmayacağı belirtildi. 
Brezilyalı olarak belirlenen iki Dünya starından birisi mutlaka alınacak. Bu isimlerden birinin Real Madrid'de forma giyen ve takımdan ayrılması beklenen Roberto Carlos olduğu ileri sürüldü. 

Stat yetiştirilecek 
Şükrü Saracoğlu Stadı açıklanan tarihten daha önce bitirilecek. Yönetim, Şampiyonlar Ligi maçlarına kadar numaralı tribünün inşaatını tamamlayacak. 
Fenerium'da gelir hedefi 30 milyon Euro'ya yükseltilecek. Kulübün kasasına yüklü miktarda para girecek. 
Avrupa'da başarının ana hedef olduğu futbolculara aşılanacak. Gelecek sezon bu anlayışla mücadele edilmesi istenecek. 
Takımda herkesin kalmasına çalışılacak. Sadece gitmek isteyen Murat Hacıoğlu'na izin verilecek. 

Sabaha kadar eğlendiler 

Fenerbahçe 16. şampiyonluğunu doyasıya eğlenerek kutladı. Başkan Aziz Yıldırım, yöneticiler ve futbolcular, Galatasaray maçı sonrası Ulus 29 adlı bara gittiler. Daum ise bardaki kutlamaya katılmadı. İdari Menajer Volkan Ballı, Alman teknik adamın yeni doğan çocuğu nedeniyle eğlenceye gelemediğini söyledi. Daum'un Almanya'dan gelen misafirleriyle başka yerde kutlamaya gittiği belirtildi. Bu arada, bardan erken ayrılan Aziz Yıldırım, arabasıyla çıkarken park halindeki bir araca hafifçe çarptı. 

35 milyon tişört 

Yönetim ezeli rakipleri Galatasaray'ın 100. kuruluş yıldönümünde ulaştıkları zaferin coşkusunu, son günlerin modası haline gelen tişörtlere taşıdı. Fenerbahçe'yi temsil eden dev bir kanaryanın, Galatasaray'ın simgesi olan, 100. yıl logolu küçük bir aslanı ensesinden tutuş anı resmedilen tişörtler Fenerium mağazalarında satışa sunuldu. Asbaşkan Mahmut Uslu, ilk aşamada 100 bin adet satılan tişörtlerde toplam 35 milyon adet satışı hedeflediklerini söyledi. 

Alex kıskandı 

Şampiyonluk kutlamaları sırasında Alex ile Nobre arasında ilginç bir diyalog yaşandı. Nobre, "Şampiyonluk golü kulağa ne güzel geliyor değil mi Fenerbahçe'de daha çok şampiyonluk golü atacağım" derken, Alex, "Nobre'nin kanı artık kırmızı değil, Sarı-Lacivert. Galatasaray'a attığı golle kanının kırmızılığını Sarı - Lacivert'e çevirdi. Şimdilik benim kanım yarı yarıya. Gelecek sezon benim de Sarı - Lacivert olacak" esprisini yaptı. 


</TEXT>
</DOC>
