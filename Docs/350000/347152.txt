<DOC>
<DOCNO> 347152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/soneko21.html </URL>
<DATE> 2005/05/30/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
Babacan Referandum sonucu sürpriz değil, fiyatlara yansımıştı 
</HEADLINE>
<TEXT>

     Murat Muratoğlu AA 

Devlet Bakanı ve Başmüzakereci Ali Babacan, Fransa’da AB Anayasası için yapılan referandumdan hayır çıkmasını değerlendirirken, "beklenen bir sonuç, sürpriz değil" dedi. 
     Babacan, "Fransa’daki referandumda hayır çıkması sizin için bir sürpriz oldu mu, bu sonuç piyasaları nasıl etkiler" şeklindeki soru üzerine, bu sonucun beklentisinin, piyasa fiyatlamalarına zaten önemli ölçüde yansıdığını hatırlattı. 
     Yeni ekonomik programı başarıyla uygulamaya devam ettiklerine işaret eden Babacan, "Bütçe politikaları ve para politikaları, hedeflerimiz doğrultusunda kararlılıkla uygulanıyor. Yapısal reformlarımız takvimine uygun biçimde devam ediyor" dedi. 
     
     MÜZAKERELER 3 EKİM’DE BAŞLAYACAK 

     Başmüzakereci Babacan, referandumdan hayır çıkmasının "3 Ekim’de başlaması öngörülen müzakereleri etkileyip etkilemeyeceği" sorusuna karşılık da, Türkiye’nin müzakere süreciyle ilgili kararın 17 Aralık 2004 tarihinde alındığını hatırlatarak, şunları kaydetti 
     "Müzakereler, 3 Ekim 2005’te başlayacaktır. Bir ön şart olan protokol genişleme protokolü ise Brüksel’deki prosedür tamamlanınca imza edilecektir. Bu imza, 3 ekim tarihinden çok önce tamamlanmış olacaktır. 17 Aralık kararının hukuki zemini, Nice anlaşması ve daha önceki zirvelerde Türkiye ile ilgili alınmış kararlardır. 
     Uzun sürecek müzakere sürecimizde, bazı ülkelerde farklı siyasi akımlar görülebilir. Biz Türkiye olarak, hedefimize kilitleneceğiz, sabırlı olacağız ve çok çalışacağız. Müzakere sürecinde tamamladığımız her aşama, Türkiye’nin standartlarını bir kademe daha yükseltecektir." 

     
</TEXT>
</DOC>
