<DOC>
<DOCNO> 348673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo50.html </URL>
<DATE> 2005/06/03/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Bıçakcı İstanbulspor davayı geri çekmezse, tescillerini sileceğiz... 
</HEADLINE>
<TEXT>

     Türkiye Futbol Federasyonu Başkanı Levent Bıçakçı, yayın gelirleri konusunda daha adil, tarafları memnun edecek bir çözüm bulacaklarını söyledi. 
     Bıçakçı, Bursa'da katıldığı, 3. Girişimcilik Kongresi'nden sonra gazetecilerin sorularını yanıtladı. 
     Kulüplerin birlikte aldıkları karar gereği yayın gelirlerinin yüzde 50'sinin 4 büyük kulübe, yüzde 50'sinin de diğer kulüplere verildiğini hatırlatan Bıçakçı, federasyon olarak bu konuda daha adil bir sistem oluşturmak istediklerini kaydetti. 
     Bıçakçı, yayın gelirlerinin yeniden düzenlenmesi konusunda çalışmalarının bulunduğunu, Milli Takım'ın Yunanistan ve Kazakistan maçlarından sonra konuyu gündeme getireceklerini belirterek, ''Yayın gelirleri konusunda daha adil, tarafları memnun edecek bir çözüm bulacağız'' dedi. 
     Bir gazetecinin, ''İkinci Lig'e yönelik gelir kaynağı çalışmaları var mı '' şeklindeki sorusuna, '' A Kategorisi için çok büyük bir gelir kaynağı, markalaşma çalışmamız var. Nike ile sözleşme imzaladık. İsim hakkından İkinci Lig A Kategorisi de yüksek bir bedel alacak. Önümüzdeki günlerde ihaleye çıkacağız'' yanıtını veren Bıçakçı, ''İstanbulspor'un ligin tescil edilmemesi için mahkemeye başvurduğunun'' anımsatılması üzerine de, şunları söyledi 
     ''İstanbulspor'a, 10 gün içinde davayı geri çekmesi için resmi tebligatta bulunduk. Bunu yapmadıkları takdirde, maalesef tescillerini silmek zorunda kalırız. Çünkü Futbol Federasyonu özerkliğe geçtiği dönemde bütün kulüplerden bu yönde taahhütname almıştı. İstanbulspor'un da taahhütnamesi var. Lig tescil edilmiştir. O toplantıda alınan karara istinaden Tahkim Kurulu'na başvurabilirler.'' Bıçakçı, Milli Takım'ın yarın Yunanistan ile oynayacağı maça da değinerek, ''Mutlaka galip gelmek istiyoruz. Başka alternatifimiz yok. Bugüne kadar yenilmedik, bu maçta da yenilmeyeceğiz'' yorumunu yaptı. 
     Kulüplerin, futbolcularla yaptığı özel sözleşmelerin Türkiye'de bugüne kadar geçerli sayılmadığını, ancak FIFA'nın yabancı oyuncularla yapılan özel sözleşmeleri kabul ettiğini dile getirerek, ''Böyle bir ikilem var. Yargıtay bu konuda bize yardımcı oldu, özel sözleşmeler Futbol Federasyonu'nda görülmeyecekse, yargı olarak bakma yönünde karar verdi. Biz de, federasyon olarak özel sözleşmelere bakma kararı verdik. Bu konu tahkimden geçti'' diye konuştu. 
     Bıçakçı, ''Yabancı oyuncu sayısı bu sezon 5'e inecek mi , Avrupa Birliği ülkelerinden transfer edilen futbolculara AB statüsünde oynama hakkı tanınacak mı '' yönündeki soruya ise şu yanıtı verdi 
     ''Yabancı oyuncu sayısı önümüzdeki yıl da aynen devam edecek. Bu konuda Avrupa'da da henüz net bir uygulama yok. Avrupa'daki mahkemelerde görülen davalar var. Yaşanacak sürece bakıp, bu konuda bir düzenleme yapacağız.'' Bıçakçı, ''Bursaspor'un İkinci Lig A Kategorisi'nde yer almasını nasıl değerlendiriyorsunuz'' sorusu üzerine de, ''Ben, Bursaspor, o takım, bu takım Türkiye Süper Birinci Ligi'nde oynasın diye birşey söyleyemem. Federasyon olarak şehir takımlarının Birinci Lig'de yer almasını, iyi bir yarışma ortamının sağlanmasını arzu ediyoruz. Bursaspor, Birinci Lig'de uzun süre oynamış ve çok iyi bir taraftar kitlesine sahip'' dedi. 
     
</TEXT>
</DOC>
