<DOC>
<DOCNO> 341542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonsiy08.html </URL>
<DATE> 2005/05/11/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Mehmet Ali Bayar, DYP'den istifa etti 
</HEADLINE>
<TEXT>

     Eski DYP Genel Başkan Yardımcısı Mehmet Ali Bayar, partisinden istifa etti. 
     Bayar, yaptığı açıklamada, demokrasi ve DYP için hayati saydığı "değişim ve yenileşme ihtiyacı hakkında parti yönetimiyle arasındaki ilke ve görüş ayrılığının daha da derinleştiğini" bildirdi. Büyük Kongre’ye üç gün kala Türkiye’nin DYP’den beklediği "değişim ve yenileşme hareketinin gerçekleşmeyeceğini üzülerek gördüğünü" ifade eden Bayar, siyasete girerken kamuoyuna "asla yalan söylemeyeceğine" dair söz verdiğini anımsattı. Bayar, şunları kaydetti 
     "Olmayan bir değişim sürecini varmış gibi göstermeye hakkımız yoktur. Kimseden, hele sabırla partimize sahip çıkmaya çalışan vefakar teşkilatlarımızdan, bu yanılgıya bile bile ortak olmaları beklenemez. 
     Türkiye’nin 21. yüzyılda siyasetten ve siyasetçilerden yeni talepleri vardır. Bu talepler eski bir siyaset anlayışıyla geçiştirilemez. Genç bir siyasetçi olarak, gençlerimize geçmişten farklı, umut dolu, gerçekçi, onurlu bir siyaset anlayışını ve daha güzel bir Türkiye’yi borçlu olduğumuza inanıyorum." Bayar, DYP’den istifa kararını verirken çok zorlandığını da kaydetti. 
     Mehmet Ali Bayar, 14 Kasım 2003 tarihinde de genel başkan yardımcılığı görevinden istifa etmişti. 
     
</TEXT>
</DOC>
