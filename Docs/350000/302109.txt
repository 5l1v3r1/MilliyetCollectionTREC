<DOC>
<DOCNO> 302109 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sondun15.html </URL>
<DATE> 2004/12/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
New York Times, Bush'u yerden yere vurdu Evet cimriyiz .. 
</HEADLINE>
<TEXT>

     New York Times gazetesi, Güney Asya'daki deprem ve tsunami felaketine karşı duyarsızlığından dolayı ABD Başkanı George Bush'u sert ifadelerle eleştirdi ve ABD'nin açıkladığı yardımı yetersiz buldu. 
     Gazetedeki başyazıda, BM Acil Yardım Koordinatörü Jan Egeland'ın eleştirilerine hak verildi ve ''evet cimriyiz'' yorumu yapıldı. Egeland, pazartesi günü yaptığı konuşmasında ABD'yi cimrilikle suçlamıştı. 
     ''ABD Başkanı Bush'un Texas'taki çiftliğinde geçirdiği tatilden başını kaldırarak dün nihayet Hindistan, Sri Lanka, Tayland ve Endonezya liderlerine üzüntülerini ilettiğini ve kamuoyu önünde bu konuda konuşma yaptığını'' yazan New York Times, Başkan Bush'un tepki gösterdiğini, fakat Egeland'ın haklı olduğunu kaydetti. 
     ABD'nin ilk başta sadece 15 milyon dolarlık yardım yapacağını açıkladığını hatırlatan New York Times, bu rakamın Cumhuriyetçilerin Bush'un başkanlığının ikinci dönemi için yapılacak yemin töreni için harcamayı planladığı miktarın yarısından bile az olduğuna dikkat çekti. 
     Bu miktarı 35 milyon dolara yükselten Bush'u alkışlamakla birlikte, bu rakamın da son derece yetersiz olduğunun ifade edildiği başyazıda, yapılan bir kamuoyu araştırmasına göre Amerikan halkının çoğunun ABD bütçesinin yüzde 24'ünün fakir ülkelere harcandığını düşündüğünün ortaya çıktığı, oysa gerçek oranın bütçenin yüzde 0,25'i kadar olduğu kaydedildi. 
     Bu uçurumun Bush yönetimi tarafından yaratıldığını ifade eden gazete, ABD Dışişleri Bakanı Colin Powell'ın ABD'nin son dört yılda yabancı ülkelere yaptığı yardımı, bütün ülkelerin yaptığı yardımların toplamından daha fazla olacak şekilde artırdığı iddiasının da gerçeği yansıtmadığını belirtti. 
     ABD'nin kalkınma yardımı için 2003 yılında 16,2 milyar dolar ayırırken, Avrupa Birliği'nin 37,1 milyar dolar ayırdığını belirten gazete, bu rakamın 2002 yılında ise 13,2 milyar dolara 29,9 milyar dolar olduğuna işaret etti. 
     ABD'nin genellikle vaat ettiği yardım miktarının hepsini vermediğine de dikkat çeken New York Times, bu yüzünden İran'daki Bem depreminin kurbanlarının hala çadırlarda yaşamaya devam etmek zorunda kaldıklarını kaydetti. 
     Başyazıda, Başkan Bush'un 2002 yılında her yıl Afrika ülkelerine 5 milyar dolarlık yardım yapacağını ilan etmesine rağmen bugüne kadar bu konuda bir dolar bile ayırmadığı ileri sürüldü. 
     Başkan Bush'un dünkü konuşmasında 35 milyon dolarlık vaadin felaket bölgesine yönelik Amerikan yardım faaliyetinin sadece bir başlangıcı olduğunu söylediğini hatırlatan gazete, ''Bunun doğru olduğunu ve bu sefer vaatlerimizle eylemlerimizin birbirine uymasını umalım'' diye yazdı. 
     
</TEXT>
</DOC>
