<DOC>
<DOCNO> 303984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun40.html </URL>
<DATE> 2005/01/06/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Toplantı başladı, Türkiye'nin istediği konular sonuç bildirisine girdi 
</HEADLINE>
<TEXT>

     Irak'a komşu ülkeler toplantısı Ürdün'ün başkenti Amman'da başladı. 
     Türkiye'yi Dışişleri Bakanı ve Başbakan Yardımcısı Abdullah Gül'ün temsil ettiği toplantıya, evsahibi Ürdün'ün yanı sıra Suudi Arabistan, Suriye, Kuveyt, Irak, Mısır dışişleri bakanları katılıyor. 
     İran'ın Dışişleri bakan yardımcısı düzeyinde katıldığı toplantıda ayrıca Bahreyn ve BM'den de temsilciler bulunuyor. 
     Bu arada, diplomatik kaynaklardan edinilen bilgiye göre, toplantı sonuç bildirisine Türkiye'nin önem verdiği konular girdi. 
     Türkiye'nin, bir sonraki toplantının İstanbul'da yapılmasına yönelik önerisinin kabul edildiğini belirten kaynaklar, bildiriye nakliyecilerin güvenliği konusunun da eklendiğini bildirdiler. 
     Kaynaklar ayrıca, Türkiye'nin girişimleri sonucu, Irak'tan dışarıya sızan terör, seçimlere tüm grupların katılımı, Irak'ın toprak bütünlüğü ve ulusal birliği, güvenlik konusunda içişleri bakanları toplantılarının devamı konularına da bildiride yer verildiğini kaydettiler. 
     
</TEXT>
</DOC>
