<DOC>
<DOCNO> 308777 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/spor/ygokce.html </URL>
<DATE> 2005/01/24/ </DATE>
<TIME>  </TIME>
<AUTHOR> Atilla GÖKÇE  </AUTHOR>
<HEADLINE>
Ezildiler 
</HEADLINE>
<TEXT>



Shakhtar Donetsk karşısında aldığı özel maç galibiyetiyle gönüllere su serpen Beşiktaş, dünkü kupa maçında tel tel döküldü. Konyaspor'un aldığı farklı galibiyet ve götürdüğü tur için hiç kimsenin özürü olmamalı. Futbolu daha gerçek oynayan, takım içinde dayanışmasını üst düzeye çıkaran, mücadeleden kopmayan ve düşmeyen Konyaspor, galibiyeti her bakımdan hak etti. 
Maç başlarken gördük ki, Oscar Cordoba üzerindeki "şaibe ambargosu" nihayet kalkmış. Beşiktaş adına iyi bir not olarak bunu bir kenara kaydettik. Ancak o Cordoba, tüm ustalığına, forma özlemişliğine rağmen önünde oynayan savunmanın acı bedelinden kurtulamadı. Beşiktaş çift santrforla Carew - Veysel saldırırken, doğru dürüst tek şut atamıyor, uzaktan gol denemiyor buna karşılık Konyaspor, tek santrforu Zafer Biryol'u çok iyi besleyerek üst üste pozisyonlar yaratıyordu. Zafer'in attığı ilk golden önce Çağdaş ile Cordoba'nın havada çarpışması, savunmanın dağınıklığına, kontrolsüzlüğüne açık bir örnekti. Ama uyanamadılar. İbrahim Toraman - Çağdaş ikilisi savunmanın göbeğinde anlamsız, kontrolsüz, dengesiz bir "zaaf ikilisi" olarak dikkati çekti. Öyle ki, ikinci yarıda yine uzun topla buluşan Zafer Biryol'un yüzde yüz gol pozisyonundaki topunu ceza alanı dışında elle kesen Cordoba, ağır faturayı kırmızı kartla ödedi. Nerede savunma anlayışı, nerede tandem 
Carew ve Veysel kendi aralarında paslaşmadan, kaleye dönüp tek şut atmadan oynuyorlar. Bu nasıl iş Anlamak mümkün değil. Carew dün canla başla çalıştı, ama topu alıp rakip savunmalarla mücadeleye giriştiğinde yardımına gelen tek arkadaşı yoktu. Veysel de aynen öyle... Şimdi o kopukluk ve dağınıklık içinde lider oyuncuları arıyor gözlerimiz. Tümer omuz sakatlığı nedeniyle pasif bir futbol sergiliyor. Sorumluluk almıyor, sadece ölü toplarda kendini gösteriyor. Pancu ise tribünde, yedek. Bu da Del Bosque'nin takıntısı. Baliç'in 40 metreden attığı gol Beşiktaş'a iyi bir ders. Çünkü Beşiktaş'ın ne orta alanından, ne kanatlarından, ne de santrforlarından böyle bir şut çıkmadı. 
Konyaspor'un farkı, skor tabelasındaki rakamlarla ifade edilemez. Beş tane atsalar, yine yakışırdı. Bu maçtan çıkan sonuç, Beşiktaş için artık tek hedef var. Ligde hiç kredisi kalmayan bu ekibi, kredisi tükenmekte olan Teknik Direktör Del Bosque nereye kadar taşıyabilecek, bilemiyoruz Dünkü maç bir anlamda yasak savma maçıydı. Seyircisiz oynama cezasını tamamladılar, lige taraftarla dönüş yapacaklar. Bakalım dönüşleri nasıl olacak 



</TEXT>
</DOC>
