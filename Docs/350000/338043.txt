<DOC>
<DOCNO> 338043 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun10.html </URL>
<DATE> 2005/04/29/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Blair'in başı Irak savaşıyla dertte 
</HEADLINE>
<TEXT>

     İngiltere'de 5 mayısta yapılacak genel seçimler öncesinde Irak tartışmaları yeniden alevlendi. Blair, İngiliz Kraliyet Başsavcısı'nın ''Irak savaşının meşru olmadığı'' yönündeki uyarısını içeren rapor sebebiyle zor durumda kaldı. 
     Irak savaşı nedeniyle muhalefetten ve kamuoyundan büyük eleştiri alan İngiltere Başbakanı Tony Blair, 5 mayıstaki genel seçimlere bir hafta kala basının gündemine yine savaş nedeniyle taşındı. 
     Kraliyet Başsavcısı'nın, Irak savaşının meşru olmayacağı uyarısında bulunan raporunun ayrıntıları İngiliz basınında yayımlandı. 
     
     Rapordaki uyarılar 
     Başsavcı Lord Goldsmith'in, Irak savaşı başlamadan iki hafta önce başbakanlığa gönderdiği raporunda, savaşın meşru olmadığı yönündeki uyarısı da yer alıyor. 
     Raporda, Başsavcı Goldsmıth'in İngiltere'nin muhtemel uluslararası davalarda suçlu bulunabileceği, savaşa katılacak İngiliz askerlerine karşı dava açabileceği ve mahkemenin ikinci bir bm kararını gerekli görebileceği şeklindeki uyarısına yer verildi. 
     
     Blair'in çabaları boşa gitti 
     Haberlerde, 7 mart 2003'te başbakanlığa gönderilen 13 sayfalık rapor kabine üyelerinden gizlendiği de belirtildi. 
     Başsavcının raporu, Uluslararası Silah Denetçileri Başkanı Hans Blix'in Irak'ta biyolojik veya kimyasal kitle imha silahı bulunmadığına dair raporunu açıkladığını gün başbakanlığa gönderdiği belirtiliyor. 
     Siyasi çevrelerde belgenin basına sızdırılması ile Blair'in seçimler öncesi dikkatleri iç gündeme çekme gayretlerinin de boşa gittiği yorumları yapılıyor. 
     
     Suçlamaları reddetti 
     Ancak Başbakan Tony Blair, savaş öncesinde hazırlanan rapordaki suçlamaları reddetti ve Başbakan Yardımcısı John Prescott da savaş kararını savundu. 
     Başbakan Yardımcısı Prescott, Blair'le anlaşamadıkları noktalar olmasına rağmen, Başbakan'ın yargılarına güvendiğini açıkladı. 
     "O bu ülkenin güvenebileceği bir insan" diyen Prescott, "çünkü dünya, Saddam Hüseyin cezaevindeyken iktidarda olduğundan daha güvenli bir yer" ifadesini kullandı. 
     
     Muhafazakarlar yükleniyor 
     Muhalefetteki Muhafazakar Parti ise hükümeti ağır bir dille eleştirdi. Blair'i yalan söylemekle suçlayan Muhafazakar Parti lideri, Başbakan'ın inandırıcılığını kaybettiğini savundu ve "ülkeyi savaşa sokmak gibi hayati bir kararda Blair'e güvenemezsek hangi kararda güveneceğiz" diye sordu. 
     
</TEXT>
</DOC>
