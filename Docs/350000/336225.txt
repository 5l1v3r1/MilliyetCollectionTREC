<DOC>
<DOCNO> 336225 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo15.html </URL>
<DATE> 2005/04/23/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Galatasaraylı futbolcular kampa girdi... 
</HEADLINE>
<TEXT>

     Galatasaraylı futbolcular, Birinci Süper Futbol Ligi'nde yarın Diyarbakırspor ile yapacakları maç öncesinde kampa girdiler. 
     Florya Metin Oktay Tesisleri'nde öğle saatlerinde toplanan sarı-kırmızılı futbolcular, akşam yapacakları basına kapalı idmanla hazırlıklarını tamamlayacak. 
     Lider Fenerbahçe'nin Beşiktaş yenilgisiyle zirvedeki puan farkını yeniden 4'e indiren Galatasaray, Diyarbakırspor engelini de aşarak, zirve takibini sürdürmeyi hedefliyor. 
     Sarı-kırmızılılarda sakatlığı süren Hakan Ünsal yarınki maçta da oynayamayacak, Hasan Şaş'ın durumu ise bu akşamki idmanın ardından netlik kazanacak. 
     Galatasaray'ın, Diyarbakırspor karşısına Mondragon, Cihan, Tomas, Song, Orhan, Ribery, Conceiçao, Ergün, Ayhan, Hasan Kabze Necati , Hakan Şükür olası 11'iyle çıkması bekleniyor. 
     Ali Sami Yen Stadı'nda saat 19.00'da başlayacak ve Digitürk Lig TV'den naklen yayınlanacak maçı hakem Metin Tokat yönetecek. 
     
</TEXT>
</DOC>
