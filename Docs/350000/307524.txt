<DOC>
<DOCNO> 307524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sonsiy15.html </URL>
<DATE> 2005/01/18/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Şener Bürokraside zaman zaman rekabet yaşanır 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, dün gerçekleştirilen Bakanlar Kurulu toplantısında AB konusunun Başmüzakerecilik boyutunda ele alınmadığını belirterek, ''Dışişleri Bakanı ve Başbakan Yardımcısı Abdullah Gül, bayramdan sonraki bir Bakanlar Kurulu'nda, AB ile müzakere sürecinde nasıl bir yapılanma, örgütlenme olacağı ve müzakere sürecinin nasıl götürüleceği yönünde bir brifing verecek'' dedi. 
     A.A muhabirinin çeşitli konulardaki sorularını yanıtlayan Şener, ''AB'nin durumu, geldiğimiz nokta, bundan sonraki süreçlere ilişkin olarak ilgili Bakan arkadaşlar görüşlerini ifade ettiler'' diye konuştu. 
     Şener, Devlet Planlama Teşkilatı'nın AB ile müzakere sürecine ilişkin raporunun hatırlatılması üzerine, şunları söyledi 
     ''Bayramdan sonra, konunun tartışılacağı, kararlaştırma safhasında, son şeklin verilmesine yönelik DPT'nin hazırlıklarını ayrıntılı bir şekilde sunacağız. DPT yetkililerinden bu konuda bir brifing alacağım.'' 
     
     ''HİÇ KİMSE BENCİL DEĞİLDİR, BEN MERKEZCİ DÜŞÜNMEZ'' 
     AB ile müzakere sürecinde hangi kurumların yer alacağı konusunda basına değişik görüşlerin yansıdığının belirtilmesi üzerine Bakan Şener, şöyle devam etti 
     ''Hükümet tek parti hükümetidir, bürokraside zaman zaman kendi aralarında rekabet yaşanır. Ama biz Bakanlar, bu rekabetin ötesinde, ülke çıkarı neyi gerektiriyorsa, etkin bir yapı nasıl gerçekleşiyorsa onu ortaya çıkarmaya çalışıyoruz. Bu konuda hiç kimse bencil değildir, ben merkezci düşünmez. Ama DPT'nin önemli birikimleri var, bu birikimden ülke yararlanmalıdır, diğer kurumların birikimlerinden de ülke yararlanmalıdır.'' 
     
     YAPI KREDİ BANKASI 
     Şener, Yapı Kredi Bankası'yla ilgili olarak Çukurova Grubu ve Koç Grubu arasındaki görüşmelere ilişkin olarak da, ''Çukurova Grubu ile Koç grubu aralarında çalışmaları sürdürüyorlar. Önemli olan şey, tarafların anlaşmalarıdır. Bu mutabakat ve anlaşma, olması halinde BDDK ve TMSF tarafından olumlu görülecektir diye düşünüyorum'' diye konuştu. 
     
</TEXT>
</DOC>
