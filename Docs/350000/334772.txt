<DOC>
<DOCNO> 334772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/soneko06.html </URL>
<DATE> 2005/04/19/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
Borsa 23 bin üzerinde kalmaya çalışacak 
</HEADLINE>
<TEXT>

     Borsada yurtdışı piyasalardan kaynaklanan gerginliğin etkileri dün de devam etti. 
     Endeks 23 binin altına kadar sarkarken, bu seviyelerden gelen tepki alımları ile hafifçe toparlanmasına karşın yüzde 2.4 değer kaybetti. Bugün ise ABD ve Asya borsalarındaki toparlanmanın etkisiyle güne alıcılı bir başlangıç yapılabileceği belirtiliyor. 
     Yurtiçi gündem maddelerinin arkalarda kaldığı ve piyasa tarafından görülmediği borsada yönü yurtdışı piyasalardaki gelişmeler belirliyor. 
     ABD'deki faiz artırım beklentilerinin yoğunlaşmasının etkisiyle global borsalarda görülen düşüşler İMKB'yi de etkilerken, son 3 iş gününde yaşanan düşüş 2 bin puanı geçti. 
     
     ABD enflasyonu beklenecek 
     Yurtdışı piyasaların izlendiği İMKB'de, dün Wall Street'te teknoloji hisselerinin toparlanmasının ardından Asya borsaları da bugün yukarı yönlü hareket etti. Bu hareketin açılışta İMKB'yi olumlu etkileyebileceğini kaydeden uzmanlar, ayrıca gün boyunca ABD'de açıklanacak olan Üretici Fiyat Endeksi'nin bekleneceğini belirtiyorlar. 
     TSİ 15.30'da açıklanacak olan verilere göre, ABD'de üretici fiyatlarının martta yüzde 0.6, çekirdek ÜFE endeksinin de yüzde 0.2 artması bekleniyor. 
     Borsada ilk hedefin 22 bin 900-23 bin bandı üzerinde kalmak olduğunu aktaran uzmanlara göre yüksek açılış halinde 23 bin 500-600 aralığı zorlanabilir. Tersi durumda ise tekrar 22 bin 800 seviyeleri görülebilir. 
     
</TEXT>
</DOC>
