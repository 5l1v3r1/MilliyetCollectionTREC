<DOC>
<DOCNO> 328533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko40.html </URL>
<DATE> 2005/03/30/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İlksan Konutları'nın temeli atıldı... 
</HEADLINE>
<TEXT>

     ''Öğretmene Ucuz Konut'' projesi kapsamında Toplu Konut İdaresi'nin TOKİ İlkokul Öğretmenleri Sağlık ve Sosyal Yardım Sandığı İLKSAN Genel Müdürlüğü için Ankara Sincan-Yenikent'te yapacağı 2 bin 788 konutun temeli, törenle atıldı. 
     Milli Eğitim Bakanı Hüseyin Çelik'in katıldığı törende konuşan TOKİ Başkan Yardımcısı Ercan Tıraş, bakanlık ile işbirliği halinde başlatılan ''öğretmene ucuz konut'' projesini, diğer illerde de yaygınlaştırmak istediklerini söyledi. İhalesi 932, 896 ve 960 konutluk üç etap halinde tamamlanan konutların yer tesliminin 3 Ocak'ta gerçekleştirildiğini, inşaatların yüzde 5 seviyesine ulaştığını belirten Tıraş, konutlarla birlikte 32 derslikli bir ilköğretim okulu, 32 derslikli lise, anaokulu, ticaret merkezi, spor salonu, sağlık ocağı, cami, altyapı ve çevre düzenlemesi de yapılacağını kaydetti. 
     İki değişik tipte, 3 ve 6 katlı 140 blokta, 78 ve 114 metrekarelik büyüklüklerde, depreme dayanıklı ve ısı izolasyonlu projelendirilen konutların bu yıl sonunda tamamlanacağını bildiren Tıraş, İLKSAN ile yapılan protokol gereği, konut bedellerinin yüzde 25'inin peşin alınacağını, ilk taksit 2006 yılı Ocak ayından başlamak üzere 10 yılda geri ödeneceğini anlattı. Taksitlerin, konut büyüklüğüne göre 221-360 YTL arasında değiştiğini, taksitlere faiz yüklenmeyeceğini, sadece 6 ayda bir memur maaş artışı oranında artırılacağını açıklayan Tıraş, konutların toplam yatırım tutarının 100 milyon YTL olduğunu kaydetti. 
     TOKİ'nin Ankara-Eryaman'da OYAK mensupları için 3 bin 200, Gençlik ve Spor Genel Müdürlüğü mensupları için 440 konut, Emniyet mensupları için Eryaman'da bin 476, Bursa'da 240 konut yapacağını hatırlatan Ercan Tıraş, konut seferberliği kapsamında Mart sonu itibariyle 66 ilde 94 bin 173 konutun ihalesinin tamamlandığını, 62 yerleşim yerinde yapılacak 26 bin konutun ihale sürecinin devam ettiğini söyledi. 
     Ercan Tıraş, TOKİ'nin gecekondu dönüşüm, alt gelir gruplarına ve yoksullara dönük projelere büyük önem verdiğini de vurguladı. 
     
     İLKSAN'IN EN BÜYÜK PROJESİ 
     İLKSAN Yönetim Kurulu Başkanı Mehmet Yurt da Yenikent'teki konut projesinin İLKSAN'ın tarihindeki en büyük proje olduğunu vurguladı. 
     Törende konuşan Yurt, İLKSAN'ın 241 bin 108 üyesi ile Türkiye'nin en büyük sosyal yardım kuruluşu olduğuna işaret ederek, amaçlarının üyelerinin refahını, yaşam standartlarını yükseltmek olduğunu söyledi. 
     Geçen yıl 22 bin İLKSAN üyesine milyon 992 bin YTL, bu yılın ilk iki ayında bin 917 üyeye 3 milyon 967 bin YTL yardım sağladıklarını açıklayan Yurt, ayrıca tüm üyelerine ferdi kaza sigortası yaptıklarını, bilgisayar edinme konusunda destek verdiklerini anlattı. 
     Yenikent Belediye Başkanı Emin Özer de 100 bin nüfusa göre ilçenin nazım imar planının tamamlanarak tapuya tescil edildiğini belirterek, ''İlçenin imar anayasası var. Altyapı yatırımlarını ona göre yapıyoruz'' dedi. 
     İlçenin Sincan metro hattına 2 km uzaklıkta olduğunu, İLKSAN konutlarının tamamlanması ile birlikte metronun ilçeye getirilmesini beklediklerini anlatan Özer, imar planında 600 dönümlüm üniversite alanı ayırdıklarını ve yatırımcı üniversite beklediklerini söyledi. 
     İLKSAN konutlarının yapım ihalesini alan şirketlerden Öz-Kar İnşaat'ın Dış İlişkiler Sorumlusu Fatih Özcan da, sözleşmede 2005 yılı Aralık ayı verilmesine karşın, inşaatları Kasım ayında teslim etmeyi hedeflediklerini açıkladı. Özcan, şimdiye kadar 8 kez vergi rekortmeni olan Öz-Kar grubunun bu yıl 100 trilyon lira ciro hedeflediğini söyledi. 
     Daha sonra, Milli Eğitim Bakanı Çelik, TOKİ Başkan Yardımcısı Çınar ve İLKSAN yöneticileri, temsili temel atma töreni için butona basarak, temel inşaatına beton dökülmesi işlemini başlattılar. Törende havai fişek gösterisi de yapıldı. 
     
     1119 KONUT SATILDI 
     İLKSAN Genel Müdürü Mustafa Çınar'ın verdiği bilgiye göre, geçen yıl Kasım ayında başlatılan başvurular kapsamında, şimdiye kadar bin 119 konut satıldı. 
     Çınar, konutların gerçekleşme oranı arttıkça başvurularda da artış beklediklerini, başvuruların 31 Mayıs'a kadar süreceğini söyledi. 
     Verilen bilgiye göre, projede her dairenin fiyatı konumuna göre ayrı ayrı belirlendi. Katılımcılardan, konut satış fiyatının haricinde, İLKSAN üyelerinden 500 YTL, diğerlerinden 750 YTL katılım ücreti alınacak. Peşinatı İLKSAN'ın TOKİ'ye geçen yıl sonunda ödemesi nedeniyle, katılımcılardan ayrıca, peşinatı ödedikleri tarihe kadar olan süre için mevduat faizine paralel olarak hesaplanacak sandık garantörlük payı tahsil edilecek. 
     İLKSAN üyelerinden yeterli talep gelmemesi halinde, şehit olan İLKSAN üyelerinin eşlerine, Milli Eğitim Bakanlığı'nın merkez ve taşra teşkilatında çalışan öğretmenlere, diğer şahıslara da öncelik sırasında satış yapılacak. 
     
</TEXT>
</DOC>
