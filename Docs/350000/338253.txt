<DOC>
<DOCNO> 338253 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonyas01.html </URL>
<DATE> 2005/04/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Obezite, ilerleyen yaşlardaki akıl bozukluğu riskini artırabilir... 
</HEADLINE>
<TEXT>

     Obezitenin, ilerleyen yaşlarda akıl sağlığının bozulması riskini artırabileceği ortaya çıktı. 
     ABD'de California'da uzun bir dönemde yapılan araştırma, aşırı şişmanlığın, beyni kötü etkilediğini ve 40'larında obez olan kişilerin, ilerleyen yaşlarda akıl sağlıklarının bozulma riskinin daha yüksek olduğunu gösterdi. 
     İngiliz Medical dergisinde yayınlanan ve Kaiser Permanente Vakfı tarafından yapılan araştırma kapsamında, 1960'ların ortalarından 1970'lerine başına kadar ayrıntılı sağlık kontrolünden geçen ve o dönemde 40'larında olan 10 bin 276 kişinin incelendiği belirtildi. 
     Araştırma çerçevesinde 27 yıl boyunca izlenen bu kişilerden yüzde 7'si, yani 713'üne 1994 ve 2003 yılları arasında akıl bozukluğu teşhisi koyuldu ve yapılan incelemelerde obezlerin, normal kilo ve boya sahip kişilere göre bu hastalığa yakalanma riskinin yüzde 74 daha fazla olduğu görüldü. 
     Bilim adamları, kilolu kişilerin akıl sağlıklarının bozulma riskinin de sağlıklılardan yüzde 35 daha fazla olduğunu ve bu rahatsızlığa kadınlarda daha sık rastlandığını belirttiler. 
     Araştırma, obez kadınların sağlıklılara oranla Alzheimer ve benzeri hastalıklara yakalanma riskinin iki kat fazla olduğunu gösterirken, obezliğin akıl sağlığının bozulmasına ne şekilde yol açtığının henüz bilinmediği kaydedildi. 
     
</TEXT>
</DOC>
