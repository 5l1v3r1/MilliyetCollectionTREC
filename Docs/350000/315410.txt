<DOC>
<DOCNO> 315410 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko33.html </URL>
<DATE> 2005/02/15/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
İranlı bakan Meclis, yabancı yatırımın şartlarını zorlaştırdı... 
</HEADLINE>
<TEXT>

     Selahattin Oğuz AA 

İran Enformasyon Teknolojisi ve Telekomünikasyon Bakanı Ahmet Motemedi, meclisin Irancell yasasını onaylamasının İran'da yabancı yatırımın şartlarını zorlaştırdığını söyledi. 
     İRNA'nın haberine göre, Motemedi, meclisin yasayı onaylamasının yabancı yatırım için mevcut yasalardaki şartlardan daha zor şartlara yol açtığını ve meclisin bu hareketinin, dünyada yabancı yatırımlar konusunda izlenen siyasetin tam tersi olduğunu belirtti. 
     Dünyadaki ülkelerin yabancı sermaye çekmek için yabancı yatırım bakımından şartları daha da kolaylaştırmaya çalıştığını söyleyen Motemedi, ''Meclisin onayıyla söz konusu anlaşmada yabancı taraf için ticaret kanununun uygulanması zorlaşmıştır, çünkü Irancell konsorsiyumu yönetim kurulu oylamalarında karar alma durumunda İranlı üyelerin en az yüzde 50'sinin olumlu oy kullanması öngörülmüştür'' dedi. 
     Yasanın mevcut haliyle onaylanmasının ihalenin tamamen iptal edilmesinden daha iyi olduğunu ve ihalenin iptal edilmemesi için çok çalıştıklarını söyleyen Motemedi, Turkcell şirketinin meclisin onayladığı yasaya tepki olarak Saderat İhracat Bankası'na yatırdığı lisans bedelini geri aldığı iddialarının doğru olmadığını belirtti. 
     Motemedi şöyle konuştu 
     ''Meclisin yasayı sonuçlandırmasıyla, karşı tarafı davet ederek görüşmelerimize devam edeceğiz. Konsorsiyuma taraf yabancı şirketlerden Türk şirketi çalışmalara devam etmeye olumlu yaklaşıyor, ancak Avrupalı ortakların da konuya olumlu bakmaları şarttır.'' 
     
     İNGİLİZ ŞİRKETİ 

     Turkcell'in yerini bir İngiliz şirketinin alıp almayacağı sorusuna Motemedi, ''Turkcell'in yerine bir İngiliz şirketinin geçmesine karşıyız'' yanıtını verdi. 
     Motemedi, konsorsiyumdaki yabancı tarafın yeni şartları kabul etmemesi halinde çalışmaların duracağını da söyledi. 
     Bu arada Meclis Başkanı Gulamali Haddadadil, yasanın onaylanmasından sonra yaptığı açıklamada, meclisin yabancı yatırıma ve ülkenin ilerlemesine karşı olmadığını, ancak iç kaynaklar ve potansiyellerin kullanmasında ısrarcı olduğunu belirtti. 
     Haddadadil, anlaşmanın uygulanmasını ve ülkenin çıkarlarına hizmet etmesini, ayrıca yasanın Enformasyon Teknolojisi ve Telekomünikasyon Bakanlığı ile meclisin görüşlerini karşılamasını umduğunu kaydetti. 
     İran meclisi bugün yapılan oturumda, Irancell anlaşmasıyla ilgili 11 maddeden oluşan yasaya 143 milletvekilinin olumlu oyuyla onay verdi. 
     Meclisin kabul ettiği yasada, Irancell anlaşmasında yüzde yüz hissesi İranlı gerçek ve yasal kişilere ait olan İranlı şirketlerin hisse oranının yüzde 51'den az olamayacağı belirtiliyor. 
     Irancell konsorsiyumunda yönetim kurulunun olağan ve olağanüstü durumlar dahil alacağı bütün kararlarda İranlı hissedarların en az yüzde 50'sinin olumlu oy kullanması gerektiği belirtilen yasada, konsorsiyumun iletişim hizmetlerinde belirleyeceği fiyatın, Enformasyon Teknolojisi ve Telekomünikasyon Bakanlığı'nca belirlenecek fiyatın maksimum yüzde 20'sinden fazla olamayacağı kaydedildi. 
     Yasada ayrıca, İstihbarat Bakanlığı'nın anlaşmayla ilgili güvenlik önerilerinin İran Ulusal Yüksek Güvenlik Konseyi UYGK tarafından onaylanması gerektiği de ifade ediliyor. 
     Yasanın, yasaların şeriata ve anayasaya uygunluğunu denetleyen muhafazakar Anayasayı Koruyucular Konseyi AKK tarafından da onaylanması gerekiyor. 

     
</TEXT>
</DOC>
