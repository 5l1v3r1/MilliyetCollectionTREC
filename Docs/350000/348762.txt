<DOC>
<DOCNO> 348762 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/ekonomi/eko01.html </URL>
<DATE> 2005/06/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk tahviline hücum 
</HEADLINE>
<TEXT>


Hazine'nin 15 yıl vadeli dolar tahvili ihalesine üç saat içinde yabancılardan altı kat fazla talep gelirken, ihaleyle bugüne kadar yapılan en düşük faiz borçlanması gerçekleşti. Tahvillerin üçte ikisini yabancılar aldı 

ORHAN TEKEOĞLU 

Avrupa Birliği AB referandumu sonrasında Türkiye aleyhine yaratılan olumsuz havaya rağmen, yabancı yatırımcılar Türk tahvillerine adeta hücum etti. Hazine, uluslararası piyasalara ihraç ettiği 15 yıl vadeli dolar tahviliyle 1 milyar 250 milyon dolarlık borçlanmaya giderken, Türk tahviline altı kattan fazla talep geldi. Tahvillerin üçte ikisini ise yabancılar aldı. 
Hazine, 2005 yılı dış borçlanma programı kapsamında yılın üçüncü tahvil ihracını başarıyla gerçekleştirdi. Vadesi 15 yıl olan dolar cinsinden tahvilin kupon faiz oranı yüzde 7.00, satış fiyatı 98.006 ve yatırımcıya getirisi de yüzde 7.22 olarak hesaplandı. Anapara geri ödemesi 5 Haziran 2020 tarihinde yapılacak olan tahville borçlanılan 1 milyar 250 milyon dolar, 7 Haziran günü Hazine hesaplarına girecek. 

Tahviller üç saatte kapışıldı 
Türk tahvillerine üç saat gibi çok kısa bir süre içinde 250 yatırımcıdan, planlanan borçlanma tutarının altı katından fazla talep geldi. Yatırımcıların yoğun ilgi gösterdiği tahvillerin yüzde 35'i ABD'li, yüzde 35'i Avrupalı, yüzde 25'si Türkiye ve yüzde 5'i ise Asyalı yatırımcılara satıldı. Tahvilin kupon oranı, bugüne kadar ihraç edilen global dolar cinsinden tahvillerin en düşük kupon oranına denk geldi. Hazine son ihraçla birlikte bu yıl yaptığı üç ihraçla uluslararası piyasalardan 4.5 milyar dolarlık borçlanmaya gitmiş oldu. 
Uzmanlar, piyasalarda AB referandumunda çıkan kararlar sonrasında sanılanın aksine büyük dalgalanmanın olmadığını ve Türk tahvillerine olan ilginin arttığını belirttiler. Türkiye'nin yurtdışında en fazla işlem gören 2030 vadeli tahviller yüzde 1.9 prim yaptı. Aynı vadeli tahviller 26 Mayıs'tan bu yana 55 baz puana gerilemiş ve getirisi yüzde 7.874 düzeyine inmişti. 

1.7 milyar dolarlık müdahale Dışarda gelişmekte olan piyasalara süren para girişinin etkisi, içerde enflasyon verileri ve faiz indirim kararı beklentisi ile liranın dolar karşısında değer kazanması, Merkez Bankası'nın döviz piyasasına bu yıl doğrudan yaptığı üçüncü alım müdahalesini getirdi. 
Merkez Bankası, döviz kurlarındaki aşırı oynaklığı engellemek üzere dün döviz kurlarına alım yönünde doğrudan müdahale etti. Sabah açalışta bankalararası piyasada 1.3370 düzeyinde seyreden dolar, müdahale sonrası 1.3670 düzeyine kadar çıktıktan sonra 1.3650'den kapandı. 
Dolar serbest piyasada ise psikolojik sınır olan 1.3600'a çıkarken, bono faizleri de yüzde 15.9'a geriledi. Bankacılar, Merkez Bankası'nin dünkü operasyonun yaklaşık 1.7 milyar dolar düzeyinde olduğunu belirtiler. Merkez Bankası bu yıl 27 Ocak ve 9 Mart'ta dolara doğrudan müdahalelerle toplam 3.5 - 4 milyar dolarlık alımda bulunmuş ve o dönemdeki döviz rezervini 39.4 milyar dolarla rekor seviyeye çıkarmıştı. 
Merkez Bankası 22 Aralık 2004'te yeniden başlattığı günlük döviz alım ihaleleri yoluyla aldığı tutar, önceki gün itibariyle 3.2 milyar dolara ulaştı. Merkez Bankası dalgalı kur rejimine geçilen 22 Şubat 2001'den bu yana 11'i alım yönünde, beşi de satış yönünde doğrudan müdahalede bulundu. 




İtalyan Bakan Lirete dönelim İtalya Çalışma ve Sosyal Politikalar Bakanı Roberto Maroni, Kuzey Birliği Partisi KBP olarak İtalyan liderlerinden liretin yeniden tedavüle girmesi için referanduma gidilmesini talep edeceklerini belirtti. Maroni, Le Repubblica gazetesindeki demecinde, "Euro kaygıyla iflasını izlemekte olduğumuz Avrupa modelinin gayrımeşru çocuğudur. Lirete dönülmesi için referanduma gidilmesini isteyeceğiz" dedi. İtalya Dışişleri Bakanı ve Başbakan Yardımcısı Gianfranco Fini ise KBP'ye mensup Maroni'nin dile getirdiği önerinin hükümetin görüşü olmadığını söyledi. 

AB Dönem Başkanı kriz uyarısı yaptı AB Dönem Başkanı ve Lüksemburg Başbakanı Jean - Claude Juncker, bu ay AB bütçesinde uzlaşmaya varılamazsa sorunun krize dönüşebileceğini belirtti. Juncker, 12 ülkenin kullandığı euronun Fransa ve Hollanda'da AB anayasası referandumlarından 'hayır' çıkması üzerine zayıfladığını, dolar karşısında yine de güçlü olduğunu belirtti. Juncker, "Bütçenin başarısızlığı, referandum sonrası karşılaştığımız sorunları büyük bunalıma dönüştürecektir" dedi. 


</TEXT>
</DOC>
