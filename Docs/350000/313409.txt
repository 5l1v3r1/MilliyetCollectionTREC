<DOC>
<DOCNO> 313409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sondun27.html </URL>
<DATE> 2005/02/08/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ramallah'ta bir Türk gelini... 
</HEADLINE>
<TEXT>

     Mısır'ın Şarm El Şeyh beldesinde yapılan Filistin-İsrail zirvesinden barış çıkması umudunu yalnızca bölge insanları değil, uzun yıllardır Filistin'de yaşayan İstanbullu Asuman Rimavi de taşıyor. 
     Filistinli eşi Ferhan Rimavi ve 3 oğluyla birlikte Ramallah yakınlarındaki Jalozan kampı yakınlarında yaşayan Asuman Rimavi, dördüncü çocuğuna hamile. 
     Asuman Rimavi, zirve ile birlikte, vatandaşlık işlemlerinde sorunlarının halledileceği günleri bekliyor, bir an önce Türkiye'yi yeniden görmek istiyor. 
     Asuman ve Ferhan Rimavi çifti, vatandaşlık başvurularının kabul edilmesi halinde ailecek Türkiye'yi ziyaret etmek istediklerini belirtiyor. 
     Ramallah'ın Betrima köyünde doğan Ferhan, liseyi bitirdikten sonra bir arkadaşının önerisiyle Kasım 1979'da İstanbul'a gittiğini, önce Yabancı Diller Okulu'na devam edip Türkçe öğrendiğini, arkasından üniversite sınavlarına girip İstanbul Üniversitesi Eczacılık Fakültesi'ni bitirdiğini anlatıyor. 
     Eşini ilk kez bir arkadaşının düğünü için gittiği evde gördüğünü belirten Ferhan Rimavi, ''O zaman Asuman 14 yaşındaydı, dikkat bile etmemiştim. Üniversite son sınıfta evlilik fikri ortaya çıktığında, Asuman da yeniden karşıma çıktı. İstanbul'da hem okudum hem de eşimi buradan seçtim. İstanbul benim ikinci memleketim'' diyor. 
     
     ZOR İNTİFADA YILLARI 
     Evlendikten sonra 1987'de Filistin'e dönen çift, ilk intifadanın başlamasıyla zor günler geçirdiğini belirtiyor. 
     Asuman Rimavi, ''Buraya geldiğimde 4 aylık hamileydim. Yabancı bir ülke. Olaylardan da çok korkuyordum. Geldiğimizin hemen ertesinde bizim köyü bastılar. Eşimi 11 gün cezaevine koydular. Beni de vatandaşlık belgem olmadığı için sınır dışı ettiler. 8 ay Türkiye'de kaldım. Geri dönemedim'' diye anlatıyor. 
     Çift, birlikte olabilmek için, bu kez Suudi Arabistan'a yerleşip 8 yıl orada kalıyor, 1991'de patlak veren Irak-Kuveyt savaşı yaşamı olumsuz etkileyince, Ramallah'a geri dönmeye karar veriyor. 
     Asuman Rimavi, Filistin'de özellikle çocukları için çok endişelendiğini, endişelerinin halen devam ettiğini söylüyor. 
     Çiftin 17, 13 ve 11 yaşlarında, Tarık, Burak ve Faruk isimli, hepsi de okuyan oğulları heyecanla yeni doğacak kardeşlerini bekliyor. 
     Evde hep Türkçe konuştuklarını belirten Ferhan Rimavi, ''Çocuklar okuldan eve, evden okula gidiyorlar. Dışarı çıkmalarına, sokakta oynamalarına, dolaşmalarına izin vermiyorum. Onlar gelene kadar da endişelerim sürüyor'' diyor. 
     İki intifadanın da kendisini çok derinden etkilediğini belirten Asuman Rimavi, İsrail-Filistin uyuşmazlığı nedeniyle vatandaşlık başvurularından bugüne kadar olumlu sonuç alamadığı Ramallah'ta, bir anlamda ''kaçak'' yaşıyor. 
     Asuman, 6 yıla yakın süredir, dönememe korkusuyla Türkiye'ye gidememiş. Asuman, ailesini ve Türkiye'yi çok özlediğini gözyaşları içinde anlatıyor. 
     Rimavi ailesi heyecanla Şarm El Şeyh zirvesinin sonucunu bekliyor. 
     Ferhan Rimavi, ''Şimdi ortalık biraz düzelmiş gibi görünüyor. Ama daha net bir şey söylemek mümkün değil. Ebu Mazen ne yapacak, ne edecek. Bence asıl sorun onda değil. Sorun İsrail'de. İnşallah durum değişecek. Yaza kadar çok şey netleşir. Biz de Asuman'ın buranın vatandaşlığına geçmesi için başvurduk. Vatandaşlığı alırsa sorunlarımız da çözülecek'' diye anlatıyor ve Türk Başkonsolosluğu yetkililerinden yardım beklediklerini ifade ediyor. 
     Ferhan Rimavi, çocuklar henüz okudukları için Türkiye'ye sürekli yerleşmeyi şimdilik düşünmediğini de belirtiyor. 
     
     FENER AŞKI 
     Asuman Rimavi herhangi bir futbol takımını tutmuyor, ancak eşi Ferhan, koyu Fenerbahçeli. Öyle ki, oğlunun adını taşıyan eczanesinin adı ''Burak'', sarı-lacivert renklerle yazılı. Ayrıca evdeki oturma takımı da Fenerbahçe'nin renklerinde. 
     Fanatik Fenerbahçeli olduğunu söyleyen Ferhan Rimavi, çocuklarının da bu takımı tuttuğunu, Fenerbahçe ile ilgili tüm gelişmeleri yakından takip ettiğini söylüyor. 
     
</TEXT>
</DOC>
