<DOC>
<DOCNO> 337373 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko35.html </URL>
<DATE> 2005/04/27/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
AB, Çin tekstilini Asya'da soruşturuyor... 
</HEADLINE>
<TEXT>

     2005 başında kotaların kaldırılmasıyla hızla artan Çin tekstil ihracatına karşı önlem almak için 9 üründe soruşturma başlatan AB, çalışmalarını Asya'ya taşıdı. 
     Avrupa Komisyonu'nun ticaretten sorumlu üyesi Peter Mandelson, Çin tekstil ihracatındaki artışın etkileri konusunda 10 üyeli Güney Doğu Asya Ülkeleri Birliği ASEAN ekonomi bakanlarıyla görüşmek için Vietnam'a geldi. 
     ASEAN üyesi ülkelerin ekonomi bakanlarına ''Çin'in AB'ye olan ihracatının hızlı artmasından zarar görüp görmediklerini'' sorduğunu belirten Mandelson, somut verilere dayalı bir sunum alamamasına rağmen konu ile ilgili iki blok arasındaki işbirliğinin sürdürülmesini kararlaştırdıklarını söyledi. 
     Tayland, Singapur, Endonezya, Vietnam, Filipinler, Brunei, Laos, Malezya, Kamboçya ve Myanmar'dan oluşan ASEAN ülkelerinde tekstil sektörünün ekonomilerde önemli bir payı bulunuyor. 
     
</TEXT>
</DOC>
