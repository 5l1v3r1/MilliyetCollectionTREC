<DOC>
<DOCNO> 306490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy18.html </URL>
<DATE> 2005/01/14/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
CHP'li Yücesan Ruslar, heyeti ayakkabımıza kadar aramak istedi 
</HEADLINE>
<TEXT>

     CHP Eskişehir Milletvekili Mehmet Vedat Yücesan, Türkiye'yi küçük düşürmeye çalışan Rus görevlilerin heyette bulunanları ayakkabılarına varana kadar kontrol etmek istediğini bildirdi. 
     Yücesan, yazılı açıklamasında, Moskova'da yaptırılan Türk Ticaret Merkezi'nin açılış töreninin ardından Türkiye'ye dönüş sırasında, havaalanında, aralarında milletvekilleri, ticaret ve sanayi odalarının başkanları ile diğer davetlilerin bulunduğu Türk heyetinin güvenlik gerekçesiyle Rus görevliler tarafından üzüntü verici hakaretlere maruz bırakılmak istendiğini kaydetti. 
     ''Türkiye'yi küçük düşürmeye çalışan Rus görevlilerin heyette bulunanları ayakkabılarına varana kadar kontrol etmek istediğini'' ifade eden Yücesan, şunları bildirdi 
     ''Türkiye Cumhuriyeti'ni temsil eden heyete yapılan bu davranışa tepki gösterdik. Başbakan'ın içerisinde bulunduğu kafile ile gitmiş olmamıza ve estirilen dostluk rüzgarlarına rağmen böylesine bir hakaretle karşılaşmamız üzerine, göstermiş olduğum haklı tepki ve itirazlarımdan dolayı Rus görevliler beni gözaltına almak istedi. Rus görevlilerle bir odada 15 dakika süren ikili görüşmelerden sonra olay çözüldü.'' Mehmet Vedat Yücesan, bu olaylar yaşanırken Dışişleri Bakanlığı'nın ve Büyükelçiliğin hiçbir girişimde bulunmadığını ve olaylara kayıtsız kaldığını savundu. 
     
</TEXT>
</DOC>
