<DOC>
<DOCNO> 315470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonspo12.html </URL>
<DATE> 2005/02/15/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Tuborg Pilsener için zorlu seri... 
</HEADLINE>
<TEXT>

     FIBA Avrupa Ligi ve Türkiye Basketbol Ligi'nde mücadele eden Tuborg Pilsener, peş peşe zorlu maçlara çıkmaya hazırlanıyor. 
     Yeşil-beyazlı ekip, 19 Şubat-5 Mart arasındaki 15 günlük süreçte birbirinden zorlu 5 maça çıkacak. 
     Tuborg Pilsener, önce 19 Şubat Cumartesi günü İzmir derbisinde Pınar Karşıyaka ile karşılaşacak, 22 Şubat'ta FIBA Avrupa Ligi 2. tur maçında Ukrayna'nın Azovmash takımını Atatürk Spor Salonu'nda konuk edecek. Üç gün sonra bu kez Ukrayna'ya rövanşa gidecek İzmir temsilcisi, 27 Şubat'ta İstanbul'da Efes Pilsen ile karşılaşacak. Yeşil-beyazlı ekibin 15 günlük maç maratonu 5 Mart'taki Fenerbahçe mücadelesiyle sona erecek. 
     Ligdeki üç maçtan en az 2 galibiyet almayı planladıklarını, FIBA Avrupa Ligi'nde de 3. maça gerek kalmadan tur atlamayı hedeflediklerini söyleyen Basketbol Şube Sorumlusu Önder Bingöl, ''Gerçekten çok önemli maçlara çıkacağız. Hemen ardından Türk Telekom karşılaşmasıyla başlayacak zorlu bir seri daha bizi bekliyor. Ligde ilk dört, Avrupa'da final-four hedefine ulaşabilmemiz için özellikle bu 15 günlük seriden en az kayıpla ayrılmak zorundayız'' dedi. 
     
</TEXT>
</DOC>
