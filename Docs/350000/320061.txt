<DOC>
<DOCNO> 320061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sonspo26.html </URL>
<DATE> 2005/03/02/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Galatasaray galibiyetinin ardından Samsunspor'da moraller yüksek... 
</HEADLINE>
<TEXT>

     Samsunspor, cumartesi günü deplasmanda yapacağı İstanbulspor maçının hazırlıklarını sürdürüyor. 
     Nuri Asan Tesisleri'nde, Teknik Sorumlu Ertuğrul Sağlam gözetiminde yaptığı çalışmalarla İstanbulspor maçı hazırlıklarını sürdüren Karadeniz ekibinde bugünkü çalışmalara izinli olan Kirita dışında tüm futbolcular katıldı. 
     Sakatlığı geçen İvanov takımla birlikte çalışırken, Celil takımdan ayrı düz koşu yaptı. Yaklaşık 1,5 saat süren idmanda oyuncular, top kontrolü ve pres çalıştı. 
     İdman Öncesi açıklama yapan Kulüp Genel Menajeri Süleyman Hurma, geçen hafta alınan Galatasaray galibiyeti sonrası bu hafta sonu İstanbulspor'la oynanacak maça takımın çok iyi çalıştığını söyledi. 
     Hurma, futbolcuların moral ve motivasyonunun en üst düzeyde olduğunu belirterek, ''Bu maça çok iyi hazırlandık. Olağanüstü bir durum olmazsa kazanacağımıza inanıyorum'' dedi. 
     
</TEXT>
</DOC>
