<DOC>
<DOCNO> 330757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sonsiy07.html </URL>
<DATE> 2005/04/06/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
AKP'li belediyeyi karıştıran iddialar 
</HEADLINE>
<TEXT>

     Mesut IŞIK- Şenol AYDIN DHA 

      KOCAELİ'nin Gebze İlçesi'ne bağlı Darıca Beldesi'nde Belediye meclisince oluşturulan 3 kişilik denetim komisyonunun yaptığı inceleme sonucu, 2004 yılında bazı hatlarda ihale dışında 4 otobüs çalıştırıldığının belirlenmesi ortalığı karıştırdı. Komisyon, belediyenin 720 bin YTL 720 milyar lira zarara uğratıldığını zapta geçirirken, AKP'li Belediye Başkanı Şükrü Karabacak zor durumda kaldı. 
     Darıca Belediye Meclisi, 5272 Sayılı Belediyeler Kanununun 25. maddesi gereği 2004 yılı hesaplarını incelemek için üç kişilik denetim komisyonu oluşturdu. İkisi AKP'li biri MHP'li belediye meclis üyelerinden oluşan denetim komisyonu, 2004 yılı Temmuz ayında yapılan ihale ile 16 otobüs için belediyeye para ödendiğini, ihale dışı hat verilen 4 otobüs için ise belediyeye ödeme yapılmadığını tespit etti. 
     Komisyon, yazı işleri servisine yazılı başvuruda bulunarak, ihaleyi alan Özer Tur firmasının belediyeye yaptığı ödemenin makbuzlarının denetim komisyonuna ibraz edilmesini istedi. Bu gelişmeler üzerine Belediye Başkanı Şükrü Karabacak devreye girerek, denetim komisyonu ile ilgili yasanın bakanlar kurulunca askıya alındığını öne sürüp, komisyonun çalışmasını durdurmasını istedi. 
     BAŞKANA İNANMADILAR MHP'li Meclis ve Denetim Komisyonu üyesi Eşref Aktaş, Belediye Başkanının sözlerini inandırıcı bulmadıklarını belirterek incelemeyi sürdürdüklerini söyledi. Aktaş söyle konuştu 
     "Gebze- Darıca hattındaki yoğunluktan dolayı Darıca Belediyesi, İl Trafik Komisyonu'ndan izin alarak ihaleye 4 otobüs daha ilave etti. Temmuz 2004 yılında 1.8 trilyon liraya 1 milyon 8 bin YTL yapılan ihale sadece 16 aracı kapsıyordu. Daha sonra, Darıca- Gebze ve Darıca- Nenehatun'a ilave edilen bu hatlar için ihale alan Özer Tur firmasının, belediyeye 720 milyar lira 750 bin YTL ödeme yapması gerekiyordu. Belediyenin kasasına bu para girmemiş.'' İddialarla ilgili soruları yanıtlayan Darıca Belediye Başkanı Şükrü Karabacak, denetim komisyonunun konunun ciddiyetini tam anlamadığını ileri sürdü. Karabacak, "Komisyon, hazırladığı raporu zamanında belediyeye ulaştırmamıştır. Ayrıca onların iddia ettiği gibi değil. Bazı hatlarımızda yoğunluk olduğundan, otobüsleri yoğunluğun olduğu bölgelere kaydırdık. Bu arkadaşlarımızı dışardan birileri etkiledi.'' diye konuştu. 
     Darıca Beldesi'ni karıştıran olayla ilgili gelişmelerin, Gebze Kaymakamlığı ve Kocaeli Valiliğince de yakından izlendiği belirtildi. 
     
</TEXT>
</DOC>
