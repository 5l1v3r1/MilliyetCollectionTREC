<DOC>
<DOCNO> 341463 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sondun09.html </URL>
<DATE> 2005/05/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Daily Telegraph İsrail’de hastalar kobay olarak kullanılıyor 
</HEADLINE>
<TEXT>

     Hilal YILMAZ LONDRA, DHA 

      İSRAİL hastanelerinin, psikolojik rahatsızlığı bulunan hastaları, yaşlıları ve çocukları kobay olarak kullandığı öne sürüldü. 
     İngiliz The Daily Telegraph gazetesi, yaşa bağlı bunama geçirmelerine rağmen, teste girecek hastaların ’onayını’ almak için ellerine mürekkep sürülerek parmak izi alındığını belirtirken, bu kişilerin testleri onaylayacak idraka sahip olmadığını kaydetti. 
     
     DÜNYANIN HİÇBİR YERİNDE KULLANILMAYAN İLAÇLAR VERİLDİ 
     Kobay krizinin hükümet denetçisi Eliezer Goldberg tarafından ortaya çıkarıldığını belirten gazete, bu testler sırasında hastalara dünyanın hiçbir yerinde kullanılmayan bazı ilaçlar verildiğini ve bu ilaçların daha kolay tesir etmesini sağlamak amacıyla hastanelerdeki kimi çocukların kulak zarlarının delindiğini de yazdı. 
     Haberde ayrıca, mesaneden idrar numunesi almak amacıyla acı verici yöntemlerin kullanıldığı ve uygulanan hiçbir yöntem için bakanlık izninin bulunmadığı kaydedildi. 
     37 HASTA ÖLDÜ 
     Teste tabi tutulan 37 hastanın öldüğünü öne süren Telegraph, bunların 21’iyle ilgili bilginin bakanlığa çok geç iletildiğini, hatta bu testleri yapan kişilerin çoğunun doktor dahi olmadığını kaydetti. 
     Gazetenin Kudüs muhabiri tarafından verilen haberde, hükümet denetçisi Goldberg tarafından ortaya çıkarılan olayın 106 sayfalık bir rapor halinde İsrail Sağlık Bakanlığı’na sunulduğu bildirildi. 
     
</TEXT>
</DOC>
