<DOC>
<DOCNO> 321033 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonsiy09.html </URL>
<DATE> 2005/03/05/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Denktaş'tan Rum bakanın sözlerine eleştiri... 
</HEADLINE>
<TEXT>

     KKTC Cumhurbaşkanı Rauf Denktaş, ''Kıbrıs meselesini Türkiye'nin önüne koymak en büyük hatadır. Bu, Kıbrıs'ı almak için yapılan bir oyundur'' dedi. 
     Denktaş, Karadeniz Teknik Üniversitesi Giresun Fen Edebiyat Fakültesi'nce İl Özel İdare Kültür Sitesi'nde düzenlenen ''Uluslararası AB ve Türkiye Sempozyumu''nda yaptığı konuşmada, Kıbrıs meselesinin ve AB'ye giriş meselesinin ayrı konular olduğunu bildirdi. 
     Kıbrıs meselesini Türkiye'nin önüne koymanın en büyük hata olduğunu belirten Denktaş, şunları kaydetti 
     ''Bu kasıtlıdır. Kıbrıs'ı almak için yapılan bir oyundur. Buna Türk Milleti itiraz etmelidir. Kıbrıs meselesi ayrı bir meseledir, Türkiye'nin AB'ye girmesi ayrı bir meseledir. İşi birbirleriyle karıştırıyorlar. Bunu öne getirenler, Türkiye'nin AB'ye girmesini istemeyenlerdir.'' 
     
     RUM BAKANIN AÇIKLAMASI 

     Denktaş, dün bir Rum bakanın ''Biz hiçbir zaman uzlaşma istemedik. Buna ihtiyacımız yoktu'' şeklinde sözler söylediğini anımsatarak, ''Bu, Biz AB'ye girerek AB yasaları çerçevesinde Kıbrıs meşru hükümeti olarak Kıbrıs meselesini halletme siyaseti güttük ve bundan memnunuz demektir. AB'yi haksız bir davayı kazanmak için kullanan bunlardır. Bunun sicili öyle bozuktur ki sizin gürbüz alınla çıktığınız, hak ettiğiniz bağımsızlığı yok etmeye çalışmaktadırlar'' diye konuştu. 
     ''Kıbrıs'ı vermekle Türkiye'nin her istediğini alacağı'' düşüncesinin yanlış olduğunu ifade eden Denktaş, Kıbrıs meselesinin, Türkiye'nin haysiyet ve güvenlik meselesi olduğunu, haysiyetli insanların ve gazetelerin Kıbrıs meselesine gerekli önemi vermesi yönündeki beklentilerinin hakları olduğunu vurguladı. 
     
     ANNAN PLANI 

     Annan Planı'nı yeniden masaya getirmek için teşebbüs başlatıldığını kaydeden Cumhurbaşkanı Denktaş, böyle bir durumda masaya hangi şartlarda, ne olarak, ne isteyerek oturulduğunun tüm dünyaya açık olarak bildirilmesi gerektiğini kaydetti. 
     Türkiye'ye AB'ye giriş için ucu açık 10-15 yıllık belki 20 yıllık bir yol gösterildiğini savunan Denktaş, şunları söyledi 
     ''Ucu açık ne demektir Sona geldiğinde ne demek olduğunu o zaman kararlaştıracağınız Üye olacak mısınız, olmayacak mısınız Bu zor yolda AB Parlamentosu tarafından Türkiye'nin önüne konulan ödevler arasında Türkiye'nin asla kabul edemeyeceği birçok şey var. Ve her noktaya geldiklerinde vetolarla karşımıza çıkacaklar.'' 
     
     ''BAĞIMSIZLIĞIMIZIN KAVGASINDAYIZ'' 

     ''Bağımsızlığın nasıl elde edildiğini bilen insanlarız'' diyen KKTC Cumhurbaşkanı Denktaş, konuşmasını şöyle tamamladı 
     ''Bağımsızlığımızın kavgasındayız. Sırat köprüsünden geçiyoruz dedik. Kıbrıs'ta seçimler oldu. Yeniden hükümetler kurulacak. Yeni Cumhurbaşkanı seçilecek. Kıbrıs meselesi Denktaş meselesidir diye Kıbrıs meselesini Türkiye'nin AB sürecinde kullanmış olanlar görecekler ki uzlaşmayan taraf Rumlardır. Rumlarla uzlaşabileceğimizi zannederseniz aldanırsınız. Biz durmayacağız. Bağımsızlığımızı korumak için devamlı ilerleyeceğiz. Bağımsızlığımızı korumak ve egemenliğimize sahip çıkmak için Türk Milleti ile dünyaya haklı sesimizi duyurmayı bileceğiz.'' Denktaş, konferansın ardından Giresun Kalesi'ni gezdi. Gezisi sırasında Ülkü Ocakları üyesi bir grup da ellerinde Türk bayraklarıyla Denktaş lehine sloganlar attı. 
     Rauf Denktaş, Giresun Kalesi'ndeki Osman Ağa Anıt Mezarı'nı da ayağındaki rahatsızlık nedeniyle ziyaret etmedi. 
     
</TEXT>
</DOC>
