<DOC>
<DOCNO> 336972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/soneko03.html </URL>
<DATE> 2005/04/26/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
MB Başkanı Serdengeçti, Bakanlar Kurulu'na sunum yaptı... 
</HEADLINE>
<TEXT>

     Merkez Bankası Başkanı Süreyya Serdengeçti, sürdürülebilir istihdam için istihdam yaratacak politikalar izlenmeli, üretim süreci uluslararası piyasalarda rekabet edebilecek düzeye çıkarılmalı, istihdam vergileri azaltılmalı, kayıt dışı kayıt altına alınmalı, verimlilik artışları sürdürülmeli, eğitim politikaları ile Avrupa İstihdam Stratejisi'ne uyumlu politikalar izlenmesi gerektiğini bildirdi. 
     Serdengeçti, bugün Bakanlar Kurulu'na, ''Ekonomik Görünüm'' isimli sunum yaptı. Süreyya Serdengeçti'nin sunuma göre, enflasyonla mücadelede önemli mesafeler alındığı, enflasyondaki ataletin azaldığı belirtildi. 
     Enflasyondaki oynaklığın azaldığı ifade edilen sunuma göre, enflasyon-döviz kuru geçişenliği azaldı ve döviz kurundaki değişikliklerin fiyatlara geçiş etkisi daha zayıf ve gecikmeli oluyor. Üretici ve tüketici davranışlarının değiştiği belirtilen sunumda, enflasyonda ve enflasyon dinamiklerinin değişiminde alınan bu mesafeye rağmen, fiyat istikrarı henüz sağlanmadı. Hedeflerin tutmasına rağmen halen en yüksek enflasyona sahip ülkelerden biri konumunda bulunuyor. Türkiye'nin halen düşen enflasyon ortamında olduğu kaydedilen sunuma göre, enflasyon hedeflerinin bundan sonra da tutması için dikkat edilmesi gereken riskler mevcut. 
     
     TALEP 
     İç talebin artışına dikkat edilmesi, tüketimdeki canlanmanın kontrollü olması gerektiği ifade edilen sunumda, 2004 yılındaki yüksek büyüme oranına rağmen toplam nihai yurtiçi talep GSYİH'nin altında olduğu, talep açığının devam ettiği kaydedildi. Kuvvetli bir iç talep baskısının şu an için gözükmediği belirtilen sunumda, riskler sıralandı. 
     Belirli sektörlerdeki, özellikle hizmetler sektöründeki fiyat katılıkları üzerinde durulması gerektiği ifade edilen sunumda, şöyle denildi 
     ''Tarım ve enerji fiyatlarındaki gelişmeler her zaman bir risktir. Kamu fiyat ayarlamalarının hedefe uyumu önemlidir. Sıkı maliye politikası, hedefle uyumlu gelirler politikası sürdürülmelidir. Reform sürecinin hız kaybetmemesi önemlidir. Dış şokların geçici etkisi olabilir. Ekonomik temeller sağlamlaştıkça etkisi daha az hissedilecektir. Bekleyişlerin bozulmaması son derece önemlidir.'' 
     
     BÜYÜME 
     Türkiye ekonomisinin 2002 yılından beri yüksek oranda büyüdüğü ifade edilen sunuma göre, büyüme dinamiklerinin geçmişten farklı olduğu, enflasyon düşerken yüksek büyüme hızlarına ulaşıldı. 
     Uygulanan sıkı maliye politikasının enflasyonla mücadeleyi ve büyümeyi desteklediği ifade edilen sunumda, sıkı maliye politikasının da etkisiyle mali baskınlığın azaldığı, piyasaların derinleştiği ve çeşitlendiği bildirildi. 
     Özel kesime dayalı bir büyümenin söz konusu olduğu belirtilen sunumda, ''bu süreçte kamunun yapacakları yatırımcı ve düzenleyici olarak, iyi yönetişim ilkeleri çerçevesinde ülkenin büyüme potansiyelini artıracak alanlara yönelik olmalıdır'' denildi. 
     İhracatın büyümeye giderek artan oranlarda katkıda bulunduğu kaydedilen sunumda, verimliliğin büyümeye en fazla katkı yapan unsurların başında geldiği belirtildi. 
     
     CARİ DENGE 
     Sunumda, tahminlerin üzerinde gerçekleşen büyümenin cari açığı artırmasının doğal bir sonuç olduğu, cari açığın artmasına yol açan unsurların geçmişten farklı olduğu kaydedildi. Uygulanmakta olan dalgalı kur rejiminin şok emici özelliği olduğu belirtilen sunumda, bankacılık sektörü açık pozisyon miktarının çok daha az olduğu bildirildi 
     
     FAİZLER 
     İstikrarda alınan mesafeye bağlı olarak nominal ve reel faizlerin önemli ölçüde düştüğü kaydedilen sunumda, faizlerin daha da düşmesi için gereken koşullar sıralandı Ekonomi politikalarının temel hedefinin makro ekonomik dengeleri tesis etmek, büyüme ve istihdam artışını potansiyel seviyelerinde sürdürülebilir kılmak olduğu ifade edildi. Sunumda sürdürülebilir büyüme için bankacılık, sosyal güvenlik ve vergi reformunun önemi üzerinde duruldu. 
     Sunumda, işsizliğin Türkiye'de olduğu kadar tüm dünyada bir sorun olduğu kaydedilerek istihdamsız büyümenin bir geçiş süreci olduğu vurgulandı. 
     
     İSTİHDAM 
     Ekonomideki yapısal dönüşüm süreci içinde işgücü piyasasında yapısal değişikliklerin de gözlendiği ifade edilen sunumda, ''Türkiye ekonomisi gelişmekte olan diğer ekonomilerde olduğu gibi, emek yoğun yatırım yapısından sermaye-yoğun yatırım yapısına doğru ilerlemektedir'' denildi. 
     Sunumda, şöyle denildi 
     ''Geçmişte işgücü fazlasını istihdam eden kamu sektörü bu işlevini bırakmıştır. İstihdam artık özel sektör kaynaklıdır. İşgücü piyasasının geçmişten gelen yapısal sorunları iyileşmeyi yavaşlatmaktadır. Sorunların tespiti, çözümün ne olması gerektiğini de kendiliğinden ortaya çıkarmaktadır.'' Sunumda, sürdürülebilir istihdam artışı için yapılması gerekenler sıralandı. 
     Buna göre, istihdam yaratacak politikalar izlenmeli, üretim süreci uluslararası piyasalarda rekabet edebilecek düzeye çıkarılmalı, istihdam vergileri azaltılmalı, kayıt dışı kayıt altına alınmalı, verimlilik aratışları sürdürülmeli, eğitim politikaları ile Avrupa İstihdam Stratejisi'ne uyumlu politikalar izlenmesi gerektiği ifade edildi. 
     
</TEXT>
</DOC>
