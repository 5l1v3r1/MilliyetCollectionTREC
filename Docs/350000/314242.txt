<DOC>
<DOCNO> 314242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur44.html </URL>
<DATE> 2005/02/10/ </DATE>
<TIME> 20.55 </TIME>
<AUTHOR>  </AUTHOR>
<HEADLINE>
Esrarengiz gaz olayında yetkililerin açıklamaları 
</HEADLINE>
<TEXT>

     
     THY'DEN AÇIKLAMA 

     THY'den yapılan açıklamada, ''THY uçağında zehirli gaz sızıntısı olduğu'' yolundaki haberlerin gerçeği yansıtmadığı, sarımsak konsantresi sızıntısının telaşa yol açtığı bildirildi. 
     THY'nin açıklamasında, bazı televizyon ve radyo haberlerinde ''THY uçağında gaz sızıntısı olduğu ve işçilerin kaldırıldığı hastanenin bile karantinaya alındığı'' yönünde yer alan haberlerin gerçeği yansıtmadığı kaydedildi. 
     Açıklamada, olayın meydana geliş şekline ilişkin şu ifadelere yer verildi 
     ''Bir yabancı havayolu şirketi tarafından taşınan ve 'sıvı sarımsak konsantresi' taşıyan bidonlar, İstanbul'da posta kolilerinin üzerine konulmuştur. Bidonlardan Ankara'ya gönderilecek posta kolisine sızan sarımsak konsantresi emilmiş ve uçağın kargo bölümünde daha da yoğunlaşmıştır. Esenboğa'ya inen uçaktaki posta kolileri boşaltılırken kesif koku nedeniyle içeri giren 5 kargo işçisi ve bir THY görevlisinin midesi bulanmış, bunun üzerine her ihtimal göz önüne alınarak 6 kişi ve onları götüren araçtaki 2 görevli, SSK hastanesine kaldırılarak müşahede altına alınmıştır. Hastanede gözetim altında bulundurulan 8 kişide şimdiye kadar hiçbir olumsuzluğa rastlanmamıştır. Tüm ihtimaller göz önüne alınarak önlemler sürdürülmektedir.'' 
     
     ANKARA VALİ YARDIMCISI SOYLU'NUN AÇIKLAMASI 

     Ankara Vali Yardımcısı Hayati Soylu, Esenboğa Havalimanı'ndaki olayın, ''Katar'dan uçağa yüklenen ve Gebze'de alıcısı olan sarımsak yağının sızması sonucu meydana geldiği'' söyledi. 
     Soylu, Esenboğa Havalimanı'nda yaptığı açıklamada, saat 11.00 sıralarında kargo bölümünde, bazı işçilerin, çıkan kokudan etkilenerek hastaneye kaldırıldığını, olay üzerine gerekli tedbirler alınarak Hıfzıssıhha Enstitüsü'nün inceleme yaptığını belirtti. 
     Enstitünün, olayın sarımsak yağından kaynaklandığını, laboratuvar bulgularıyla tespit ettiğini anlatan Soylu, sarımsak yağının ''diallyl disülfide'' gazı oluşturduğunu yetkililerin ifade ettiğini belirtti. Bu gazın, gözlerde ve boğazda yanma, baş dönmesi ve mide bulantısı gibi etkilere yol açtığının bildirildiğini ifade eden Soylu, bu bulgularla hastaneye götürülenlerin gözlem altında tutulduktan sonra taburcu edildiğini kaydetti. 
     Vali Yardımcısı Soylu, Hindistan kimya şirketinin, Katar'dan 5 bidon sarımsak yağını uçağa yükleyerek İstanbul'a gönderdiğinin, ancak bidonlardan birinin hasar gördüğünün ortaya çıktığını ve bu durumun İstanbul'da da bir tutanakla tespit edildiğini bildirdi. 
     Soylu, ''Bu, Katar'dan yüklenen ve Gebze'de alıcısı olan sarımsak yağının sızması sonucu meydana gelen bir olay'' dedi. 
     
</TEXT>
</DOC>
