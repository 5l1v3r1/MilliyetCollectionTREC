<DOC>
<DOCNO> 326923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/civaoglu.html </URL>
<DATE> 2005/03/25/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Ne güzel... 
</HEADLINE>
<TEXT>


Kemal Derviş, "Düğmeye basıldı. Kampanya başladı" dedi. Derviş "Başmüzakereci" yapılamadı... "Parti Genel Başkanlığı" da olamadı... Ama "BM Genel Sekreter Yardımcısı UNDP Birleşmiş Milletler Kalkınma Programı Başkanlığı " mümkün. Bizim siyasete birkaç numara büyük mü geldi ne 
Bu göreve Derviş'i, BM Genel Sekreteri Kofi Annan aday gösterdi. 
Tek seçici olarak son kararı da o verecek. 
Gerçi rakipler de hayli dişli. 
Japonya'dan Kaoru Ishikawa, Hollanda'dan -Derviş gibi Dünya Bankası kökenli- Ad Melkert ve İngiltere Lordlar Kamarası Başdanışmanı Barones Valerie Amos... 
Her üç ülke de BM'ye çok para ödüyorlar. 
Dayatabilirler. 
Ancak.... 
Bu yarışın daha kurumsal tanımı var. 
Adaylar için ölçütler ve son karara uzanan değerlendirmeler için bir yol haritası belirlenmiş. 
Annan, BM dahil çoğu uluslararası kuruluş için geçerli olan "Arkasında hangi devlet var " faktörünü, "kişisel değer ve teknik yetenek" ölçütüne kaydıran şeffaflığa yerleştirmek istiyor. 
Bu da Derviş'in lehine. 
Dünkü konuşmamızda "olası yenilgi halinde, kadına yenilmeyi daha hoş karşılayacağını" söyledi. 
Derviş, -bu somut konuda değil ama genelde- kadınlara "pozitif ayrımcılık" yanlısı. 
En güçlü rakip Dr. Ishikawa... Kendi adını taşıyan Ishikawa Diyagram'a imza atan bilim insanı. 
Buna "balıkkılçığı diyagramı" ya da "kalite çemberleri" de deniyor. "Toplam kalite yönetimi" literatüründe önemli bir yeri var. 
Ancak hayli yaşlı... 90 yaşında. 
Böyle bir görev için belki handikap. 

Dışişleri devrede 
Düğmeye basılmış olmasına gelince... Derviş, Dışişleri Bakanı Abdullah Gül ile konuşmuş. 
Gül, "Türkiye'nin tam desteğini" vaat etmiş. 
Büyükelçiler devrede. 
Ayrıca... 
Adaylar için bir tür sınav süreci öngörülmüş bulunuyor. 
Uluslararası ihtisas komisyonlarında, adaylar konuşmalar yapacak, soruları yanıtlayacaklar. 
Burada kazandıkları puanlar, Kofi Annan'ın kararını oluşturacak. 
Derviş, "Bu yaştan sonra sınava gireceğiz" diyor... İlginç bir serüven olarak görüyor. Yeni bir heyecan. 
Ya Dünya Bankası Başkanlığı için aday gösterilmesi 
Derviş'e göre bu sadece bir ABD gazetesi ve Nobel ödüllü ekonomist Joseph Stiglitz'in kişisel önerisi. 
Diğer adaylar, eski Meksika Cumhurbaşkanı Ernesto Zedillo ve eski Brezilya Merkez Bankası Başkan Yardımcısı Armino Fraga... 
Ancak Derviş bunun mümkün olmadığını şöyle anlatıyor 
"Küresel bir anlaşma var. Dünya Bankası başkanları ABD'den, IMF başkanları da Avrupa'dan seçilir. Bu kuralın değişeceği gibi bir işaret yok..." 
........... 
Sonuç... 
Bu kampanya, küresel seçkinler arasında, Türkiye'yi uzun süre çok değerli bir isimle gündemde tutacak. Medyaya da yansıyacak. 
Türkiye için güzel. 
Kişisel olarak Derviş'in yaşam tatmini. 
Bizler de gurur duymalıyız. 



</TEXT>
</DOC>
