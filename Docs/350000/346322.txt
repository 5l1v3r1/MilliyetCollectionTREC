<DOC>
<DOCNO> 346322 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun41.html </URL>
<DATE> 2005/05/27/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
Dışişleri Bakanı Gül Bahreyn'e gidicek... 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Bahreyn Başbakan Yardımcısı ve Dışişleri Bakanı Şeyh Muhammed Bin Mübarek El Halife’nin daveti üzerine 29-31 Mayıs’ta Bahreyn Krallığı’na resmi bir ziyarette bulunacak. 
     Dışişleri Bakanlığı’ndan yapılan açıklamaya göre, Gül’ün, Dışişleri Bakanı Şeyh Muhammed bin Mübarek El Halife’nin yanı sıra, Bahreyn Kralı Hamid bin İsa El Halife, Başbakan Şeyh Halife bin Salman El Halife, Veliaht Prens Salman bin Hamad El Halife ve Maliye Bakanı Şeyh Ahmet bin Muhammed El Halife ile bir araya gelmesi öngörülüyor. 
     Ziyarette, Körfez İşbirliği Konseyi dönem başkanlığını yürüten Bahreyn’le, AB Gümrük Birliği müktesebatı kapsamında Serbest Ticaret Anlaşması imzalanması için gerekli ilk hukuki adımı teşkil edecek olan "Ekonomik İşbirliği Çerçeve Anlaşması" imzalanacak. 
     Gül’ün temaslarında, iki ülke arasındaki siyasi, ekonomik, ticari ve beşeri ilişkilerle, bölgesel ve uluslararası konulardaki gelişmeler ele alınacak. Bu çerçevede, iki ülke arasında "Umuma mahsus pasaport hamillerinin vize işlemlerinin basitleştirilmesi ve diplomatik, hizmet ve hususu pasaport hamillerine karşılıklı olarak vize muafiyeti tanınması" hakkında mutabakat zaptı imzalanacak. 
     Bakan Gül ayrıca, Bahreyn’de faaliyet gösteren Türk işadamları ve bankacılar ile Bahreynli yatırımcı ve işadamlarıyla görüşecek. 
     
</TEXT>
</DOC>
