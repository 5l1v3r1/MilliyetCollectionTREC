<DOC>
<DOCNO> 309283 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur14.html </URL>
<DATE> 2005/01/25/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Kazada araçta sıkışan yaralıları, vatandaşlar demir çubukla kurtardı 
</HEADLINE>
<TEXT>

     Konya'da minibüsle otomobilin çarpışması sonucu meydana gelen trafik kazasında, 5 kişi yaralandı. Araçlardan birinin içinde sıkışan iki yaralı, vatandaşlar tarafından demir çubuklar kullanılarak çıkarıldı. 
     Alınan bilgiye göre, Feyzullah Güneyli idaresindeki 42 SU 283 plakalı minibüs, Tuncay Karakaya idaresindeki 42 EJ 765 plakalı otomobille merkez Meram İlçesi Aksinne Mahallesi Gazhane Sokak girişinde çarpıştı. Minibüs sürücüsü Feyzulah Güneyli kazadan yara almadan kurtuldu, otomobil sürücüsü Tuncay Karakaya ile yanında bulunan Mehmet Genç, Halis Baran, Mehmet Ali Altındağ ve İmdat Çaylak yaralandı. 
     Yaralılardan 3'ü ambulanslar ve özel araçlarla Konya Numune Hastanesi'ne kaldırılırken, Mehmet Ali Altındağ ve İmdat Çaylak, otomobilin arka koltuğunda sıkıştı. İtfaiye ekipleri beklenirken, vatandaşlar ellerinde demir çubuklarla yaralıları kurtarmaya çalıştı. 
     Altındağ ve Çaylak, uzun uğraşlar sonunda sıkıştıkları yerden çıkartılarak ambulansla Konya Numune Hastanesi'ne kaldırıldı. 
     Minibüs sürücüsü Feyzullah Güneyli ise Feridiye Polis Merkezi'nde gözaltına alındı. 
     
</TEXT>
</DOC>
