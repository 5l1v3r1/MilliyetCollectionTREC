<DOC>
<DOCNO> 334643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/siyaset/siy01.html </URL>
<DATE> 2005/04/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Fezleke hazırlandı ama dosya eksik 
</HEADLINE>
<TEXT>


Yolsuzluğa karışmakla suçlanan AKP'li Kaya'nın dosyası, eksik çıkınca Meclis'e gönderilemedi 

ANKARA Milliyet 


Adalet Bakanı Cemil Çiçek, enerji yolsuzluğuna yönelik iddianamede ihale pazarlığı yapmakla suçlanan ve hakkında fezleke hazırlanan AKP Ağrı Milletvekili Cemal Kaya'nın dosyasında eksiklikler olduğunu belirterek, "Eksikler tamamlandıktan sonra Meclis'e gönderilecek" dedi. 
Bakanlar Kurulu toplantısı sonrasında Kaya'nın dosyasının bakanlığına ulaştığını ifade eden Çiçek, ancak yapılan incelemede eksik evrak tespit edilerek Ankara Başsavcısı ile irtibata geçildiğini ifade etti. Çiçek, "Eksiklikler tamamlandıktan sonra gönderilecek. Sonrası Meclis'in işi" diye konuştu. 
AKP Grup Başkan Vekili Faruk Çelik de dün TBMM'de düzenlediği sohbet toplantısında, Kaya ile ilgili iddiaları araştırmak üzere parti içinde komisyon kurulduğunu, çalışmanın sonuçlandığını, ancak henüz MYK'ya gelmediğini bildirdi. Çelik, Kaya'nın dokunulmazlığının kaldırılması konusunda nasıl tavır alacakları yolundaki sorulara ise yanıt vermedi. Kaya'nın hafta sonu Bursa'da Ağrılılar gecesine katıldığını belirten Çelik, gazetecilerin "İstifa edecek mi " sorusuna, "Kendisi Bursa'nın ünlü döner iskenderini yemiştir herhalde. Misafirperver biri olarak bunu sormam doğru olmazdı" karşılığını verdi. 

Şahin yapmaz 
Çelik, zaman zaman kendisinden de bazı isteklerde bulunulduğunu ancak bunları, "Haklıysa görüşün, yoksa sakın ha kapınızdan almayın" diyerek ilgili yerlere gönderdiğini söyledi. Çelik, iddianamede adı geçen ancak hakkında fezleke hazırlanmayan AKP Genel Sekreteri İdris Naim Şahin ile ilgili iddialara da, "Kim bu tür işleri yapmaz derseniz o da İdris Naim Şahin'dir. Ben kendisini yakından tanırım" yanıtını verdi. 
CHP Grup Başkan Vekili Haluk Koç da Kaya'nın milletvekilliğinin düşürülmesinin gündeme gelebileceğini belirterek, "Bakalım AKP buna cesaret edebilecek mi Hodri meydan" şeklinde konuştu. 



</TEXT>
</DOC>
