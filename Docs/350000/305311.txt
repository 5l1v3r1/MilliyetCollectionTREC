<DOC>
<DOCNO> 305311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/spor/aspo.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Milliyet oku hoca 
</HEADLINE>
<TEXT>


Futbolcular "Fazla egzersiz, ömrü kısaltır" haberini, kondisyoner Giovanni'ye göstererek "Bizi öldürmek mi istiyorsun" diye takıldılar, faturasını ağır ödediler 

ERHAN TELLİ 


Lider Tomas 
GALATASARAY kampında ilginç bir olay yaşandı. Tomas, dün MİLLİYET'in arka sayfasında çıkan "Fazla egzersiz, ömrü kısaltır" başlıklı haberi kesti, arkadaşlarını da yanına alarak soluğu, takıma ağır kondisyon idmanları yaptıran Giovanni'nin yanında aldı. Sarı - Kırmızılı oyuncular, haberi kondisyonere göstererek, "Sen, bizi öldürmek mi, istiyorsun" diye takıldılar. Ancak Giovanni ile tartışan oyuncular bunun faturasını idman sahasında ödediler. 

Pahalıya patladı 
GİOVANNİ, kendisine takılan oyuncuları antrenman sahasında cezalandırdı ve dün gece Spartak Moskova ile maçları olmalarına rağmen ağır bir kondisyon idmanı yaptırdı. Sarı - Kırmızılılar'ın sızlanmalarına karşın, antrenman programından taviz vermeyen Giovanni adeta pestillerini çıkardı. İtalyan kondisyoner, idman sonunda oyunculara ciddi bir mesaj daha verdi. Giovanni, Kadriye kasabasından Belek'e kadar olan 7 kilometrelik mesafeyi 40 dakikada koşarak kat etti. 

'J.E Samidio listede yok' 

FUTBOL Şube Sorumlusu Fatih Gökşen, Paraguay basınında çıkan ve MİLLİYET'te yer alan Eduardo Samidio'nun, Galatasaray ile pazarlık yaptığı iddialarının gerçeği yansıtmadığını söyledi. Gökşen, "Zaten yabancı kontenjanımız boşalmadan transfer yapamayız" diye konuştu. Sarı - Kırmızılı takımın, Saidou sorununa kilitlendiği, Kamerunlu futbolcunun bir takıma gitmemesi nedeniyle Rumen Pleşan'ın da gelemediği bildirildi. Galatasaray'ın eski futbolcusu Brezilyalı Felipe ise ülkesinin takımlarından Fluminense ile anlaştı. 


</TEXT>
</DOC>
