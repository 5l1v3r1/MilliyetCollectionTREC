<DOC>
<DOCNO> 339643 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sontur06.html </URL>
<DATE> 2005/05/04/ </DATE>
<TIME> 06.45 </TIME>
<AUTHOR>  </AUTHOR>
<HEADLINE>
İstanbul’un 40 saatlik susuzluğu BBC’ye haber oldu 
</HEADLINE>
<TEXT>

     LONDRA DHA 

Kağıthane Arıtma Tesisi’ndeki onarım çalışmaları nedeniyle İstanbul’un Avrupa yakasındaki birçok ilçeye 40 saat boyunca su verilemeyecek olması İngiliz Yayın Kurumu BBC’de yankı buldu. 
     Bazı ilçelerde dün 10.00’da başlayan ve yarın 02.00’ye kadar sürecek olan kesintiyi BBC’nin internet sitesine taşıyan muhabir Jonny Dymond, "İstanbullular elektrik ve su kesintilerine alışıktır, ancak bu kadar fazla kişinin etkileneceği bir kesinti son dönemde yaşanmamıştı" dedi. Kağıthane, Sarıyer, Şişli, Gaziosmanpaşa, Eyüp, Beyoğlu, Bayrampaşa, Fatih, Eminönü, Esenler ve Beşiktaş’ı etkileyecek olan su kesintisiyle ilgili haberde, kaç kişinin susuz kalacağının tam olarak kestirilemediği, ancak ’milyonlarca kişi’ şeklinde bir tahminde bulunmanın da yanlış olmayacağı ifade edildi. 
     İstanbul’daki büyük otellerde, lüks restoranlarda ve nispeten yeni apartmanlarda özel su depolarının bulunduğu hatırlatılırken, birçok insanın bir şekilde "idare etmesi" gerekeceği belirtildi. 
     BBC’nin haberinde, "uyarıların yetersiz olması nedeniyle" çok sayıda kişinin bu kesintiye habersiz yakalanacağı kaydedilirken, "günün sonunda evine giden bazı İstanbullular tatsız bir şok yaşayacak" yorumu yapıldı. 
     
</TEXT>
</DOC>
