<DOC>
<DOCNO> 345605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun16.html </URL>
<DATE> 2005/05/25/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
AB İran'ı engellemek için her şey yapılmalı 
</HEADLINE>
<TEXT>

     AB dönem başkanı Lüksemburg Dışişleri Bakanı Jean Asselborn, İran’ın atom bombasına sahip olmasını önlemek için "her şeyin yapılması" gerektiğini söyledi. 
     İsveç’in Ore kentindeki güvenlik konferansı sırasında gazetecilerle konuşan Asselborn, Ortadoğu’da durumun çok oynak olduğuna işaret ederek, "Bu bölgede bir ülkenin daha atom bombasına sahip olmasını önlemek için her şey yapılmalı" ifadesini kullandı. 
     "İran’la gerçekten işbirliği istiyoruz" diyen Asselborn, "Ancak Tahran geçen kasımda Paris’te varılan anlaşmayı ihlal ederse, bu bazı sonuçlar doğurur" dedi ve mesela siyasi diyalog ve işbirliğinin kesileceğini belirtti. 
     Bu arada, İran Devlet Başkanı Muhammet Hatemi de, Avrupalılarla müzakerelerin fazla tatminkar olmadığını söyledi. 
     Bakanlar kurulu toplantısından çıkışta konuşan Hatemi, "Müzakereler şimdiye kadar fazla tatmin edici olmadı, ama görüşmelerin olumsuz olduğunu da düşünmüyorum" dedi. 
     Hatemi, uranyum zenginleştirme çalışmalarına yeniden başlamakta kararlı olduklarını yineledi ve "Bu faaliyete her halükarda tekrar başlayacağız" dedi. 
     Avrupalılarla İranlılar, geçen kasımda vardıkları anlaşmayı kurtarmak ve İran’ın nükleer sorununun çözümünün BM Güvenlik Konseyi’ne kalmasını önlemek için dün Brüksel’de bir araya gelmişlerdi. Bu müzakerelerin devamı olarak Almanya, İngiltere ve Fransa dışişleri bakanları da, bugün Cenevre’de İranlı yetkili Hasan Ruhani’yle bir araya gelecek. 
     
</TEXT>
</DOC>
