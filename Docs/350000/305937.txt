<DOC>
<DOCNO> 305937 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas10.html </URL>
<DATE> 2005/01/12/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Türkiye'de 2004'te en çok satan kitaplar... 
</HEADLINE>
<TEXT>

     Türkiye'de son yıllarda yayıncı ve basılan kitap sayısında önemli oranda artış yaşandığı bildirildi. 
     Türkiye Yayıncılar Birliği Başkanı Çetin Tüzüner, kitap okuma alışkanlığının eğitime süreklilik kazandırdığını, kişinin dünyaya bakışını ve ufkunu genişlettiğini söyledi. 
     Kültür Bakanlığı'nın "International Standard Book Number- Uluslararası Standart Kitap Numarası ISBN " sisteminden elde edilen bilgilere göre 2001 yılında yayıncı sayısının 879, basılan kitap sayısının 13 bin 675, 2002'de yayıncı sayısının 1032, kitap sayısının 16 bin 426 olduğunu kaydeden Tüzüner, 2003'te ise yayıncı sayısının 1331'e basılan kitap sayısının da 19 bin 551'e ulaştığını belirtti. 
     Tüzüner, 2003 yılında basılan eserlerin 3 bin 600'ünü çeviri, 11 bin 342'sini edebiyat, toplum ve davranış bilimleriyle ilgili kitapların oluşturduğunu ifade ederek, bu verilerin, okurların bu tür kitaplara ilgisinin arttığını gösterdiğini bildirdi. 
     Araştırma sonuçlarının, yeni yetişen kuşakların dünyaya bakış açılarını değiştirdiklerinin bir göstergesi olduğunu anlatan Tüzüner, "Türkiye'de okuma oranının her geçen gün arttığı bir gerçek" dedi. 
     Tüzüner, AB toplumlarında kişi başına kağıt tüketiminin 210 kilogram, Türkiye'de ise 35 kilogram olduğuna değinerek, okuma alışkanlığının yaygın hale getirilmesi için bu rakamın gelişmiş ülkeler seviyesine ulaştırılması gerektiğini söyledi. 
     Çetin Tüzüner, İdeefixe verilerine göre 2004'ün en çok satan ilk 10 kitabını şöyle sıraladı 
     1-Da Vinci Şifresi Dan Brown-Altın Kitaplar 
     2-Melekler ve Şeytanlar Dan Brown-Altın Kitaplar 
     3-Dijital Kale Dan Brown-ODTÜ Geliştirme Vakfı Yayıncılık 
     4-Efendi Beyaz Türklerin Büyük Sırrı Soner Yalçın-Doğan Kitap 
     5-2012 Marduk'la Randevu Burak Eldem-İnkılap Kitabevi 
     6-On Bir Dakika Paulo Coelho-Can Yayınları 
     7-İstanbul Hatıralar ve Şehir Orhan Pamuk-Yapı Kredi Yayınları 
     8-İçimizde Bir Yer Ahmet Altan-Alkım Yayınevi 
     9-Uzaktan Aşk Amin Maalouf-Yapı Kredi Yayınları 
     10-Gece Sesleri Ayşe Kulin-Remzi Kitabevi 
     
</TEXT>
</DOC>
