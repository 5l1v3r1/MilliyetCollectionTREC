<DOC>
<DOCNO> 318040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sonyas08.html </URL>
<DATE> 2005/02/23/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
77. Oscar töreni için geri sayım başladı... 
</HEADLINE>
<TEXT>

     Alper NAKRİ LOS ANGELES, DHA 
     

      SİNEMA dünyasının merakla beklediği 77. Akademi Ödülleri 27 Şubat pazar günü sahiplerini bulacak. Oscar törenine sayılı günler kala heyecanlı bekleyiş sürerken, ünlü yıldızlar Los Angeles'taki geleneksel öğlen yemeğinde bir araya geldi. 
     Beverly Hills Hilton'da düzenlenen öğlen yemeğine tüm dallardaki 113 Oscar adayı ile onur ödülü alacak 2 kişi katıldı. Bu sene 24'üncüsü düzenlenen geleneksel öğle yemeğinin ardından Oscar adayları toplu fotoğraf çektirdi. Yıldızlar geçidine sahne olan öğle yemeğinde, pazar gecesi düzenlenecek muhteşem törenin ipuçları da verildi. 
     Sahne tasarımcısı Roy Christopher bu seneki tören sahnesinin bir minyatürünü basına tanıttı. Salonun tavanlarında olduğu gibi sahnede de oval şekiller göze çarpıyor. Altın sarısı, gümüş ve beyaz renklerin hakim olduğu sahne şık tasarımıyla dikkat çekiyor. Oscar heykelleri sahnenin tam ortasına inerken, sahnenin arkasından uzanan ufak bir köprüden adayları ve kazananları sunucak olan 74. Oscar sahipleri yürüyecek. Öndeki merdivenlerden ise kazananlar çıkacak. 
     
     KIRMIZI HALI ŞOVU 
     Oscar törenlerinin vazgeçilmez geleneklerinden kırmızı halı geçişleri bu sene de nefesleri kesecek. Osar ödüllerinin moda koordinatörü Patty Fox, Akademi'nin Beverly Hills'teki binasında yapılan 2005 Özel Moda gösterisindeki kıyafet ve takıların çoğununun kırmızı halı seromonisinde görülebileceğini söyledi. Fox tasarımcıların en çok giydirmek istediği ünlünün ise Nicole Kidman olduğunu belirtti. Fox'a göre Avustralyalı güzel aktris kırmızı halıda kıyafeti aynen bir model gibi taşıyor. 
     Moda şovda tanıtılan kıyafetler arasında Paula Miranda adlı mankenin taşıdığı David Rodriguez imzalı kırmızı dökümlü gece kıyafeti dikat çekiyor. Kıyafeti tamamlayan elmastan ip şeklindeki zincir ve küpeler ise Martin Katz tasarımı. 
     
     SANTANA-BANDERAS DÜETİ 
     Chris Rock'un sunacağı Oscar törenlerinde Antonio Banderas, Carlos Santana, Beyonce, Josh Groban şarkılarıyla geceye renk katacak. Efsanevi müzisyen Santana ile Antonio Banderas, The Motorcycle Diaries' filminden Motorsiklet Günlüğü 'Al Otro Lado Del Rio'yu söyleyecek. 
     
</TEXT>
</DOC>
