<DOC>
<DOCNO> 349189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sontur37.html </URL>
<DATE> 2005/06/05/ </DATE>
<TIME> 23.35 </TIME>
<AUTHOR>  </AUTHOR>
<HEADLINE>
Başbakan Erdoğan, Vanlılar Gecesi'nde... 
</HEADLINE>
<TEXT>

     Başbakan Recep Tayyip Erdoğan, bölgesel dengesizlikleri ortadan kaldırmak istediklerini belirterek, işadamlarına Van’a yatırım yapma çağrısında bulundu. 
     Erdoğan, Van Kültür ve Dayanışma Vakfı’nca Hyatt Regency Oteli’nde düzenlenen "Vanlılar Gecesi"nde yaptığı konuşmada, hükümetin 3 kırmızı çizgisi bulunduğunu, bunların etnik, bölgesel ve dinsel milliyetçilik olduğunu söyledi. 
     Türkiye’nin tek etnik unsurdan oluşmadığını 30’u aşkın etnik unsur bulunduğunu ifade eden Erdoğan, "Fakat etnik unsurlara dayalı bir milliyetçiliği kabul etmiyoruz. Bizim Türkiye Cumhuriyeti vatandaşlığımız var. İnsanları birbirine bağlayan üst kimlik budur" dedi. 
     Erdoğan, ikinci kırmızı çizgilerinin "dinsel milliyetçilik" olduğunu belirterek, Türkiye’nin nüfusunun yüzde 99’unun Müslüman olduğunu, ancak Müslüman olmayanın ve mezhep farklılıklarının da bulunduğunu söyledi. 
     Başbakan Erdoğan, "Biz bütün bunlarda da laik bir yaklaşımı, yani yönetimin, devletin eşit mesafede olma anlayışını egemen kılmak istiyoruz" dedi. 
     "Bölgesel milliyetçiliğin" de kendileri için bir kırmızı çizgi olduğunu kaydeden Erdoğan, Türkiye’de kendi iktidarlarına kadar yatırımların hep batıya yapıldığını belirtti. Erdoğan, şöyle konuştu 
     "Doğuyu, Güneydoğu Anadolu’yu, Doğu Karadeniz’i, İç Anadolu’yu gezdiğiniz zaman, ’devlet buralara hiç uğramadı mı ’ dersiniz. 
     ’Buralara kredi, para verilmedi mi ’ dersiniz. Oysa batıdan daha fazla kredi, para verildi. Ancak krediyi alan parayı yedi bitirdi. 
     Göstermelik bir temel attı ya da yatırımını başka bir yere yaptı. O kredilerle beslenen zenginler var. Ben bunlara devlet zengini diyorum. 
     Birileri bizden rahatsız oluyorsa altında bu yatıyor. Neden ilk defa devlet bankaları bizim dönemimizde kar etmeye başladı İşte bunun için." Devlet bankalarıyla özel bankaların toplam 4 milyar dolar kar ettiğini anlatan Erdoğan, "Hortumları kestik de onun için" dedi. 
     
     HÜKÜMET’İN HEDEFLERİ 
     Başbakan Erdoğan, 15 bin kilometre duble yol gerçekleştirme sözü verdiklerini de hatırlatarak, bunu bölgelerarası dengesizliği ortadan kaldırmak için yapmak istediklerini ifade etti. 
     Yolun, suyun olmadığı yerde medeniyetin konuşulamayacağını kaydeden Erdoğan, Hükümet’in 4 ana hedefi bulunduğunu, bunların eğitim, sağlık, adalet ve emniyet olduğunu söyledi. 
     Erdoğan, yol ve toplu konuta da önem verdiklerini dile getirerek, Türkiye’de modern bir şehircilik anlayışının yakalanması için toplu konut atılımına yöneldiklerini belirtti. 
     Şehirlerin gecekonduların istilası altında olduğunu ifade eden Erdoğan, kendi belediye başkanlığı döneminde buna müsaade etmediğini, şimdi de buna izin verilmemesini istedi. 
     
     VAN’A YATIRIM ÇAĞRISI 
     Van ve yöresine yapılan yatırımlardan bazı örnekler de veren Başbakan Erdoğan, çıkarılan Teşvik Yasası’na rağmen Van’a tek bir yatırım yapılmadığını belirterek, "Biz bunu lafta kalsın diye mi çıkardık Gelin Van’a yatırım yapalım" dedi. 
     Yatırımlarda bedelsiz arsa kolaylığı, 5 yıl vergi muafiyeti, SSK priminde indirim, enerjide yüzde 50 indirim sağladıklarını da anlatan Erdoğan, Van’a işadamlarının otel yapmasını isteyerek, "Göreceksiniz turistler Van’da arı kovanı gibi kaynayacak" diye konuştu. 
     Hükümetleri döneminde Van’a önemli yatırımlar yaptıklarını kaydeden Erdoğan, "Arzumuz bölgesel dengesizliklerin ortadan kaldırılmasıdır. Bunları başardığımız zaman bölge halkının da huzursuzluklarını gidermiş olacağız" ifadesini kullandı. 
     
</TEXT>
</DOC>
