<DOC>
<DOCNO> 318433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/yasam/yas02.html </URL>
<DATE> 2005/02/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Çuvallı' ölüm .. 
</HEADLINE>
<TEXT>


3 kişinin katil zanlısı Hacı Aycan, Fransa'ya kaçtı ama yakalandı. 3 Türk polisinin teslim aldığı Aycan, kafasına çuval geçirildikten sonra komaya girdi ve öldü 

MİNE G. KIRIKKANAT Paris 

Cinayetten aranırken kaçtığı Fransa'da yakalanan Hacı Aycan'ın 41 , Türkiye'den gelen polislerce bindirildiği uçakta komaya girip ardından da ölmesi, soruşturma konusu oldu. Le Figaro gazetesine göre, 2004 sonunda, kaçtığı Fransa'da yakalanan 3 kişinin katil zanlısı Aycan, Türkiye'den gelen 3 polise teslim edilmek üzere Paris Orly Havalimanı'na götürüldü. 
Türk yetkililere, kaçağın sağlıklı olduğuna dair belge imzalatan Fransız polisler, gruba uçağa kadar eşlik etti. Ancak direnen Aycan'ı, ilk 2 denemede pilotlar uçağa almadı. Türk polisleri, yine direnen Aycan'ın el ve ayaklarını bantlayıp kafasına çuval geçirdi. Aycan, kısa süre sonra komaya girdi. 

Ölüm sebebi zatürree 
Havalimanı yakınlarındaki Clamart Hastanesi'ne kaldırılan Aycan, 31 Aralık'ta öldü. Hastane raporunda, Aycan'ın vücudunda darp izlerine rastlanmadığı, ölümün 'çift taraflı zatürree'den ileri geldiği belirtildi, ancak havasız kalıp kalmadığı kesinlik kazanmadı. 
Türkiye'nin Paris Büyükelçiliği, Aycan'ın kafasına bağırdığı için çuval geçirildiğini, ancak ağzının bantlanmadığını ve bir kalp krizi geçirdiği için komaya girdiğini bildirdi. Le Figaro, Türk polislerinin, ölümden Fransız yetkilileri sorumlu tuttuğunu ileri sürdü. 


</TEXT>
</DOC>
