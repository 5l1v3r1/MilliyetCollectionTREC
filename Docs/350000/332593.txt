<DOC>
<DOCNO> 332593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy18.html </URL>
<DATE> 2005/04/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ersümer ve Çakan yargılanıyor... 
</HEADLINE>
<TEXT>

     Eski Enerji ve Tabii Kaynaklar bakanları Cumhur Ersümer ile Zeki Çakan'ın Yüce Divan'da yargılanmalarına devam edildi. 
     Davanın bugünkü duruşmasına Ersümer, Çakan ve avukatları katıldı. 
     Yüce Divan Başkanı Mustafa Bumin, Enerji ve Tabii Kaynaklar Bakanlığı adına Hazine vekillerinin davaya müdahil olarak katılma istemleri bulunduğunu belirtti. Bu isteme iddia makamında bulunan Yargıtay Cumhuriyet Başsavcı Vekili Adurrahman Yalçınkaya da olumlu görüş bildirince, Yüce Divan, Enerji ve Tabii Kaynaklar Bakanlığı'nın müdahilliğine karar verdi. 
     Daha sonra söz alan sanık Çakan'ın Avukatı Birgül Feyzioğlu, bugüne kadarki tanık anlatımlarını ve dosyaya gelen belgeleri değerlendirdi. Mavi Akım Projesi'ni sanık Çakan'ın fesh etmesinin hukuken ve fiilen mümkün olmadığını, bu projenin altı hükümet döneminde de sürdürülmesinin konunun bir devlet politikası olduğunu gösterdiğini savundu. 
     BOTAŞ'tan gelen yazıda ''al ya da öde'' şeklinde herhangi bir ödemenin yapılmadığının bildirildiğini kaydeden Avukat Feyzioğlu, müvekkili Çakan hakkında derhal beraat kararı verilmesini talep etti. 
     Sanık Ersümer'in avukatı Bülent Acar da tanık olarak dinlenecek olan Şükrü Elekdağ ile müvekkili arasında tazminat davası bulunduğunu, bu nedenle tanık olarak dinlenemeyeceğini öne sürdü. Sanık avukatlarının istemlerine ilişkin görüşünü bildiren Başsavcı Vekili Abdurrahman Yalçınkaya, yargılamanın devam ettiğini, delilerin henüz toplanmadığını belirtti. Çakan'ın avukatının beraat kararı verilmesi yönündeki talebinin reddini isteyen Yalçınkaya, Elekdağ'ın tanık olarak dinlenmesinde herhangi bir engel olmadığını kaydetti. 
     Davaya müdahil olarak katılan Hazine avukatları ise dosyayı incelemedikleri için süre talebinde bulundular. 
     Verilen aradan sonra Yüce Divan Başkanı Bumin, ara kararları açıklarken müdahil vekillerinin süre talebinin kabul edildiğini, ayrıca Çakan'ın avukatının talebi hakkında ise müdahil vekillerinin görüşlerini belirtmesinden sonra karar verileceğini söyledi. Bumin, ayrıca Şükrü Elekdağ'ın tanıklık yapabileceği yönünde karar verdiklerini belirtti. 
     
     TANIK ELEKDAĞ 
     Daha sonra CHP İstanbul Milletvekili Elekdağ, tanık olarak dinlenildi. Elekdağ, Trans Hazar Projesi'nin engellenmek için Rusya'nın devreye girdiğini savundu. Türkmen Gazı Projesi'nin Türkiye açısından stratejik ve ekonomik bir öneme sahip olduğunu iddia eden Elekdağ, bu projenin devre dışı bırakılarak mavi akım projesinin uygulanmasının ekonomik, siyasi ve stratejik açıdan Türkiye'ye zarar verdiğini ileri sürdü. 
     ''Türkiye'nin enerji güvenliği açısından Rusya'nın insafına bırakıldığını ifade eden Elekdağ, ''Rusya şimdiye kadar bunu istismar etmemiştir. Rusya Mavi Akımı harekete geçirerek Türkiye'nin enerji koridoru olmasını engelledi. Büyük bir fırsatı elinden aldı'' diye konuştu. Elekdağ, açıklamalarda bulunurken, Yüce Divan Başkanı Bumin, ''Tanık olarak dinleniyorsunuz bilirkişi değilsiniz iddialarla ilgili bilginiz varsa açıklamalarda bulunun, yorum yapmayın'' uyarısında bulundu. 
     Elekdağ, bazı kuruluşların raporlarından pasajlar okumaya başlayınca sanık Ersümer'in avukatı Bülent Acar da tepki gösterdi. Bunun üzerine Bumin, Elekdağ'a yeniden uyarıda bulunarak, ''Siz eleştiri ve değerlendirme yapmayın bildiklerinizi anlatın. Mahkemeyi ben yönetirim, tanığın ifadelerini de heyet değerlendirir, siz de tanığa müdahale etmeyin'' dedi. 
     Elekdağ, Mavi Akım Projesi'nde usulsüzlük ve yolsuzluk yapıldığını, kamu yararı gözetilmediğini, yatırım mallarının, fiyatlarının abartıldığını şirketler yararına kararlar alındığını öne sürdü. 
     Elekdağ, Rusya'dan alınan gazın Türkiye'ye getirilmesinde aracı firma olan Turusgaz şirketinin yüzde 4.4'lük hissesinin hamiline yazılı olduğunu anımsatarak, bu hisselerin kimlere ait olduğunun açıklanması gerektiğini söyledi. Daha sonra söz alan sanık Ersümer'in avukatı Acar, tanık Elekdağ'a bazı sorular yöneltti. Bu soruların büyük kısmını Yüce Divan Başkanı Bumin, tanığa yöneltmedi. 
     Tanık Elekdağ, konuşmasında bir kaç kez Yüce Divan Başkanı Bumin'e ''Sayın genel başkan'' diye hitap etti. 
     Acar, tanık Elekdağ'ın anlatımlarını kabul etmediklerini belirterek, ''Burası mahkeme siyasi bir alan değildir'' dedi. Sanık Cumhur Ersümer de tanığın yıl, olay ve kişileri karıştırdığını öne sürdü. Bakü Ceyhan Projesi'nin büyük bir proje olduğunu, bunu hükümet olarak da desteklediklerini ifade eden Ersümer, Türkmen gazının Türkiye'ye getirilememesinin Türkmenistan'dan kaynaklandığını, Türkiye'nin bu konudaki yükümlülüklerini yerine getirdiğini ileri sürdü. 
     Ersümer, davayla ilgili olmamasına karşın Turusgaz'ın yüzde 4.4'lük hamiline yazılı hisselerinin kimlere ait olduğunun araştırılarak açıklanması gerektiğini söyledi. Ersümer, ''bu araştırılıp açıklansın ki herkes töhmet altından kurutulsun'' dedi. 
     Duruşmaya öğleden sonra tanıkların dinlenilmesiyle devam edilecek. 
     
</TEXT>
</DOC>
