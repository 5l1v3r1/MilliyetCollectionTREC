<DOC>
<DOCNO> 300547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko19.html </URL>
<DATE> 2004/12/24/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Otomotivciler de vergi indirimi istiyor... "Günah keçisi olmaktan bıktık" 
</HEADLINE>
<TEXT>

     Çukurova Yetkili Otomobil Satıcılar Derneği YODER Başkanı Süleyman Onatça, vergileri indiren Maliye Bakanlığı'nın ''otomotivcileri de görmesini'' beklediklerini belirterek, ''gelecek yıl için beklenen yüzde 10-15'lik daralmayı bertaraf etmek için, otomobil satışlarındaki ÖTV ve KDV'nin de düşürülmesini bekliyoruz'' dedi. 
     Onatça, krizden ilk etkilenen, buna karşın krizden en son çıkan sektörün de yine otomotiv olduğunu, bu yılın ilk aylarında yaşanan bahar havasının aynı güzellikte devam etmediğini, yıl sonunu, beklentilerinin altında satışla kapatmaya hazırlandıklarını bildirdi. 
     Satışlardaki en büyük sıkıntılarının yüksek Özel Tüketim Vergisi ÖTV olduğunu, şu anda yüzde 37'lerden başlayan bu oranın yanı sıra gelecek yıl yeni bir sürprizin kaygısını yaşadıklarını vurgularken, şunları söyledi 
     ''İstikrarsız ve bir günde bile değişebilen kararlar nedeniyle otomotiv sektörü önünü göremiyor. Cari açıkta günah keçisi gibi görülmekten bıktık. İthal otomobil satışlarını durdurmak amacıyla ÖTV'yi yüksek tutmak AB kapısındaki Türkiye'ye yakışmıyor. Eğer, sorun ithal otomobillerse, o zaman yerli otomobillerde ÖTV ve KDV indirimine gidilsin.'' 
     
     DOLAYLI VERGİLER 
     Onatça, KDV ve ÖTV gibi dolaylı vergilerin genel vergi gelirlerindeki payının Türkiye'de yüzde 71 gibi büyük bir rakama ulaştığını belirterek, ''oysa bu oran 1980'de yüzde 37, 2002'de yüzde 66 civarındaydı'' dedi. 
     Dolaylı vergilerin genel vergi gelirleri içindeki payının Belçika ve Almanya'da yüzde 30, Fransa'da yüzde 35, İngiltere'de yüzde 39, Hollanda'da yüzde 33, İspanya'da yüzde 14, Portekiz'de yüzde 42 olduğuna işaret eden Onatça, ''Türkiye gibi yüzde 71 dolaylı vergi alınan bir başka ülke yok'' dedi. 
     Onatça, dolaylı vergilerin, gelir durumuna bakılmaksızın herkesten aynı oranda alındığına dikkati çekerek, bunun Anayasa'nın 73. maddesindeki ''vergi herkesin mali gücüne göre alınır'' hükmüne de aykırı olduğunu savundu. 
     
     OTOMOBİLDEN ALINAN VERGİLER 
     Onatça, otomobillerin satışı nedeniyle alınan vergiler yönünden de Türkiye'nin ayrı bir rekora sahip olduğuna dikkati çekerek, yabancı ülkelerin çoğunda otomobil satışlarında yalnızca KDV alınırken, Türkiye'de yüzde 18 oranındaki KDV'nin yanı sıra bir de aracın motor silindir hacmine göre yüzde 37 ile yüzde 85'e varan ÖTV alındığını ifade etti. 
     Avrupa'da ve ABD'de otomobillerden ya hiç vergi alınmadığını ya da Türkiye'deki verginin çok altında kaldığını vurgularken, konuşmasını şöyle sürdürdü 
     ''2004 yılında Türkiye'de 5 bin 500 euro'ya kadar ulaşan motorlu taşıtlar vergisi Almanya'da 81-272 Euro, Yunanistan'da 13-420 Euro, Portekiz'de ise 16-198 Euro arasında değişiyor, arada fark değil uçurum var.'' Onatça, ''2005 yılı motorlu taşıtlar vergisi belirlenirken, AB ve Dünya gerçeğine bakıp, öncekiler gibi kantarın topuzu fazla kaçırılmamalı'' dedi. 
     
</TEXT>
</DOC>
