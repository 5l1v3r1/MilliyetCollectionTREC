<DOC>
<DOCNO> 325670 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sontur43.html </URL>
<DATE> 2005/03/21/ </DATE>
<TIME> 19.15 </TIME>
<AUTHOR>  </AUTHOR>
<HEADLINE>
Kurtarma operasyonunda merdiven bulunamadı 
</HEADLINE>
<TEXT>

     İzmir'de, bir inşaatın ara katına düşen işçinin indirilmesi için olay yerine çağrılan Arama Kurtarma Sağlık AKS 110 ve itfaiye ekiplerinin aracında merdiven bulunmaması kurtarma çalışmalarının uzamasına neden oldu. 
     Çaymahalle semtinde yapımı süren Karşıyaka Belediyesi Kültür Merkezi İnşaatı'nda çalışan Uğur Karaçocuk 39 , çatı izolasyonunu yaptığı sırada dengesini yitirerek, 4 metre yükseklikten 3. katın beton zeminine düştü. 
     Olay yerine gelen AKS ekibi, merdivenleri henüz tamamlanmayan inşaata tahta merdivenlerden çıktı. Karaçocuk'a burada yapılan ilk kontrolde, boynunun zedelendiği ve vücudunda kırıklar olduğunu tespit edildi. 
     Karaçocuk'u inşaattan indirmek isteyen AKS 110 ekibi, harekete geçtiği sırada araçta merdiven bulunmadığını fark etti. Bunun üzerine olay yerine bir İzmir Büyükşehir Belediyesi'ne ait itfaiye aracı çağrıldı, ancak itfaiye aracında da merdiven düzeneği olmadığı anlaşıldı. 
     Karaçocuk, merdiven düzeneği olan bir itfaiye aracının gelmesiyle kurtarıldı. 
     Yaklaşık 1 saatlik uğraşın ardından indirilen Karaçocuk, ambulansla Bozyaka Devlet Hastanesi'ne kaldırıldı. 
     
</TEXT>
</DOC>
