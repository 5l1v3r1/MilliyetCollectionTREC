<DOC>
<DOCNO> 303993 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun49.html </URL>
<DATE> 2005/01/06/ </DATE>
<TIME> 20.09 </TIME>
<AUTHOR>  </AUTHOR>
<HEADLINE>
Tsunami kurbanlarının testleri Çin'de yapılacak 
</HEADLINE>
<TEXT>

     Tayland, Güney Asya'daki tsunami felaketinde ölen kimliği belirsiz kişilerin kimliğinin tespit edilmesi için DNA örneklerini Çin'e gönderecek. 
     Sağlık Bakanlığı'ndan üst düzey bir yetkili, binlerce kişinin öldüğü felaketten sonra 20 kadar ülkeden adli tıp ekiplerinin, cesetlerin kimliğinin tespiti için morglarda çalıştığını, ancak çalışmaların yavaş ilerlediğini söyledi. 
     Yetkili, parçalanmış ve bozulmuş cesetlerin çalışmaları güçleştirdiğini, şimdiye kadar kaç cesedin kimliğinin belirlendiğinin de açık olmadığını kaydetti. 
     Tayland'da 26 Aralık'ta meydana gelen depremin tetiklediği dev dalgalar, 5 bin 291 kişinin ölümüne neden olmuştu. Tsunamiden sonra 3 bin 716 kişinin de kayıp olduğu açıklanmıştı. 
     Tayland'da ölenlerden bazılarının turist olması nedeniyle ilgili ülkelerin hükümetleri, Tayland'da ölenlerin kimliğinin belirlenmesinin uluslararası standartlara uygun olmadığı gerekçesiyle, vatandaşlarının kimliğinin belirlenmesi sürecine kuşkuyla yaklaşıyorlar. 
     Çin, yabancı ülkelerin DNA testlerinin güvenilirliği konusundaki kaygılarını gidermek üzere Tayland'a yardım etmeyi kararlaştırmıştı. 
     DNA örneklerinin, en kısa sürede Çin'in başkenti Pekin'e gönderileceği, sonuçların da 1 ay içinde alınmasının beklendiği bildirildi. 
     
</TEXT>
</DOC>
