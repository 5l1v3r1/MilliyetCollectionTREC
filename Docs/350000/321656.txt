<DOC>
<DOCNO> 321656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/ekonomi/eko01.html </URL>
<DATE> 2005/03/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Sanayi yüzde 9.8 büyüdü 
</HEADLINE>
<TEXT>


Sanayi üretim artışı son çeyrekte hız kesti ve yüzde 4.4 oldu. Yıl genelinde yüzde 9.8 artan üretimin büyümeye en az üç puan katkı yapması bekleniyor 

EKONOMİ SERVİSİ 

Sanayi üretimi, 2004'ün sonuna yaklaştıkça düşen performansına karşın, yıl genelini yüzde 9.8 büyümeyle kapattı. 
Devlet İstatistik Enstitüsü DİE 2004'ün son çeyreğine ilişkin üretim verilerini açıkladı. İlk üç çeyreğe ilişkin verileri de revize eden DİE, son çeyrek üretim artışını yüzde 4.4 olarak açıkladı. 
DİE, daha önce yüzde 10.3 açıkladığı ilk çeyrek üretim artış oranını yüzde 10.6, yüzde 15.8 olan ikinci çeyrek artışını yüzde 16.2, yüzde 7.6 olan üçüncü çeyrek artışını ise yüzde 8.5 olarak revize etti. 
2004'te iniş çıkışlı bir seyir izleyen kamu üretiminde artış yüzde 1.6'da kalırken özel sektörde üretim artışı yüzde 12.1 oldu. 

Büyüme beklentisi 
Son çeyrekteki yüzde 4.4'lük artış, büyümenin de yüzde 5'in altında geleceği tahminlerini kuvvetlendirdi. Yıllık yüzde 9.8'lik üretim artışının ise büyümeye en az 3 puanlık bir katkı yapması bekleniyor. Uzmanlar, yıllık büyümeyi yüzde 8'in üzerinde beklerken, tahminlerde Başbakan Tayyip Erdoğan'ın AKP grup toplantısında yüzde 8.5 civarında büyüme çıkacağına ilişkin açıklamasının da etkili olduğuna dikkat çekiyor. 




</TEXT>
</DOC>
