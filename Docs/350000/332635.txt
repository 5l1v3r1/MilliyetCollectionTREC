<DOC>
<DOCNO> 332635 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonspo19.html </URL>
<DATE> 2005/04/12/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Trabzonspor'un halka arz sürecinde Karadeniz'den talep az geldi... 
</HEADLINE>
<TEXT>

     Trabzonspor Kulübü Başkanı Atay Aktuğ, Trabzonspor Sportif A.Ş'nin halka arz sürecinde Türkiye'nin her yerinden talep topladıklarını söyledi. 
     Aktuğ, Trabzonspor Kulübü Genel Müdürü Burak Gürdal ve Deniz Yatırım A.Ş Genel Müdürü Cafer Bakırhan ile Zorlu Grand Otel'de düzenledikleri basın toplantısında, Trabzonspor Sportif A.Ş'nin halk arzı konusunda bilgiler verdi. 
     İlk olarak Trabzonspor Genel Müdürü Burak Gürdal, 8 Nisan'da sona eren Trabzonspor Sportif A.Ş'nin halk arzında 9 bin 836'sı yurt içinden 9'u yurt dışından olmak üzere 9 bin 845 kişinin talebinin olduğunu, küçük bireysel yatırımcı kategorisinde halka arz edilen miktarın 8 katından fazla bir talebin toplandığını ve böylece bir rekora imza atıldığını belirtti. 
     
     KARADENİZ'DEN TALEP AZ 
     Yüzde 35'lik kısımla en fazla talebin Marmara Bölgesi'nden geldiğini ifade eden Gürdal, Ege Bölgesi'nden yüzde 28, İç Anadolu Bölgesi'nden yüzde 23'lük, Karadeniz Bölgesi'nden ise sadece yüzde 4'lük bir talebin geldiğini, kalan miktarın ise diğer bölgelerden geldiğini kaydetti. 
     Gürdal, Trabzonspor Sportif A.Ş'nin halka arzında en yüksek başvuru sayısının nüfus kaydına göre yüzde 30 ile İstanbul, yüzde 16 ile Trabzon'dan aldıklarını söyledi. 
     
     AKTUĞ'UN AÇIKLAMALARI 
     Aktuğ, Doğu Karadeniz'den ilk kez bir şirketin borsaya açıldığını belirterek, ''Trabzonspor, Trabzon ismiyle eş değerdir. Trabzon dışından da Trabzonsporlular var. Biz Türkiye'nin her yerinden talep topladık. Bizim de istediğimiz yaygın bir talebin olmasıydı'' dedi. 
     Aktuğ, toplam 9 bin 845 kişinin talepte bulunması ve bunun sadece 800'e yakınının Trabzon'da olmasıyla ilgili olarak, ''Biz isterdik ki Trabzon'dan daha fazla talep gelseydi. Ama ne yapalım Bu şehrin ekonomik yapısından kaynaklanabilir. Belki de biz iyi tanıtım yapamamışızdır. Ama isterdik ki Trabzon'dan gelen talep daha fazla olsun'' diye konuştu. 
     Trabzonspor'un, sürekli denetlenecek bir kulüp olacağını belirten Aktuğ, ''Sadece maliye tarafından değil. Borsaya girmemizle birlikte SPK tarafından da denetleneceğiz. Artık yöneticiler, keyfi hareket edemeyecek. Keyfi hareket edenler de seçilmesin. Bunun gelecekte belirlenmesi de genel kurul üyelerinin elindedir. Trabzonspor, kimseye muhtaç olmadan kendi kaynaklarıyla yürüyecek. Bunun ilk adımını attık'' ifadelerini kullandı. 
     Deniz Yatırım Genel Müdürü Cafer Bakırhan ise rekor kırma hedefiyle yola çıktıklarını ve geniş bir kitleye ulaştıklarını belirterek, ''Kulüple birlikte sağlıklı bir yapıyla bunu sağladık. Geniş bir kitleye ulaştık. Hızlı bir şekilde fırtınayı borsaya getirdik'' diye konuştu. 
     
</TEXT>
</DOC>
