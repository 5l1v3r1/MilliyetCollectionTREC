<DOC>
<DOCNO> 328046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/yazar/dundar.html </URL>
<DATE> 2005/03/29/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
Geziye protesto 
</HEADLINE>
<TEXT>

Başbakan'la görüşmek umuduyla Tunus gezisine adını yazdıran 15 müteahhit, Erdoğan'ın başka bir uçakla gittiğini öğrenince bu kararlarından vazgeçti 

TUNUS 

Devlet adamları ikiye ayrılır Gezenler ve evde oturanlar... 
İlkine örnek Demirel, ikinciye Sezer... 
Gezenler de ikiye ayrılır 
İşadamlarıyla gezenler, yalnız gezenler... 
İlkine örnek Özal'dı, ikinciye Ecevit... 
Şimdi işadamlarıyla gezenler de ikiye ayrılıyor 
Onları uçağına alanlar ve ayrı uçakla gönderenler... 
İlkine örnek Çiller'di, ikinciye Erdoğan... 

'Küstüm, gelmiyorum' 
Başbakan Erdoğan'ın dün başlayan Tunus gezisinin ilk gününe işadamlarının tepkisi damgasını vurdu. 
Geziye 17 müteahhit kayıt yaptırmıştı. Başbakan'ın uçağına alınmayacaklarını öğrenince 15'i vazgeçti. 
Müteahhitler Birliği Başkanı Erdal Eren de bu yakınmayı Başbakan'a iletmek üzere katıldı geziye... 
Protestoculardan biri, "Ben uçakta Başbakan'a sorunlarımı anlatırım diye geliyordum. Yoksa Tunus'ta ne işim var" dedi. 
Başbakan'sız uçağa gönülsüz binen çoğu işadamı da bu ayrılıktan yakındı. 
Bu şik yet, hem işadamlarının geziden asıl beklentisini hem de Başbakan'ın neden ayrı uçağa taşındığını açıklıyor. 
Yurtdışı geziler, işadamları için Başbakan'la birinci elden temas kurma, bürokraside kıramadıkları zincirleri kırma fırsatı... 

Katılım azaldı 
Özal'la başlayan işadamlarıyla dünyaya açılma kampanyasını Erdoğan, Özal kadar hevesle sürdürüyor. Bugüne dek yurtdışı gezilerinde işadamları ve gazetecilerle aynı uçağa biniyor, basınla sohbet ediyor, danışmanlarıyla yerleştiği ön bölmede de görüşmek isteyen işadamlarını kabul ediyordu. 
Yurtdışı yatırımlarında zorluklarla karşılaşan işadamları, sembolik bir ücret karşılığı geziye katılarak Başbakan'la randevulaşmış oluyordu. Ancak son iki gezide bu değişti. Başbakan, -belki de dert dinlemekten yorulduğu için- özel uçağa taşındı. Bu yüzden de ilk gezilerde 300'ü bulan katılımcı işadamı sayısı bu gezide 100'e düştü. Tepkili işadamlarına bir danışman, "Bush, Blair işadamlarıyla seyahat ediyor mu " diye sordu karşı soru şu oldu 
"Onların bürokrasisi bizimki kadar zorluk çıkarıyor mu " 

Başbakan ve kaplanlar Her devir kendi zenginini yaratır. 
Bunun bilançosu iktisat tarihinde yazılıdır. Güncel gösterge ise dış geziler... 
Başbakan gezileri, her iktidarın sermayedar tercihini gösteren bir barometreye dönüştü. 
Uçağı dolduran lacivert, siyah takım elbiseli işadamları ordusu, hükümetin dayandığı toplumsal ve iktisadi tabanı yansıtıyor. 
Kıyafetlerden isimlere, davranışlardan mönüye kadar aksediyor bu... 
Zamanında Özal'ın, Demirel'in, Çiller'in "yol arkadaşları", iş leminin en varlıklı ve elit kesiminin temsilcileriydi. Uçakta marka yarıştırılır, viski tokuşturulur, çapkınlık öyküleri anlatılırdı. 
Dünkü Tunus uçuşunda ise viskiden çok işadamları eliyle hurma, kuru üzüm, cezerye servis edildi, Siirtliler Dayanışma Vakfı'nın fıstıkları yendi ve "Hoca"nın Afrika'daki okullarının başarı öyküleri anlatıldı, gezilecek renkli yerlerden ziyade... 
Yeni iktidarın yeni iktisadi eliti, katılımcı işadamları listesinde kayıtlıydı. Koç, Sabancı, Eczacıbaşı gibi büyük topluluklar Amerika gibi iddialı gezilerde bayrak gösteriyor, diğerlerine çoğu zaman temsilci bile göndermiyordu. TÜSİAD gitmiş, MÜSİAD gelmiş Anadolu kaplanları, İstanbul burjuvalarının "First Class" koltuklarına yerleşmişti. 



</TEXT>
</DOC>
