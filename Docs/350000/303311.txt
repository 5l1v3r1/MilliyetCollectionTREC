<DOC>
<DOCNO> 303311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun23.html </URL>
<DATE> 2005/01/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Tsunami felaketinin faturası meteoroloji genel müdürüne çıkartıldı 
</HEADLINE>
<TEXT>

     Tsunami felaketinden etkilenen Tayland'da, meteoroloji genel müdürünün, binlerce kişinin hayatını kurtarabilecek tsunami uyarısını yapmadığı için görevden alındığı bildirildi. 
     Hükümet sözcüsü Jakrapob Penkair, gazetecilere, kabinenin meteoroloji genel müdürü Suparerk Tansriratanawong'un görevden alınmasına karar verdiğini söyledi. 
     Tayland Başbakanı Thaksin Shinawatra'nın, geçen cumartesi haftalık radyo konuşmasında ''hükümetin, neden tsunami uyarısı yapılmadığının araştırılması için bir panel oluşturacağını'' açıklamasından sonra meteoroloji genel müdürünün görevden alındığına dikkat çekildi. 
     Suparerk, tsunami felaketinden bir gün sonra gazetecilere, Tayland'da 300 yıldan bu yana tsunami olmadığını söyleyerek, tsunami oluşması için neden görmediklerini savunmuştu. 
     Bir yerel gazete, meteoroloji bölümünden bir yetkiliye dayanarak yayımladığı haberde de tsunami uyarısının, yanlış çıkması halinde sezon ortasında bölgenin maddi yönden etkilenebileceği endişesiyle yapılmadığını yazmıştı. 

     
</TEXT>
</DOC>
