<DOC>
<DOCNO> 314653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sondun08.html </URL>
<DATE> 2005/02/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Talat Seçim "AB'ye kandık onun için evet dedik" diyenlere cevap olacak 
</HEADLINE>
<TEXT>

     KKTC Başbakanı ve Cumhuriyetçi Türk Partisi CTP Genel Başkanı Mehmet Ali Talat, ''CTP'nin daha büyük bir güçle ve tek başına iktidara geleceğini umduğunu'' söyledi. AA muhabirinin sorularını yanıtlayan Talat, ''izledikleri istikrarlı çözüm politikasının, Kıbrıs Türkünün dünyadaki görünümünü bütünüyle değiştirdiğini ve CTP'nin bu politikanın garantörü olduğunu'' ifade ederek, ''CTP'nin tek başına veya bugünkünden çok daha güçlü bir şekilde iktidara gelmesinin gerekli olduğunu'' kaydetti. 
     ''Kıbrıs Türkü arasında CTP'nin gördüğü kabulün her geçen gün arttığını, çünkü CTP'nin her konudaki öngörülerinin gerçekleştiğini'' anlatan Talat, ''CTP olarak halka hep gerçekleri anlattıklarını, gerçekler doğrulandıkça da desteklerinin arttığını'' söyledi. 
     
     ''KANDIRILDIK DİYENLERE ÇOK GÜZEL CEVAP OLACAK'' 
     Talat, 20 Şubat seçiminin, ''Kıbrıslı Türkler artık tutum mu değiştirdi, yani çözüm yanlısı, barış yanlısı, dünyayla bütünleşme yanlısı bir politikaya mı erişti'' sorusuna cevap vereceğini kaydederek şöyle devam etti 
     ''Çünkü, 'Dünya bizi kandırdı, dünyaya kandık AB'ye kandık, onun için evet dedik' diyenlere çok güzel bir cevap olacak. Böyle olmadığı da kanıtlanınca, dünyanın Kıbrıs Türküne bakışı tam anlamıyla, köklü olarak değişecek. Bu yeni değişikliğe uygun bir uluslararası ortam ortaya çıkacak. Bu da Kıbrıs Türkünün mutlaka lehine olacak, Türkiye'nin çok büyük lehine olacak. Türkiye'nin AB sürecinde önünü iyice açacak, Türkiye'nin ilerlemesine çok büyük katkıda bulunacak. O yüzden bu seçimlerde CTP-Birleşik Güçler'in büyük bir başarıyla çıkması şarttır.'' 
     
     ASKER VE TÜRKİYELİLER KONUSU 
     Talat, Rum partilerin, Annan planındaki değişiklik taleplerinde, ''Türk askerinin ve Türkiye'den gelenlerin adadan gönderilmesini'' istemelerine ilişkin bir soru üzerine, her iki konunun da çözümün bir parçası olduğunu ve masaya oturulduğunda görüşüleceğini kaydetti. 
     ''Annan planına 'hayır' diyerek Türk askerinin sayısının sembolik olarak 650'ye düşürülmesine engel çıkaran Rum yönetiminin bu konuda öneri yapmasının son derece mantıksız ve sağlıksız olduğunu'' vurgulayan Talat şunları söyledi 
     ''O yüzden bu konuyu tartışmak bile istemiyorum. Bu çözümün bir parçasıdır. Çözüm için masaya oturduğumuzda konuşuruz. Bu bugünün sorunu değildir. Hem çözüme 'hayır' diyeceksiniz, ki bu çözümde asker azaltması ve sonuçta sembolik bir rakama düşürülmesi var, hem de 'hayır' diyerek çözümün öngördüklerini elde edeceksiniz, böyle bir anomali olamaz. 
     Türkiye kökenli yurttaşlar konusunda Annan planının öngörüsü halen oradadır. Onu da masaya oturduğumuzda elbette ki konuşacağız. Ancak bu konuyu insan hakları bağlamında, uluslararası hukukla insan haklarını bağdaştırarak ve insan haklarını hem Kıbrıs'ta yaşayan Türkiye kökenliler, hem de Kıbrıs Türk ve Rum halkı bakımından tümüyle birlikte değerlendirmek gerekir. Bu da müzakerenin, çözümün bir parçasıdır.'' 
     
     AMERİKALI İŞADAMLARININ KKTC ZİYARETİ 
     Talat, Amerikalı işadamlarının KKTC'ye yapacağı ziyaretle ilgili bir soru üzerine, bu ziyaretin Kıbrıslı Türklerin izolasyonunun kaldırılmasına yardımcı olacağını söyledi. 
     ''Kıbrıslı Türklerin çözüm ve Kıbrıs'ın yeniden bütünleşmesini istediğini, ama bunun tek taraflı iradeyle olabilecek bir şey olmadığını ve böyle bir hedefin gerçekleşmesini Rum tarafının engellediğini'' belirten Talat, ''Kıbrıslı Türklerin özellikle ekonomik izolasyonunun ortadan kaldırılması gerektiğini'' vurguladı. 
     İzolasyonların kaldırılmasının, Rum tarafının çözüm için harekete geçmesini sağlayacağını ve izolasyonların kalkmasının çözümü tetikleyeceğini kaydeden Talat şöyle konuştu 
     ''Rum tarafı için en ciddi çözüm teşviki Kıbrıslı Türklerin izolasyonunun kalkmasıyla gerçekleşir. O yüzden buna son derece önem göstermek gerekiyor. Biz, Kıbrıs Türkünün mutlaka çözüm hedefiyle hareket ederken, aynı zamanda izolasyonların kaldırılmasının Rum tarafını harekete geçirebilme bakımından son derece stratejik öneme haiz olduğunu biliyoruz. Bu nedenle de izolasyonların kaldırılmasını, hem Kıbrıslı Türklerin daha rahat bir yaşama, dünyayla daha bütünleşmiş bir yaşama kavuşması için istiyoruz, hem de çözümü tetiklemek için istiyoruz. Amerikalıların ziyareti buna yardımcı olacaktır. Bu bakımdan Kıbrıslı Türklerin Amerika'yla ekonomik ilişkilerini geliştirmek son derece yararlı olacaktır inancındayım.'' Talat, Kıbrıslı Rum siyasi liderleriyle seçimlerden önce görüşme imkanı olmayacağını, ancak seçimlerden sonra temas edeceğini sözlerine ekledi. 
     
</TEXT>
</DOC>
