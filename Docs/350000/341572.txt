<DOC>
<DOCNO> 341572 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sonspo01.html </URL>
<DATE> 2005/05/11/ </DATE>
<TIME> 00.30 </TIME>
<AUTHOR>  </AUTHOR>
<HEADLINE>
Fenerbahçe finale hazır, Rüştü'ye unlu-yumurtalı doğum günü... 
</HEADLINE>
<TEXT>

     Fenerbahçe, Türkiye Kupası finalinde yarın Galatasaray ile yapacağı maçın hazırlıklarını tamamladı. 
     Sarı-lacivertliler, Samandıra Tesisleri’nde, teknik direktör Christoph Daum yönetiminde son çalışmasını yaptı. Akşam 1 saat 40 dakika süren antrenmana, sakat olan Servet dışında tüm oyuncular katıldı. Koşu ve 5’e 2 pas çalışması yapan futbolcular, dar ve geniş alanda taktik ağırlıklı maçlarla antrenmanı tamamladı. 
     
     RÜŞTÜ’NÜN DOĞUM GÜNÜ 

     Fenerbahçe’nin milli kalecisi Rüştü Reçber, 32 yaşına girdi. 
     Rüştü, teknik direktör Daum’un, antrenmanın sona erdiğini bildiren düdüğünün ardından, arkadaşlarının Brezilya usulü kutlamalarından kurtulmak için tesislere doğru koşmaya başladı. Ancak tecrübeli kaleci, arkadaşları tarafından yakalanarak un ve yumurta yağmuruna tutuldu. bu arada, bugün doğum günü olan Daum’un yardımcısı Murat Kuş da futbolcular tarafından un ve yumurtaya bulandı. 
     Bu arada, kulüp başkanı Aziz Yıldırım ve yönetim kurulu üyeleri de saha içindeki yumurta savaşını uzaktan izledi. 
     
</TEXT>
</DOC>
