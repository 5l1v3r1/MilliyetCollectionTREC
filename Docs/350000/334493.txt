<DOC>
<DOCNO> 334493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sonsiy19.html </URL>
<DATE> 2005/04/18/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Çiçek Öcalan konusunda ülkenin yararına olan neyse onu yapacağız 
</HEADLINE>
<TEXT>

     Hükümet Sözcüsü ve Adalet Bakanı Cemil Çiçek, Avrupa İnsan Hakları Mahkemesi'nce AİHM terör örgütü elebaşı Abdullah Öcalan konusunda bir kararının söz konusu olmadığını belirterek, ''Şüphesiz, önümüzdeki günlerde bir karar verilecektir. Karar çıktıktan sonra, etraflıca incelenecektir. İncelendikten sonra, hangi adımların atılması gerektiğini o zaman hep birlikte göreceğiz. Ülkenin yararına olan neyse, onu hep birlikte ortaya koyacağız'' dedi. 
     Çiçek, Bakanlar Kurulu toplantısının ardından, gazetecilerin sorularını yanıtladı. 
     Çiçek, ''Vakıflarla ilgili yasa tasarısı imzaya açıldı mı Azınlık vakıflarının mal edinmesiyle ilgili sorun nasıl aşılacak '' şeklindeki soru üzerine, tasarının 85 maddelik olduğunu ve kısa sürede yasalaştırmayı düşündüklerini kaydetti. 
     Bu tasarının tarafı olanların geçmişte bilgilendirildiğini ifade eden Çiçek, tasarıyla, Türkiye'de Lozan'a göre azınlıkların, vakıflarla ilgili taleplerinin, büyük ölçüde karşılanacağı kanaatinde olduklarını belirtti. 
     Bakan Çiçek, AK Parti Ağrı Milletvekili Cemal Kaya hakkında, enerji yolsuzluğu kapsamında düzenlenen fezlekenin ayrı olarak mı, yoksa diğerleriyle birlikte mi ele alınacağına ilişkin soru üzerine, bu konuda AK Parti adına Genel Başkan Yardımcısı Hayati Yazıcı'nın açıklama yaptığını anımsattı. 
     Konunun, Adalet Bakanlığı'nı ilgilendiren yönüne cevap vereceğini söyleyen Çiçek, şunları kaydetti 
     ''Eğer kişi ile ilgili bir iddia söz konusu olur da, bu kişi milletvekiliyse, onunla ilgili bir süreç var. Bunlar Adalet Bakanlığı üzerinden yapılır. Cemal Kaya ile ilgili dosya bakanlığımıza gelmiştir. Gelen müzekkerelerde, tezkerelerde olduğu gibi, dosyada eksiklik olup olmadığını inceliyoruz. Ondan sonra, yoksa eksiklik, süratle gönderiyoruz. Bizim ilk yaptığımız tespitlere göre dosyada bazı eksikler var. Ankara Cumhuriyet Başsavcılığı ile arkadaşlarımız temasta bulunmuştur. Bazı belgeler dosyanın içinde yok. Onları temin ettikten sonra, süratle TBMM'ye göndermiş olacağız. Ondan sonrası Meclis'in işidir. Ama, bizim yönümüzden, bu eksiklikleri tamamlayıp, süratle, vakit geçirmeden TBMM'ye göndermektir. Bu konuda daha evvel hangi prosedürü, hangi süratle uyguladıysak, bunda da aynı prosedürü uygularız. Bunda da bir tereddüt olmaması lazım gelir.'' 
     
     AİHM'NİN ÖCALAN HAKKINDA KARAR VERDİĞİ İDDİALARI 
     Bakan Çiçek, bir gazetecinin, AİHM'nin, terör örgütü elebaşı Abdullah Öcalan hakkında karar verdiğine ilişkin bazı duyumlar olduğunu ve bu konuda açıklamalar yapıldığını ifade ederek, konunun hükümetin gündemine gelip gelmediğini sorması üzerine, konunun Adalet Bakanlığı açısından değerlendirilebilmesi için önce hukuki anlamda bir karar olması gerektiğini belirtti. 
     Duyumlara ve şayialara göre işlem tesisinin, hukuken mümkün olmadığını vurgulayan Çiçek, ''Şüphesiz bizim de beklentilerimiz var, duyumlarımız var. Ama, Adalet Bakanlığı ya da hükümet olarak işlem yapabilmemiz için ortada AİHM'nce verilmiş, açıklanmış, kamuoyunun bilgisine sunulmuş bir kararın olması lazım'' diye konuştu. 
     Bakan Çiçek, şöyle devam etti 
     ''Halbuki, bu konuyla ilgili olarak, zaman zaman yazıldı, söylendi, karar verilmiş, hükümetin ricası üzerine geciktirilmiş filan gibi, hukuki olmayan, alışık olmadığımız ifadeler kullanıldı. Bizim şu ana kadar olan bilgimiz, henüz ortada verilmiş bir karar söz konusu değildir. Şüphesiz, önümüzdeki günlerde bir karar verilecektir. Bu kararı biz de Yüksek Daire'ye götürdük, başvuranlar da götürdü. Oradan çıkacak kararı bekliyoruz. O karar çıktıktan sonra, karar etraflıca incelenecektir. İncelendikten sonra, hangi adımların atılması gerektiğini o zaman hep birlikte göreceğiz. Ülkenin yararına olan neyse, onu hep birlikte ortaya koyacağız. 
     Bu neviden konuları soğukkanlı bir şekilde, sağduyuyla değerlendirmek gerekir. Maalesef Türkiye'deki, geçmişte olduğu gibi, bugün de, yarın da marjinal gruplar bu neviden meseleler üzerinden beyanat verenler, demeç verenler, siyaset yapmaya çalışanlar olabilir. Nitekim bununla ilgili de zaman zaman beyanlara rastlıyoruz. Halbuki biz onları biliriz. Onlar da siyasi iktidara Halep'te 40 arşın atlarız diye geldiler, 40 santim atlayamadılar. Onun için ne kadar atladıklarını iyi hesap edip, bu meseleyi ona göre değerlendirmeleri lazım gelir. Bu mesele önemlidir. Türkiye Cumhuriyeti devletinin önündeki bir meseledir. Kimse, devletin meselesini hükümet meselesi gibi algılama zafiyeti içinde olmamalıdır.'' Bakan Çiçek, bir gazetecinin, ''Anayasa Komisyonu Başkanı Burhan Kuzu, 'AİHM'den Öcalan'ın yeniden yargılanma kararı çıksa bile, Türkiye tazminat ödeyebilir ve yargılama yapmaz' şeklinde bir açıklama yaptı. Bunu nasıl değerlendiriyorsunuz '' sorusu üzerine, Kuzu'nun, bu konularda, Anayasa Profesörü olarak, görüş belirtebileceğini söyledi. 
     Çiçek, ''Kararı görmeden, gölü görmeden paçayı sıvamam ben. Evvela gölü görmemiz, derinliğini bilmemiz lazım. Bu neviden kararların, hukuki yönden, siyasi yönden, getirisi götürüsü yönünden bütün boyutlarıyla ele alınmadan, tek bir cümleyle izah edilecek bir konu olmadığını, çok ciddi bir konu olduğunu söylemek isterim'' diye konuştu. 
     
</TEXT>
</DOC>
