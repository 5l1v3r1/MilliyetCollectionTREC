<DOC>
<DOCNO> 314737 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/sontur09.html </URL>
<DATE> 2005/02/12/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
34 yıl önce ölen kadının yaşadığı iddia edilince... 
</HEADLINE>
<TEXT>

     Kütahya'nın Gediz İlçesi'ne bağlı Vakıf Köyü'nde yaşayan Şerif Ahmet Öztürk 63 , 34 yıl önce, tedavi gördüğü hastanede öldüğü ve defnedildiği söylenen eski eşi Sultan Öztürk'ü, ''yaşadığının'' iddia edilmesi üzerine aramaya başladı. 
     Eşinin ölümünden bir yıl sonra yeniden evlenen Öztürk, annesi öldüğünde 5 yaşında olan kızı Mesude Karakurt ile birlikte Gediz Kaymakamlığı ve Kütahya Valiliği'ne, eşinin ''yaşıyorsa bulunması'' ya da mezar yerinin tespit edilmesi istemiyle dilekçe verdi. 
     Valiliğin de gereğinin yapılması için dilekçeyi Kütahya Emniyet Müdürlüğü ve Kütahya Devlet Hastanesi'ne gönderdiği bildirildi. 
     
     34 YIL SONRA GELEN İDDİA 
     Öztürk, AA muhabirine yaptığı açıklamada, tanıdıklarının yaklaşık bir ay önce, Kütahya Devlet Hastanesi'nde 1971 yılında ölen Sultan Öztürk'ü, bu tarihten 2 yıl sonra hastanede çalışırken gördüklerini iddia ettiklerini, kadının, ''yaşadığını kimseye söylememelerini'' istemesi nedeniyle sırrı bugüne kadar sakladıklarını bildirdiklerini söyledi. 
     Bu iddialar üzerine öldükten sonra eşinin cesedini görmediği, mezar yerini bilmediği için kendisinin de şüpheye düştüğüne işaret eden Öztürk, şunları söyledi 
     ''Sultan 23 yaşındaydı ve ikinci bebeğimize hamileyken düşük yapınca acilen Kütahya'daki hastaneye götürmek zorunda kaldım. O, hastanede yatarken, ben para temin etmek için köye döndüm. Ancak, 4 gün sonra hastaneye gittiğimde öldü, defnettik dediler, ben de cahillikten inandım. Ne ölüsünü gördük ne de mezarını öğrendik. Olaydan bir yıl sonra Gediz Cumhuriyet Savcılığı, karımın hastanedeki eşyalarını gönderdi. O günden beri Sultan'ı öldü biliyorduk. Ancak bir ay önce bu iddia ortaya atılınca ben de, kızım da karımın yaşadığına inanmaya başladık. O yüzden Sultan'ın sağ ya da ölü olup olmadığını öğrenmek için yetkililere başvurduk.'' Kızının önce Kütahya Devlet Hastanesi'ne giderek annesiyle ilgili kayıtları görmek istediğini, ancak arşiv görevlilerinin 1980 yılından önce kayıtların bulunduğu bölümü su basması nedeniyle istenen belgelerin ''okunamaz'' hale geldiklerini öne sürdüklerine değinen Öztürk, eşinin sağ olduğuna ve Kütahya'da yaşadığına inandığını ifade etti. 
     
     HASTANE KAYITLARI ÖLDÜĞÜNÜ GÖSTERİYOR 
     Kütahya Devlet Hastanesi yetkilileri ise Emniyet Müdürlüğü'nün bu konuda kendilerinden bilgi istemesi üzerine, kayıtların incelendiğini ve Sultan Öztürk'ün öldüğünün tespit edildiğini kaydettiler. 
     Bu kişinin yakınlarının daha önce hastaneye resmi bir başvurularının bulunmadığını belirten yetkililer, ''Dilekçe gelince, işleme koyduk, araştırıp hastanın kaydını bulduk ve ölü kayıtlarının yapıldığı cenaze defterinde, Sultan Öztürk'ün 13 Nisan 1971 tarihinde öldüğüne ilişkin kayıt olduğunu belirledik. Bu durumu Emniyet Müdürlüğü'ne de yazıyla bildirdik'' dediler. 
     
</TEXT>
</DOC>
