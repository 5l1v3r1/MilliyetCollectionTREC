<DOC>
<DOCNO> 342450 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/ykocaomer.html </URL>
<DATE> 2005/05/14/ </DATE>
<TIME>  </TIME>
<AUTHOR> Yavuz KOCAÖMER  </AUTHOR>
<HEADLINE>
Sporla tanış 
</HEADLINE>
<TEXT>



Gençlik ve Spor Genel Müdürlüğü'nün geçtiğimiz yıl Haziran ayında uygulamaya koyduğu "Sporla Tanış" projesinin ikici aşamasının, yine geçtiğimiz yıl Kasım ayında başlatılacağını Devlet Bakanı ve Başbakan Yardımcısı Mehmet Ali Şahin'in ilgili valiliklere gönderdiği yazıdan öğrendik. Şimdi üzerinden 6 ay geçtikten sonra, bu yazının içeriğindeki proje yürütme kurullarının, proje alt grubunun kurulup kurulmadığını doğrusu merak ediyoruz . 
Hatırlayacağınız gibi "Sporla Tanış" projesi Güney ve Güneydoğu'daki 22 ilimizi kapsıyor ve çocuk yaştaki gençlerimizin sporla tanışıp, hem kötü alışkanlıklara yakalanmamak, hem de ileride belki de ülkemizi temsil edecek sporcuların ortaya çıkmasına yarar sağlayacak idi. İdi diyoruz, çünkü başından beri belirttiğimiz gibi bu projenin başarılı olacağına inanmıyoruz. Nedeni ise Gençlik ve Spor Genel Müdürlüğü'nün bazı daire başkanlıkları genelge yazmayı, genel müdüre veya bakana bunları imzalatıp Gençlik ve Spor İl Müdürlükleri'ne gönderince görevlerinin bittiğini zannetmeleri. 
Bizim uzaktan izlediğimize göre, konular takip edilmiyor, sonra sorduğunuz zaman sadece yapılan toplantıları ve gönderilen genelgeleri önünüze koyuyorlar. Tıpkı dünyadaki "2005 Spor ve Beden Eğitimi Yılı" konusunda yapılan çalışmalar gibi. 
Projenin ilk tanıtımında engelli sporları da vardı. Hatta Kızılay tekerlekli sandalyeler verecekti. Hepsi unutuldu gitti. Acaba söz konusu 22 ilin Gençlik ve Spor İl Müdürleri bugüne kadar ne yaptı Başta da söylemiştik "Bu tip projelere sivil toplum örgütlerini katmazsanız, başarılı olamazsınız". Sonucu alınamayacak uygulamalara başlamanın ne anlamı var ki Harcanan paralara yazık 



</TEXT>
</DOC>
