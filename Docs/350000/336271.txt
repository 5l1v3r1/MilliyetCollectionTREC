<DOC>
<DOCNO> 336271 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur21.html </URL>
<DATE> 2005/04/23/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bakan Koç'un makam otomobili kaza geçirdi... 
</HEADLINE>
<TEXT>

     Kültür ve Turizm Bakanı Atilla Koç'un makam otomobili, Ankara'dan Antalya'ya gelirken kayarak yoldan çıktı. Otomobilin hafif hasar gördüğü kazadan, şoför yara almadan kurtuldu. 
     AA muhabirinin aldığı bilgiye göre, Kültür ve Turizm Bakanı Atilla Koç, ''Antalya Bir Dünya Markası'' konulu toplantıya katılmak üzere uçakla İstanbul'dan Antalya'ya gelirken, Bakan Koç'un makam otomobili de daha önceden Ankara'dan Antalya'ya hareket etti. 
     Koç'u Antalya Havalimanı'ndan alarak Kemer'in Tekirova İlçesi'ne götürecek olan makam otomobilinin, Konya-Antalya Karayolu'nda Seydişehir yakınlarında kayarak yoldan çıktığı ve otomobilde hasar meydana geldiği öğrenildi. Makam otomobilini kullanan ve kimliği öğrenilemeyen sürücünün, kazadan yara almadan kurtulduğu kaydedildi. 
     
     KOÇ ''UÇAKTAYKEN, ARABANIN İÇİNDE NASIL OLURUM '' 
     Kültür ve Turizm Bakanı Koç, otomobilinin kaza yapması üzerine, Antalya Havalimanı'ndan Kemer'in Tekirova İlçesi'ne, Rixos Otellerinin sahibi Fettah Tamince'nin otomobiliyle gitti. Bakan Koç'a daha sonra Kemer Belediye Başkanı Hasan Şeker'in makam otomobili tahsis edildi ve Koç'un aracındaki kırmızı plaka sökülerek bu araca takıldı. 
     Ancak son anda, kırmızı plaka bu otomobilden de sökülerek, 07 YY 731 plakalı başka bir otomobile takıldı. Bakan Koç, daha sonra Tekirova'dan Alanya'ya bu otomobille gitti. 
     Bakan Koç, Tekirova'daki toplantı sırasında gazetecilerin kazayla ilgili sorusu üzerine, ''Ben arabanın içinde değilim. Affınıza sığınırım ama uçaktayken arabanın içinde nasıl olurum Ben bir etkinlik için İstanbul'daydım. Buraya gelirken makam arabası yolda kaymış. Şoförümüzün bir şeyi yok. Arabada da önemli bir şey yok'' dedi. 
     
</TEXT>
</DOC>
