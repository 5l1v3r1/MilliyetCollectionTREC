<DOC>
<DOCNO> 304798 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/spor/axspo02.html </URL>
<DATE> 2005/01/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ben yıldız değilim 
</HEADLINE>
<TEXT>


Fenerbahçeli Alex, Dünya'da beğendiği birçok yıldız oyuncunun bulunduğunu ancak kendisini onlar gibi görmediğini söyledi, ilk yarının beklediğinden zor geçtiğini kaydetti 

CÜNEYT KARAKAYA 


'Ciddi rakipler var' 
FENERBAHÇE'NİN Brezilyalı futbolcusu Alex de Souza, ilk yarının beklediğinden zorlu geçtiğini söyledi. Şampiyonluk yolunda Galatasaray, Trabzon ve Beşiktaş'ın ciddi rakipler olduğunu belirten yıldız oyuncu, "Ligi kim kazanırsa, gerçekten hak ettiği için kazanacaktır" dedi. Alex, derbi yenilgilerini ise "O maçlarda sadece ben değil, takım olarak iyi oynayamadık. Ama lig sadece derbilerden ibaret değil" sözleriyle değerlendirdi. 

'Kendimi düşünmüyorum' 
DÜNYA futbolunda beğendiği birçok yıldızın olduğuna işaret eden Brezilyalı oyuncu, "Ama kendimi bir Dünya yıldızı olarak görmüyorum" diye konuştu. Ligin ilk yarısı sonundaki iyi bir istatistik yakaladığının hatırlatılması üzerine Alex, "Ben elimden geleni yaptım. Ancak asla kendi performansımı düşünmüyorum. Benim için önemli olan takımımın performansı ve ona vereceğim katkıdır" ifadelerini kullandı, Türkiye'de çok mutlu olduğunu da vurguladı. 

Trabzon'u unutamıyor 
TRABZON maçını unutamadığını kaydeden Brezilyalı oyuncu, "Bu maçta Nobre haksız bir şekilde oyundan atıldı. 10 kişi kalmamıza rağmen çok iyi mücadele ettik. Bu nedenle o galibiyetin ayrı bir önemi var" dedi. Real Madrid'in başına geçen eski teknik direktörü Luxemburgo'dan transfer teklifi almadığını da belirten Alex, UEFA Kupası için de "Öncelikle Real Zaragoza'yı geçmeliyiz. Finale doğru gücümüz zaten artar" yorumunu yaptı. 

Havası şahane 

YUSUF KOBAL 

İKİNCİ yarı hazırlıklarını Antalya Belek'te sürdüren Fenerbahçe'de antrenman temposu giderek artmasına rağmen oyuncuların neşesinden birşey eksilmiyor. Antrenör Roland Koch, kendine özgü yöntem ve şakalarıyla yorulan oyuncularını ayakta tutmayı başarırken, Sarı - Lacivertli oyuncular yaptıkları şakalarla renkli görüntüler oluşturuyor. 
DAUM ise temponun düştüğünü hissettiği anlarda, "Sizin için güneş getirdik. Daha bu ilk günlerimiz. Herkes canlı olsun" diye bağırarak takımı motive etmeye çalışıyor. Alman hoca, antrenmanın sonuna doğru çift kale maçta istediğini yapamayan oyuncularına sert çıkarak, uyarılarda bulundu. Futbolcuların bu ikaz sonrası daha isabetli pas kullanmaları dikkat çekti. 

Ada, Fener'i konuşuyor 

İngiliz gazeteleri, Anelka'yı transfer etmek isteyen Sarı-Lacivertliler'e geniş yer ayırdı 

İNGİLTERE basını, Fenerbahçe'nin gündeminde olan Anelka'nın transferinin her an gerçekleşebileceğini iddia etti. Ada gazeteleri, Liverpool'un da peşinde olduğu Fransız yıldızın kulübü Manchester City'nin pazarlıklara başladığını belirtirken, BBC ile Ajans France Press, bu transfer için Fenerbahçe'nin 7 milyon poundu 18 milyon YTL gözden çıkardığını ileri sürdü. 
FENERBAHÇE'NİN Anelka'ya ilgisini büyük sürpriz olarak nitelendiren İngiliz gazeteleri, Fransız oyuncunun Türkiye'yi isteyip istemediği konusunda soru işaretlerinin bulunduğunu yazdılar. Manchester City menajeri Kevin Keegan ile arası kötü olan Anelka'yı gündemine alan Liverpool'un, Real Madridli Moriantes'in transferini bitiremediği takdirde Fransız yıldızı renklerine bağlayacağı belirtildi. 

Örnek Rüştü 

YUSUF DURSUN 

Belek kampında Rüştü Reçber rüzg rı esiyor. Fenerbahçe ve milli takımın tecrübeli file bekçisi, Antalya'da tam bir profesyonellik örneği gösteriyor. Rüştü, genç kaleciler Recep, Volkan ve Necati ile birlikte kaleci antrenörü İmmel yönetiminde günde 6 saat süren bir çalışma yapıyor. Rüştü'nün bu gayreti, diğer kalecilerin de motivasyonunu artırırken, milli file bekçisi, muhteşem kurtarışlarıyla tüm takımın takdirini kazanıyor. 

FENERBAHÇE GÜNLÜĞÜ 
Brezilyalılar dersini aldı 
İLK günkü antrenmana geç gelen, bu nedenle de teknik heyetten ceza yiyen Brezilyalı oyuncular Alex, Nobre, Luciano, Aurelio ve Fabiano dün işi sağlama aldılar. Sambacılar 15 dakika önce idman sahasına gelerek arkadaşlarını beklediler. 

Serhat çakı gibi 
LİGİN ilk yarısında sakatlığı nedeniyle verimli olamayan Serhat'ın düzelmesi sevinç yarattı. Genç oyuncu dün takımla çalışırken, bu durum Daum'un rahat bir nefes almasını sağladı. Kemal'e ise önlem olarak taktik idmanında yer verilmedi. 

İlahi Servet 
SARI - Lacivertliler'in genç savunma oyuncusu, taktik idmanlardaki hareketleriyle arkadaşlarının espri konusu oluyor. Dün sabah yapılan kanat çalışmasında ortaları ve attığı şutları önce yüzme havuzuna, sonra da kumsala giden Servet takımı kahkahaya boğdu. 

Maskot dışarı 
ANTRENMAN sırasında otel maskotunun sahaya girmesi Teknik Direktör Daum'u kızdırdı. Saha kenarında yürüyen maskot, Alman hocanın talimatıyla, tercüman Murat Kuş'un devreye girmesi sonucu sahadan çıkarıldı. 



</TEXT>
</DOC>
