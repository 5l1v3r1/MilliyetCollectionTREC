<DOC>
<DOCNO> 328984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonsiy35.html </URL>
<DATE> 2005/03/31/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Askeri bazı suçlarda yeni TCK uygulanmayacak 
</HEADLINE>
<TEXT>

     Türk Ceza Yasası'nın, cezaların ertelenmesi, zamanaşımı, kısa süreli hapis cezasına seçenek olarak uygulanan yaptırımları ile ön ödeme hükümlerinin askeri suçlarda uygulanmamasını öngören yasa tasarısı, TBMM Genel Kurulu'nda kabul edildi. 
     ''Askeri Ceza Yasası ile Disiplin Mahkemeleri Kuruluşu, Yargılama Usulü ve Disiplin Suç ve Cezaları Hakkındaki Yasada Değişiklik Yapılmasına Dair Yasa Tasarısı'' Askeri Ceza Yasası'na iki madde eklenmesini öngörüyor. 
     Buna göre, 5237 Sayılı TCK'nın genel hükümleri, Askeri Ceza Yasası'nda yer alan suçlar hakkında da uygulanacak. Ancak, bu kanunun fer'i askeri cezalara ve cezaların ertelenmesine ilişkin hükümleri ile zamanaşımına ilişkin 49. maddesinin ''Yoklama kaçağı, bakaya, saklı ve firar fiilleri hakkında dava müruru zamanı, bütün askeri mükellefiyetlerin veya bizzat girmiş oldukları taahhüdün bitmesinden itibaren işlemeye başlar'' şeklindeki hükümleri saklı olacak. 
     Sırf askeri suçlar ile Askeri Ceza Yasası'nda yer alan ''Kendini askerliğe yaramayacak hale getirmek ve askerlikten kurtulmak için hile kullanmaya'' ilişkin suçlar hakkında kısa süreli hapis cezasına seçenek yaptırımlar ile ön ödeme hükümleri uygulanmayacak. 
     Kamu görevinin üstlenilmesinden yoksun bırakılma veya bu hak ve yetkinin kullanılmasının yasaklanmasına dair güvenlik önlemleri, Türk Silahlı Kuvvetleri mensupları hakkında, öngörülen süre kadar açığa çıkarılma şeklinde uygulanacak. Yedek subaylar ile erbaş ve erler hakkında bu tedbirin uygulanması, askerlik hizmetlerinin tamamlanmasından sonra yerine getirilecek. 
     Yedek subaylar hariç olmak üzere subay, astsubay, uzman jandarma ve uzman erbaşlar ve Milli Savunma Bakanlığı ile Türk Silahlı Kuvvetleri kadro ve kuruluşunda çalışan sivil personel hakkında, askeri ve adliye mahkemelerince verilen kısa süreli hapis cezaları bazı istisnalar dışında seçenek yaptırımlara çevrilemeyecek. 
     Alt sınırı belirtilmeyen ağır hapis cezaları en az 1 yıl olarak uygulanacak. TCK'da ise bu süre 1 ay olarak öngörülüyor. 
     Yasa ile ''Disiplin Mahkemeleri Kuruluşu, Yargılama Usulü ve Disiplin Suç ve Cezaları Hakkındaki Yasa''nın adı ''Askeri Ceza Yasasını ve Askeri Mahkemeler Kuruluşu ve Yargılama Usulü Yasası ile Türk Ceza Yasası ve Ceza ve Güvenlik Tedbirlerinin İnfazı Hakkında Yasanın Uygulanması'' şeklinde değiştirildi. 
     Yasa uyarınca TCK'da genel olarak öngörülen cezalar ve zamanaşımına ilişkin hükümler ile Ceza ve Güvenlik Tedbirlerinin İnfazı Hakkında Kanun hükümleri, askeri disiplin suç ve cezaları hakkında uygulanmayacak. 
     Genel Kurul'da kabul edilen bir önerge ile yasanın 1 Nisan 2005 olarak öngörülen yürürlük tarihi 1 Haziran 2005 olarak değiştirildi. 
     
</TEXT>
</DOC>
