<DOC>
<DOCNO> 326519 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/spor/spo07.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyar hayranı var 
</HEADLINE>
<TEXT>


Hindistan'ın yeni kahramanı Narain Karthikeyan, Tata desteğiyle pilot koltuğuna oturduğu Jordan'daki ilk iki yarışında hem ülkesine, hem Formula 1 dünyasına umut verdi. 

MURAT AĞCA 


Formula 1'de en fazla hayranı olan pilot kim Michael Schumacher mi, Fernando Alonso mu Cevap "hiçbiri"... Ya da doğru cevap Narain Karthikeyan O Jordan takımının yeni Hintli pilotu. Bir milyara yaklaşan nüfuslu Hindistan'ın gururu... 
Kariyerindeki ilk F1 yarışı olan Avustralya'da 15., Malezya'da ise 11. sırayı alan 28 yaşındaki Karthikeyan'ın yeteneğini önceden keşfedenlerden biri de Hindistan'ın önde gelen sanayi kuruluşu Tata olmuş. Formula Nissan'dan başlayarak kendisini destekleyen Tata grubunun güvenini boşa çıkarmayan Karthikeyan da 2004'te Minardi'deki test pilotluğunun ardından bu sezon Jordan'ın ikinci pilotu oldu. Geleceğe umutla bakan Hintli, üçüncü yarış Bahreyn'de ilk sekize girip puan alabileceğine inanıyor. "Daha öğrenecek çok şey var. Tecrübe kazandıkça tırmanacağıma eminim" diyen Karthikeyan'ın F1 pistlerinde boy göstermesi için destekçisi Tata da hiçbir masraftan kaçınmamış Hintli, ilk yarışta tecrübesizlik sonucu yaptığı hatanın faturasını ise anlaşmasında yer almadığı için "cebinden" ödedi. Şeyhin özel davetiyle Bahreyn'de çalışmaya başlayan Karthikeyan, istikrarlı çıkışını sürdürebilirse, hayran kitlesi daha da artacak. 

Ferrari'ye teknoloji satıyor 

Karthikeyan ile birlikte Jordan takımını da destekleyen Tata, sessiz ama derinden ilerliyor. 1860'da kurulan ve Hindistan'da otomotiv dahil birçok sanayi dalında faaliyet gösteren Tata grubunun yazılım şirketi, Ferrari'ye bile teknoloji satıyor. İtalyan takımıyla software alanında ortaklık kuran Tata, sadece Formula 1'e değil diğer motorsporlarına da destek veriyor. 

Karthikeyan kimdir 

Doğum tarihi 14 Ocak 1977 
Doğum yeri Chennai 
Boy - kilo 1.68m - 64 kg 
Takımı Jordan 19 
Kariyeri 1992'de Formula Renault'da başladı. Formula Maruti, Vauxhall, Ford ile Formula Asya'da yarıştı. 1996'da Formula Asya'yı kazandı. İngiltere Formula 3'te iki kez kürsüye çıktı. 2001'de F1 Jaguar takımıyla teste katıldı. 2003'te Formula Nissan'da yarıştı. 2004'te Minardi'de test pilotu oldu. 




</TEXT>
</DOC>
