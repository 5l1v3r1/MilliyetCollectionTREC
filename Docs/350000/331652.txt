<DOC>
<DOCNO> 331652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo08.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Olimpik ceza 
</HEADLINE>
<TEXT>


Mayıs ayından itibaren TV'lerde yeni bir akım başlayacak. Ekranı karartılan kanallar cezalarını, Atina 2004'ten Pekin 2008'e adlı belgeseli yayına sokarak çekecekler 

Ayşe Yeşin 


RTÜK, Gençlik ve Spor Genel Müdürlüğü GSGM ile yaptığı anlaşmayı mayıs ayından itibaren uygulamaya geçiriyor. 
RTÜK tarafından ekranı karartılan televizyon kanalları, olimpik branş sporlarını yayınlayarak cezasını ödeyecek. Gençlik ve Spor Genel Müdürlüğü ve RTÜK'ün ortaklaşa yürüttüğü proje kapsamında ceza alan TV'ler, Nebil Özgentürk yönetimindeki profesyonel bir ekip tarafından hazırlanan 2004 Atina'dan 2008 Pekin'e adlı belgeseli yayınlayacak. 
Belgeselde, Atina Olimpiyat Oyunları'nda Türkiye'ye madalya kazandıran sporcuların tanıtımı, başarılı sporcuların çalışmaları ve bilinmeyen yönleri röportajlarla ekrana getirilecek. 

Spor Toto'dan destek 
RTÜK Başkanı Fatih Karaca'nın da onayını alan belgeselin finansmanı Spor Toto'dan sağlanacak. Öte yandan RTÜK'ten alınan bilgiye göre, 'Olimpiyat Tarihi' ve 'Türk sporunun dünü, bugünü, yarını' adlı iki yeni projenin yapımına başlanacağı, talepte bulunan televizyonların da bu programları yayınlayabileceği öğrenildi. 


</TEXT>
</DOC>
