<DOC>
<DOCNO> 346459 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sonspo49.html </URL>
<DATE> 2005/05/27/ </DATE>
<TIME> 20.40 </TIME>
<AUTHOR>  </AUTHOR>
<HEADLINE>
Konyaspor 4 - Fenerbahçe 2 Karşılaşma sona erdi... 
</HEADLINE>
<TEXT>

     Birinci Süper Futbol Ligi’nde şampiyon olan Fenerbahçe’nin, Konyaspor ile yaptığı sezonun son maçı, taraftarlardan beklenen ilgiyi görmedi. 
     Maç için THY’ye ait uçakla 12.35’te Konya Hava Limanı’na inen Fenerbahçeli futbolcular ve yöneticiler, Konya Hilton Oteli’ne geçti. 
     Futbolcuların büyük bir kısmı burada maç saatini beklerken, ikinci başkan Nihat Özdemir, bazı yöneticiler, kaleci Rüştü ve Murat Hacıoğlu, Fenerium Konya Mağazası’nın açılışına katıldı. 
     Açılıştan sonra Mevlana Müzesi’ni ziyaret eden yöneticiler, daha sonra, Konya Büyükşehir Belediyesi tarafından Bera Otel’de verilen akşam yemeğine katılarak burada sema gösterisi izlediler. Konyaspor yöneticileri ile Büyükşehir Belediye Başkanı Tahir Akyürek de, yemekte Fenerbahçeli yöneticilere eşlik ettiler. 
     Atatürk Stadı’nda, aşırı yoğunluğun beklenmesi nedeniyle kapılar maçtan 5 saat önce açıldı. Stat içi ve çevresinde görev yapan yaklaşık 1.500 polis, stat girişinde 2 ayrı noktada taraftarların üzerini aradı. Maç, beklenen ilgiyi görmezken stadın yarısından fazlasının boş olduğu gözlendi. 
     Stada ilk olarak ev sahibi takım, saat 18.30 sıralarında geldi. 
     Arkasından yaklaşık yarım saat sonra Fenerbahçeli futbolcular stada giriş yaptı. 
     Sarı-lacivertililer, otobüsle oluşturulan polis kordonu içinde stada girerken taraftarların yoğun sevgi gösterisiyle karşılaştı. 
     Sahaya, maça 45 dakika kala çıkan Konyasporlu futbolcular bir süre ısındı. Ev sahibi takımdan 5 dakika sonra da Fenerbahçeli futbolcular sahaya çıktı. Taraftarların yoğun sevgi gösterisinde bulunduğu takım, çağrıldıkları tribünün önüne kadar giderek kendilerini destekleyen taraftarı alkışladı. 
     Sarı-lacivertli takımda en çok ilgiyi Anelka ve Alex gördü. 
     Fenerbahçeli futbolcular da bir süre ısındıktan sonra soyunma odasına gitti. 
     Fenerbahçe’nin, şampiyonluk kupasını Konya’da alacak olması nedeniyle maçı, adeta bir basın ordusu takip ediyor. Maç için yaklaşık 200 basın mensubunun akredite yaptırdığı öğrenildi. 
     Konyaspor sahaya, "Şampiyonlar Ligi’nde Fenerbahçe’ye başarılar dileriz" yazılı bir pankartla çıktı. 
     

     
</TEXT>
</DOC>
