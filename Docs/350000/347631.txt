<DOC>
<DOCNO> 347631 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/son/sonyas20.html </URL>
<DATE> 2005/05/31/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kırkpınar'da "magazin" isyanı .. 
</HEADLINE>
<TEXT>

     Kırkpınar Kültürünü Tanıtma ve Yaşatma Derneği KKTYD Başkanı Hüseyin Erkin, ağalık müessesesine herkesin talip olmaması gerektiği düşüncesinde olduğunu söyledi. 
     Erkin, AA muhabirine yaptığı açıklamada, son günlerde ağalık tartışmasının televizyon programlarına taşınmasını protesto ettiklerini belirtti. 
     Kırkpınar’ın tarihi bir spor dalı olduğunu ifade eden Erkin, güreşlerin, magazinsel olarak ele alınıp bazı insanların öne çıkartılıp reklamının yapılacağı bir konu olmadığına dikkati çekti. 
     Erkin, şunları kaydetti 
     "Ağalık seçimi yörenin en saygın, varlıklı ve bu işi seven kişileri arasında yapılır. Ağalık kurumuna herkesin talip olmaması gerektiğini düşünüyorum. Bunun bir geleneği ve göreneği vardır. Bunlar kendi içinde saygınlığını koruyan kurumlardır. Magazinsel hale getirilmesi Kırkpınar kültürünü yozlaştırır." 
     
     AĞALARDAN TEPKİ 
     Eski Kırkpınar Ağası Alper Yazoğlu da tarihi Kırkpınar Yağlı Güreşleri’nin "seviyesiz bir dejenerasyonla gündeme gelmesine" hiç ihtiyacı olmadığını söyledi. 
     Yazoğlu, bir televizyon kanalındaki Fatih Ürek’in Kırkpınar ağalığı ile ilgili programdan sonra çok sayıda tepki aldığını belirterek, "Tarihi Kırkpınar Yağlı Güreşleri, güreşlerin kralıdır. 
     Duaların da okunduğu bir spor dalı olduğu için de herkes Kırkpınar’a daha saygılı olmalıdır" dedi. 
     Türkiye’de Ağalar Birliği’nin kurulması gerektiğini savunan Yazoğlu, Ağalar Birliği’nin kurulması halinde bu tür tartışmaların yaşanmayacağını savundu. 
     Yağlı güreşin sahipsiz olduğunu ve herkesin ağalığa adaylığını koyabileceğini ifade eden Yazoğlu, şunları söyledi 
     "Fatih Ürek de ağa olabilir. Reklamın iyisi kötüsü olmaz diye Kırkpınar’ı gündeme getiriyorlar. Biz birlik olursak çok güzel tanıtım etkinlikleri ortaya çıkar. Türkiye’ye ve dünyaya daha iyi duyururuz. 
     Ağalar Birliği’nin kurulması çalışması başlattık." Eski Kırkpınar Ağası Mehmet İriş de Fatih Ürek’in Kırkpınar ağalığına yakışmadığını ve ağalığın ciddiyet istediğini bildirdi. 
     
     "ALAYCI TAVIRLAR ÜZÜCÜ" 
     Eski Edirne Milletvekili Şadan Şimşek de yaptığı yazılı açıklamada, son günlerde ata sporu Kırkpınar Yağlı Güreşleri’nin şarkıcı Fatih Ürek ile anılmaya başlamasının, ata sporunun magazin sporu gibi anılmak istenmesinin ve bazı televizyon programlarındaki alaycı tavırların üzüntü verici olduğunu belirtti. 
     Tarihi Kırkpınar Yağlı Güreşleri’nin 643 yıllık tarihi geçmişi olduğunu ifade eden Şimşek, "Şimdi bazı sanatçılar, Tarihi Kırkpınar Yağlı Güreşleri’ni kendilerine medyada yer almak için magazin malzemesi olarak kullanmaktadır. Tarihi Kırkpınar Yağlı Güreşleri’ne siyasete ve magazine alet olması kadar yanlış bir şey yoktur. Bu Kırkpınar’a gölge düşürür ve zarar verir" dedi. 
     
</TEXT>
</DOC>
