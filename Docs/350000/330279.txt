<DOC>
<DOCNO> 330279 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/spor/spo16.html </URL>
<DATE> 2005/04/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Dev maçı Milan kazanır 
</HEADLINE>
<TEXT>


CAN TONGO 


Chelsea - B.Münih 1 
Chelsea evinde bileği bükülmeyen bir takım. Bayern Münih'te Cladio Pizzaro sakatlığı nedeniyle forma giyemeyecek. Sakat olan Makaay'ın ise yetişmesi bekleniyor. Yine uzun zamandır sahalardan uzak kalan Mehmet Scholl da bu karşılaşmayla birlikte sahaya dönüş yapacak. Ancak kaliteli kadrosu ve seyirci avantajıyla bence bu maçı Chelsea kazanır. 

Milan - Inter 1 
Çizme'nin iki devi Şampiyonlar Ligi'nde kozlarını paylaşacak. Tam bir beraberlik maçı gibi gözükse de İnter'in eksikleri ibreyi Milan'a çeviriyor. İnter'in golcüleri Adriano, Recoba ve Vieri sakat. Vieri büyük ihtimalle maça kulübede başlayacak. Milan'da ise Shevchenko, Nesta ve Cafu forma giyebilecek. Bu şartlarda Milan sahadan zaferle ayrılır. 

Bregenz - Rapid Wien 2 
Avusturya Ligi'nde maç eksiğiyle üçüncü sırada yer alan Rapid Wien'in liderlik koltuğuna oturma şansı devam ediyor. Bregenz puan cetvelinde sonuncu ve haftalardır galibiyet yüzü görmedi. Rapid geçen yıl rakibini deplasmanda 5 - 1 yenmişti. Mattersburg yenilgisinden sonra Rapid Wien'in galibiyetten başka bir alternatifi kalmadı. Banko 2. 

G.Furth - Burghausen 1 
Alman 2. Ligi'nde lider Köln'ün altı puan gerisinde kalan G.Furth, bu maçı kazanıp, farkı 3 puana indirmeyi planlıyor. Rakibi Burghausen, bu sezonun en dişli takımları arasında yer alıyor. Ancak G.Furth, Bundesliga hayallerini gerçeğe dönüştürmek istiyorsa bu maçı kazanmak zorunda. Ev sahibinin tek farklı da olsa kazanacağını düşünüyorum. 



</TEXT>
</DOC>
