<DOC>
<DOCNO> 324756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/soneko32.html </URL>
<DATE> 2005/03/18/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Bankacılığın 2004 fotoğrafı... Toplam aktifler yüzde 22.7 büyüdü 
</HEADLINE>
<TEXT>

     Türk bankacılık sektörünün toplam aktifleri 2004 yılı sonu itibariyle yüzde 22.7 büyüme ile 306 milyar YTL 229 milyar dolar olarak gerçekleşti. 
     Türkiye Bankalar Birliği, Türkiye'de Finansal Sektör ve Bankacılık Sistemi Mart 2005 raporunu yayınladı. 
     Raporda yer alan değerlendirmeye göre, bankacılık sisteminde yeniden yapılanmanın yaşandığı 1999-2003 döneminde 20 banka mali durumunun zayıflaması nedeniyle Tasarruf Mevduatı Sigorta Fonu'na TMSF devredildi. Bu bankaların tüm yükümlülükleri TMSF tarafından üstlenildi. 
     Diğer yandan, 8 bankanın faaliyetine son verildi ve tasfiye edildi. Aynı dönemde Fon'daki bankalardan bazılarının satın alınması da dahil olmak üzere bankacılık sektöründe 11 tane banka birleşmesi oldu. 
     Bankacılık sisteminde yeniden yapılandırmanın toplam maliyeti 47.2 milyar dolar olarak gerçekleşti. Görev zararları için kamu bankalarına ve TMSF'ye devredilen bankalara aktarılan kaynakların toplamı 39.3 milyar dolar, TMSF ve özel sektör bankaları tarafından kriz döneminde eriyen sermayelerini güçlendirmek amacıyla aktarılan kaynakların toplamı ise 7.9 milyar dolar olarak kaydedildi. 
     
     ŞUBE VE İSTİHDAM ARTTI 

     Raporda yer alan verilere göre, 2004 yılında banka sayısı 2 adet azalarak 48'e indi. Kamu sermayeli 3, özel sermayeli 18 ve yabancı banka statüsünde 13, Tasarruf Mevduatı Sigorta Fonu bünyesinde alacakların tahsili amacıyla bulundurulan 1 banka olmak üzere 35 ticaret bankası ile 13 mevduat kabul etmeyen banka faaliyet gösteriyor. 
     Geçen yıl bankacılık sistemindeki şube sayısı 140 artışla 6 bin 106'ya çıktı. Ticaret bankalarından kamu sermayeli bankalar 178 şube, özel sermayeli bankalar 135 şube artarken, TMSF bankalarının 175 olan şube sayısı 1'e indi. 
     Sektörde istihdam edilen kişi sayısı 3 bin 914 artışla 127 bin 163 kişi oldu. 
     Bankacılık sektöründe çalışanların yüzde 31'i kamusal sermayeli ticaret bankalarında, yüzde 60'ı ise özel sermayeli ticaret bankalarında istihdam edildi. 
     2004 yılı sonunda Türkiye'de banka başına düşen ortalama kişi sayısı 1.5 milyon, şube başına düşen ortalama kişi sayısı 11 bin 800, banka çalışanı başına düşen kişi sayısı ise 570 civarında gerçekleşti. Kişi başına düşen ortalama aktif miktarı ise 3 bin 200 dolar düzeyinde oldu. 
     
     TOPLAM BÜYÜKLÜK 306 MİLYAR YTL 

     2004 sonu itibariyle bankacılık sektörünün toplam aktifleri 249 milyar 693 milyon YTL'den 306 milyar 464 milyon YTL'ye 229 milyar ABD dolar yükseldi. Toplam aktiflerde YTL bazında yüzde 22.7 büyüme kaydedildi. 
     Toplam aktiflerin gayri safi yurtiçi hasılaya oranı ise yüzde 75 düzeyinde belirlendi. Toplam aktifler içinde, mevduat bankalarının payı yüzde 96, mevduat kabul etmeyen bankaların payı ise yüzde 4 oldu. 
     Kamusal sermayeli mevduat bankalarının toplam aktifler içindeki payı yüzde 35, özel sermayeli bankaların ise yüzde 57 düzeyinde gerçekleşti. Toplam mevduatın dağılımında, kamusal sermayeli bankalar yüzde 42, özel sermayeli bankalar yüzde 55, Fon yönetimindeki bankalar yüzde 1, yabancı bankalar yüzde 2 pay aldı. 
     Toplam krediler içinde, ticaret bankaları grubunun payı yüzde 95 oldu. Bu grupta, kamusal sermayeli bankaların payı yüzde 21, özel sermayeli bankaların payı yüzde 69, yabancı sermayeli bankaların payı yüzde 5 olarak saptandı. 
     
     MEVDUATIN ORTALAMA VADESİ 1.3 AY 

     Aralık 2004 itibariyle bankacılık sektöründe toplam kaynakların yüzde 62'sini mevduat oluşturdu. Mevduatın gayri safi yurtiçi hasılaya oranı ise yüzde 47 düzeyinde tahmin edildi. Mevduatın yüzde 45'i, toplam kaynakların ise yüzde 28'i yabancı para cinsinden. Eylül 2004 itibariyle, mevduatın ortalama vadesi 1.3 ay olarak belirlendi. 
     Bankacılık sektörünün karlılığı geçen yıl da devam etti. Net dönem karı yüzde 11.5 artarak 6 milyar 330 milyon YTL'ye ulaştı. 
     Sektörün özkaynakları 34,4 milyar dolar olurken, yüzde 32'si ödenmiş sermayeden oluşan kaynakların toplam aktiflere oranı yüzde 15 oldu. 
     Serbest sermaye hızla iyileşmeye devam etti. Özkaynaklardan duran aktifler ve dönem zararları düşüldükten sonra ulaşılan serbest sermaye miktarının toplam aktiflere oranı 2004 sonu itibariyle yüzde 7.5 olarak belirlendi. 
     Kamu kağıtları yüzde 40 ile aktif kalemler içinde yüksek bir paya sahip bulunuyor. Kredilerin toplam aktiflerdeki payı yüzde 32 olarak gerçekleşti. Gayri safi yurtiçi hasılaya oranı ise yüzde 24 olarak tahmin edildi. Kredilerin yaklaşık yüzde 25'i tüketici kredileri ve kredi kartlarından oluştu. Son dönemde, özellikle bireysel krediler olmak üzere kredi arzında hızlı bir büyüme yaşandı. 
     Sorunlu kredilerin toplam krediler içindeki oranı azaldı. 2001 yılında ekonomide yaşanan hızlı daralma nedeniyle büyüyen sorunlu kredilerin toplam kredilere oranı, ekonomik faaliyetin iyileşmesi yanında, bankaların sorunlu kredileri için ayırdıkları karşılıkların artmasına bağlı olarak düştü. 
     2004 sonu itibariyle sorunlu kredilerin karşılık öncesi kredi stokuna oranı yüzde 6.3 oldu. Takipteki alacaklar 6 milyar 301 milyon YTL, karşılıklar çıktıktan sonra ise net 713 milyon YTL olarak belirlendi. 

     
</TEXT>
</DOC>
