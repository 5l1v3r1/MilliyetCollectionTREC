<DOC>
<DOCNO> 302409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun13.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
KKTC'de hükümet kurma çalışmaları yarın yeniden yoğunlaşacak 
</HEADLINE>
<TEXT>

     Yeni yıla hükümet arayışlarıyla girilen KKTC'de, hükümet kurma çalışmaları yarın yeniden yoğunluk kazanacak. 
     Ulusal Birlik Partisi UBP Parti Meclisi yarın öğleden sonra toplanarak, Cumhuriyetçi Türk Partisi'nin CTP hükümet oluşumuna ilişkin önerilerini değerlendirecek. 
     14 Aralık'ta yapılan genel seçimlerde hiçbir partinin tek başına hükümet kurmaya yetecek milletvekiline sahip olmaması yanında, sağ ve sol cephelerin mecliste 25'er sandalye kazanmasıyla ortaya çıkan ''hükümet nasıl kurulacak '' sorununa çözüm bulunup bulunamayacağı yeni yılın ilk günlerinde açıklık kazanacak. 
     Cumhurbaşkanı Rauf Denktaş tarafından hükümeti kurmakla görevlendirilen CTP Genel Başkanı Mehmet Ali Talat, hükümeti kurma çalışmalarının daha da ileriye götürülebilmesi için öncelikle yanıt aradıkları bazı sonulara UBP Parti Meclisi'nin yanıt vermesi gerektiğini söylemişti. 
     50 üyeli Cumhuriyet Meclisi'nde 19 sandalyeyle temsil edilen CTP'nin Genel Başkanı Talat, 29 Aralık Pazartesi günü Cumhurbaşkanı Denktaş tarafından hükümeti kurmakla görevlendirilmişti. Talat'ın, anasaya uyarınca Bakanlar Kurulu listesini 15 gün içinde onaylanmak üzere Cumhurbaşkanı'na sunması gerekiyor. 
     
     TALAT'IN GÖREVİ ALDIKTAN SONRAKİ TEMASLARI 
     Talat, görevi aldıktan sonra ilk görüşmesini, seçim sürecinde işbirliği protokolleri bulunan Barış ve Demokrasi Hareketi BDH Genel Başkanı Mustafa Akıncı ile 30 Aralık Salı günü yaptı. İşbirliğinin, hükümet kurma çalışmalarında da devam etmesi kararlaştırılan görüşmede Talat, ''formül önermediklerini, ancak geniş tabanlı bir hükümet üzerinde durduklarını, kırılgan bir çoğunluğu kesinlikle tercih etmediklerini'' söyledi. 
     Akıncı ise hükümete girmeleri için şartların oluşmasını bekleyeceklerini ifade ederek, kendileri içim modelden çok, hedefin önemli olduğunu kaydetti. 
     CTP lideri, ikinci görüşmesini, aynı gün UBP Genel Başkanı ve Başbakan Derviş Eroğlu ile yaptı. UBP Parti Meclisi, Talat'ın başkanlığında bir hükümette yer alıp almayacağını yarın yapacağı toplantıda değerlendirecek. 18 milletvekiliyle meclisteki ikinci büyük parti konumunda olan UBP, hükümeti kurmakla görevlendirilen CTP ile özellikle Kıbrıs sorununun çözümü ve Annan Planı konusunda oldukça zıt görüşlere sahip bulunuyor. 
     Hem CTP, hem de BDH, Rum kesiminin AB üyeliğinin resmen başlayacağı 1 Mayıs 2004'e kadar Annan Planı temelinde görüşmelerle çözüm bulunması vizyonuyla bir hükümet kurulması görüşünü dile getirirken, Demokrat Parti DP önceliği CTP-UBP koalisyonuna veriyor. 
     30 Aralık Salı gününü Güney Kıbrıs'ta hükümette bulunan AKEL ve DİKO partilerini ziyaretle geçiren DP Genel Başkanı, Devlet Bakanı ve Başbakan Yardımcısı Serdar Denktaş, Rum siyasilerin çözüm vizyonlarını öğrenmek için temaslar yaptı. 
     Serdar Denktaş, A.A'ya yaptığı açıklamada, seçim sonuçlarından sonra kendilerini muhalefet görevi biçtiklerini, DP'nin hem kilit, hem de anahtar parti konumunda bulunduğunu belirtmişti. ''Mutlak kilitlenme olacaksa bu kilidi açmak görevimiz'' diyen Serdar Denktaş, DP'nin yer alacağı bir hükümet formülüne de yeşil ışık yakmıştı. 
     2003 yılının son günü olan dün bir araya gelen Talat ile Serdar Denktaş, iki saat süren görüşmelerinin ardından gazetecilerin karşısına esprilerle çıkmışlar, ancak görüşmede hükümet konusunda somut bir adım atılamamıştı. 
     Cumhurbaşkanı Rauf Denktaş ise Talat'a görev verirken, ''hem kendisinin, hem de Türkiye'nin istediğinin, seçim sonuçları da dikkate alınarak geniş tabanlı bir hükümet olduğunu'' söylemişti. 
     
     CUMHURİYET MECLİSİ GENEL KURULU YARIN TOPLANACAK 
     Öte yandan, 14 Aralık'ta seçimlerle 50 yeni üyesi belirlenen Cumhuriyet Meclisi Genel Kurulu, yarın ikinci toplantısını yapacak. Yarınki toplantının gündeminde Meclis Başkanlık Divanı üyelerinin belirlenmesi için yapılacak seçim var. 
     KKTC Anayasasına göre, Cumhuriyet Meclisi Başkanlık Divanı, ''milletvekilleri arasından seçilen bir meclis başkanı, bir meclis başkan yardımcısı, yeterli sayıda katip ve idare amirinden'' oluşuyor. 
     Başkan ve başkan yardımcısı, bir yasama döneminde iki kez seçilir. İlk devre için seçilenler üç, ikinci devre için seçilenler de iki yıl boyunca görev yapıyor. Seçimler gizli oylamayla yapılır ve ilk dört oylamada üye tam sayısının salt çoğunluğu aranır. Dördüncü oylamada da salt çoğunluk sağlanamazsa bu oylamada en çok oy alan iki aday için beşinci oylama yapılır ve beşinci oylamada en çok oyu alan seçilmiş olur. 
     Cumhuriyet Meclisi'nde CTP 19, UBP 18, DP 7 ve BDH 6 sandalyeyle temsil ediliyor. 
     
</TEXT>
</DOC>
