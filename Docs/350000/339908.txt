<DOC>
<DOCNO> 339908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo18.html </URL>
<DATE> 2005/05/05/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Gençlerbirliği'nde transfer için ince hesaplar 
</HEADLINE>
<TEXT>

     Gençlerbirliği Teknik Direktörü Ziya Doğan, gelecek sezonun planlarını hazırlarken, transferde ekonomik olarak çok ince hesaplar yaptıklarını söyledi. 
     Beştepe İlhan Cavcav Tesisleri’nde düzenlenen haftalık basın toplantısında konuşan Ziya Doğan, gelecek sezon için şampiyonluğa oynayacaklarını söyleyemeyeceğini vurgulayarak, "Transferde ekonomik olarak hesaplı davranmamız lazım. Yöneticilerle görüşmelerimiz sürüyor. Lig bitmeden gelecek sezonun planlarını açıklayacağız. 
     Gençlerbirliği için en hayırlısı ne ise o yapılacak. İyi bir kadro oluşturulacak" diye konuştu. 
     Yurt dışında belirledikleri oyuncular bulunduğuna dikkati çeken Teknik Direktör Doğan, şöyle konuştu 
     "Belirli oyuncular var. Ekonomik olarak bünyemize uygun oyuncuları bulmaya çalışıyoruz. Galatasaray maçı öncesinde spekülasyonlara meydan vermemek için çalışmalarımıza bu maç sonrasında devam edeceğiz. Bu maçtan sonra Brezilya’da 15 gün boyunca 10-12 karşılaşma izleyeceğiz. Sonuçta da bize uygun oyuncuları alacağız." 
     
     GİDECEKLER, GELECEKLERE GÖRE 
     Takımda yer alan oyunculardan şu an için gideceklerine karar verdikleri futbolcular bulunmadığını ifade eden Doğan, "Gönderilecek futbolcuları, gelecek futbolculara göre değerlendireceğiz" dedi. 
     Gidecek futbolcular konusunda, şablona uygun oyuncuları ellerinde tutacaklarını belirten Ziya Doğan, Beşiktaş’a transferi gündemde olan Ali Tandoğan hakkında da şu değerlendirmeyi yaptı 
     "Bu futbolcuya kapımız açık. Kendisi serbest kalıyor. Takdir hakkını kullanacak. Zamanı gelince futbolcuları satıp, ekonomik kazanç sağlamak gerekli. Youla’nın transferinde de kulübe ekonomik kazanç sağlamak önemli" diye konuştu. 
     
     HEDEF 5. SIRA 
     Gençlerbirliği Teknik Direktörü Ziya Doğan, ligde kalan maçlarını kazanarak, puan cetvelinde 5. sırayı hedeflediklerini söyledi. 
     Takımın başına geldiğinde küme düşme korkusu yaşadıklarını, ancak son haftalardaki çıkışla ligde 5. sıra hesapları yaptıklarını anlatan Doğan, sözlerini şöyle sürdürdü 
     "Kalan maçlarda en iyisini yapmak istiyoruz. İlk 5 hesabı yapıyoruz. Düşme ihtimallerinden, yukarılara göz diktik. Geldiğim günden bu yana, Oyun değil, sistem önemli diye vurguluyordum. En az gol atan 13. veya 14. takımdık. En çok gol yiyen 8. veya 9. ekiptik. 
     Ben geldiğimden bu yana 12 gol yedik. Gençlerbirliği’nin çıkışı var. 
     Şu anlamda üzgünüm. Sahamızdaki Samsunspor ve Kayserispor maçlarından da 3’er puanla çıkmamız gerekliydi. Bu sonuçlarla da şu anda lig beşincisiydik." 
     
     AKÇAABAT SEBATSPOR VE MALATYASPOR MAÇLARI 
     Akçaabat Sebatspor ile geçen hafta deplasmanda yaptıkları ve 5-0 kazandıkları maçın herkes tarafından kolay geçeceğinin söylendiğine dikkati çeken Ziya Doğan, "Rakibimiz maça çok asıldı. Çünkü onlar da transferde kendilerine yer bulmak istiyorlar. Kora kor bir müsabaka oldu. 2-0 öndeyken rakipten bir kişi atılınca, süratli oyuncularımızı kullandık ve kolay bir galibiyet aldık" dedi. 
     Malatyaspor ile içerde oynayacakları karşılaşmada seyir zevkinin yüksek olacağı değerlendirmesini yapan Doğan, sözlerini şöyle tamamladı 
     "Futbolcuları ligin sonuna doğru motive etmek çok zor. Ancak oyuncularımın mantalitesi değişti. İyi bir Gençlerbirliği seyrettireceğiz. İyi bir çıkış yakaladık. Malatyaspor ile yapacağımız karşılaşma zevkli geçecek." 
     
</TEXT>
</DOC>
