<DOC>
<DOCNO> 329579 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/ydilmen.html </URL>
<DATE> 2005/04/02/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Defansa dikkat 
</HEADLINE>
<TEXT>



Ligdeki son maçında Denizlispor deplasmanından puansız dönen Fenerbahçe'de bugünkü Gaziantepspor sınavı öncesi defansta ciddi sorun yaşanıyor. Servet'in sakat, Luciano ve Serkan'ın cezalı olması Sarı - Lacivertli defansın dengesini bozup, takımın oyun anlayışını etkileyecektir. 
Son haftalardaki ideal dörtlüden üç futbolcu, Gaziantep'e karşı forma giyemeyecek. Bu futbolcuların yerlerine ilk 11'de görev yapmaları beklenen Kemal, Önder ve Deniz'in sergileyeceği performans Fenerbahçe'nin elde edeceği skorda büyük rol oynayacaktır. 
Galatasaray'ın puan farkını 2'ye indirmesi ve kulüpler arasında son günlerde yaşanan söz düellosu taraftarın maça olan ilgisini artırır. Bu gelişmeler Fenerbahçe camiasının şampiyonluk için kenetlenmesine neden oldu ve Sarı - Lacivertli takımın galibiyet şansı yükseldi. Gaziantep takımında Ettayeb'in cezası nedeniyle bugün forma giyemeyecek olması bana göre kayıp değil, avantaj. Son haftalarda 4-5 ofansif futbolcuyla sahaya çıktığı için rakiplerine çok sayıda gollük pozisyon veren konuk takım, Ettayeb'in yokluğunda defansif anlamda daha güçlü olarak sahaya çıkacaktır. 
Saha ve seyirci avantajına da sahip olan Fenerbahçe'nin maçın favorisi olduğuna inanıyorum. 



</TEXT>
</DOC>
