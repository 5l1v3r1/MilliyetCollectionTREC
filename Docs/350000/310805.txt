<DOC>
<DOCNO> 310805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo25.html </URL>
<DATE> 2005/01/30/ </DATE>
<TIME> 22.58 </TIME>
<AUTHOR>  </AUTHOR>
<HEADLINE>
Fenerbahçe, Çaykur Rizespor maçı sonrası notlar... 
</HEADLINE>
<TEXT>

     Fenerbahçe Teknik Direktörü Christoph Daum, Çaykur Rizespor ile yaptıkları maçta kendileri için önemli bir galibiyet aldıklarını söyledi. 
     Daum, maçtan sonra yaptığı açıklamada, bu akşamki gibi hava ve saha şartlarında öncelikle mücadele etmeyi takım olarak bilmeleri gerektiğini vurgulayarak, karşılaşmayı şöyle değerlendirdi 
     ''Maçın ilk yarısında çok zorlanmamızın sebebi, fazla hareketli olmamamızdı. İkinci yarıda daha farklı ve hareketliydik. Daha çok gol pozisyonlarına girerek, istediğimiz tempoyu sahaya yansıttık. Gol pozisyonlarını değerlendirirken, şansımız da olmalı. Bu akşam 2-3 pozisyonda şansımız yoktu. İkinci yarıda bir pozisyonda Rüştü, gol yememizi önledi. Ona ihtiyacımız olduğunu bir kez daha gösterdi. Bu tip hava ve saha şartlarında mücadele etmeyi, koşmasını bilmemiz lazım. İlk yarıda olduğu gibi durarak sonuca gidemezsiniz.'' 
     
     ''ÇAYKUR RİZESPOR, BEŞİKTAŞ'A KARŞI OYNASAYDI '' 
     Bir gazetecinin, Rıza Çalımbay'ın Çaykur Rizespor'daki görevinden ayrıldıktan sonra, bir yardımcısını Fenerbahçe maçı için görevlendirmiş olmasının kendisine göre normal bir olay olup olmadığını sorması üzerine, Daum, şunları söyledi 
     ''Bu konuda beni enterese eden şu oldu. Şayet Çaykur Rizespor, Beşiktaş ile oynasaydı, Futbol Federasyonu nasıl bir karar alırdı Bu konu ile ilgili köşe yazısı yazmak gerekir herhalde. Çünkü çok heyecanlı bir dizi olur. Ben bunu anlamıyorum. Herhangi bir yorum ve eleştiri getirmek istemiyorum. Bu konuda olumlu yönde eleştiri yapan basın mensubu arkadaşlarımız var. Bu kadar çok antrenör değiştirilmesini anlamıyorum. İspanya'da uygulanan model, bence en uygunu. Orada bir antrenör sezon bitmeden takımından ayrılırsa, başka bir takım çalıştıramaz. Bunu iyi düşünmemiz lazım. Devamlılık açısından ve futbolcuların gelişimi ile kulüplerin gelişimi açısından çok sağlıklı bir durum değil.'' 
     
     ANELKA SORUSU 
     Alman çalıştırıcı, Anelka'nın transferi ile ilgili bir soru üzerine, herhangi bir açıklama yapamayacağını ifade etti. 
     Fenerbahçe Kulübü adına sözleşme yetkisine sahip olmadığını anlatan Daum, ''Şu anki durumun ne olduğunu söyleyemeyeceğim. Maçtan önce de karşılaşmaya konsantre olmak için yöneticilerimizle konu ile ilgili konuşmadım. İmza atılıp, mürekkep kuruduktan sonra bir açıklama yapabilirim'' dedi. 
     Fabiano'nun gönderildiği ile ilgili haberler için de Daum, ''Bu konuyu ne teyit edebilirim, ne de aksini söyleyebilirim. Benim sözleşme yapmak ve feshetmek gibi yetkim yok'' diye konuştu. 
     Daum, dün İstanbul'a dönen Van Hooijdonk ile herhangi bir görüşme yapıp yapmadığı sorusuna da ''Herhangi bir görüşmem olmadı. Bugün Samandıra'da kısa bir selamlaştık. Doktorlarımız hafta içinde bireysel çalışacağını söyledi. Durumunun ne olduğunu, hafta sonuna kadar net bir şekilde göreceğiz'' dedi. 
     Daum, ikinci yarıda oyundan aldığı Luciano'nun adalesinde bir sorun olduğunu ve bu oyuncuyu riske etmemek için çıkardığını söyledi. 
     Servet'in de özgüvenini fazlasıyla kazandığını anlatan Daum, bu futbolcunun defansif anlamda zaten iyi olduğunu, ofansif anlamda da özellikle kafa toplarında kendini geliştirdiğini belirtti. 
     Alman teknik adam, Servet ile ilgili olarak, ''Yerini bulan paslarının oranı yükseldi. Bu durumdan son derece mutluyum. İyi yolda, çok iyi olması için bir müddet beraber çalışmamız lazım'' diyerek sözlerini tamamladı. 
     
</TEXT>
</DOC>
