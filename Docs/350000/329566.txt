<DOC>
<DOCNO> 329566 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/spor/spo15.html </URL>
<DATE> 2005/04/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



ERZİNCANSPOR 
Batman maçında hedef üç puan 

İkinci Lig B Kategorisi C Grubu'nda mücadele eden Erzincanspor sahasında Batman Petrolspor ile yapacağı maçın hazırlıklarını aralıksız sürdürüyor. Teknik Direktör Zafer Göncüler ligde kötü günler geçirdiklerini belirterek rakiplerini yenmeleri gerektiğini söyledi. Göncüler, "Alacağımız galibiyetin ardından kötü günler bitecek. Bu yüzden taraftarların desteğine ihtiyacımız var" ifadesini kullandı. 

SİVASSPOR 
Aşk Doktoru'yla moral dopingi 

A Kategorisi lideri Sivasspor, zorlu Elazığspor maçı öncesi sinemada moral buldu. Kentteki Megapol Sineması'nda topluca "Aşk Doktoru" adlı filmi izleyen oyuncular ve teknik heyet keyifli dakikalar geçirdi. Teknik Direktör İsmail Kartal, "Her hafta katılacağımız çeşitli etkinliklerle stres ve baskıdan kurtularak, yapacağımız karşılaşmalara daha moralli çıkmayı hedefliyoruz" diye konuştu. 

BATMAN PETROLSPOR 
Başkan Kara mesaj yolladı 

ARİF ARSLAN DHA 

Batman Petrolspor'un üst üste aldığı galibiyetler, taraftarların yüzünü güldürürken Başkan Bayram Kara, Erzincanspor maçı öncesi güzel futbol ve galibiyet dileğinde bulundu. Ligde kalan 8 sınava da galibiyet parolasıyla çıkacaklarını kaydeden Kara, "İkinci yarıdaki isabetli transferlerimizle takıma güven geldi. Erzincan deplasmanından mutlu döneceğimize inanıyorum" şeklinde konuştu. 

BİTLİS ÖZGÜLDERE 
Federasyona büyük tepki 

ÖZCAN ÇİRİŞ 

3. Lig 1. Grup takımlarından Bitlis Özgüzeldere'de, Futbol Şube Sorumlusu Nihat Ceylan, "Şampiyonluğa giden takımımız masa başı oyunları ile engellenmeye çalışılıyor" dedi. Futbol Federasyonu'nun, Nevşehirspor maçında çıkan olaylar nedeniyle kendilerine 2 karşılaşma seyircisiz oynama, futbolculardan Sercan ve Alper'e 6, Fadıl'a 3 maç ceza verdiğini hatırlatan Ceylan, "Durum böyle devam ederse ligden çekiliriz. Federasyon daha dikkatli olmalı." ifadesini kullandı. 

2. Lig'de bugün 

13.00 Mardin - Kayseri Erciyes, 14.30 O.Renault - Çorluspor 

3. Lig'de bugün 

14.30 Kayapınar Bld. - Muşspor 

BİNİCİLİK 
Kış Kupası Kemer Country'de 

Binicilikte S Kış Kupası Serisi'nin üçüncü ayağı bugün İstanbul'da başlayacak. S Uluslararası Binicilik Merkezi'nin ilk etkinlik olarak düzenlediği ve iki gün sürecek organizasyon, Kemer Golf Country Club Tesisleri'nde gerçekleştirilecek. Serinin final yarışları ise 16 - 17 Nisan'da yapılacak. 

OTOMOBİL 
Klasikler yola çıkıyor 

Klasik Otomobil Rallisi bugün başlayacak. Organizasyonun sponsoru Hilton Oteli'nin önünden startı verilecek olan ralliye yaklaşık 50 takım katılacak. İstanbul-Silivri parkurunda gerçekleştirilecek organizasyonda yarışmacılar toplam 350 kilometre yol katedecek. 

MASA TENİSİ 
Masada kaldık 

Danimarka'daki Avrupa Masa Tenisi Şampiyonası'nda Türkiye, takım halinde erkeklerde 33., bayanlarda ise 26. oldu. Bireyselde de sporcularımız ilk turda havlu atarken, karışık çiftlerde ilk turda İsviçreli çifti 3-0 yenen İrfan Tuvukçuoğlu - Nevin Mutlu, ikinci maçında İsveçli çifte 3-0 yenilerek elendi. 

VOLEYBOL 
Şampiyonlara yıldız devri 

Voleybol Federasyonu 1. Deplasmanlı Liglerde erkeklerde 1970 - 1971, Bayanlarda 1977 - 1978 sezonlarından itibaren şampiyon olmuş kulüplere, her beş şampiyonluğa bir yıldız takma hakkı verdi. Şampiyon kulüpler, yeni sezondan itibaren formasında kulüp amblemi üzerine yıldız takabilecek. Böylece bayanlarda Eczacıbaşı üç, Vakıfbank Güneş Sigorta bir, erkeklerde ise Halkbank bir yıldız takma hakkını kazandı. 


</TEXT>
</DOC>
