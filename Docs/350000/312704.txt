<DOC>
<DOCNO> 312704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur01.html </URL>
<DATE> 2005/02/05/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
İstanbul'da 20 kişi donma riskine karşı koruma altına alındı 
</HEADLINE>
<TEXT>

     Sokaklarda kalan 20 kişi, İstanbul'daki kar yağışı ve kötü hava koşulları nedeniyle donma tehlikesine karşı Alibeyköy'de oluşturulan geçici barınma merkezinde koruma altına alındı. 
     İstanbul Büyükşehir Belediyesi Acil Yardım ve Cankurtarma Müdürlüğü'nce, sokaklarda kalan ve donma riski olan kişilere yönelik bir çalışma başlatıldı. 
     Çeşitli birimlere bağlı ekipler, sokaklardan toplanan 20 kişiyi, Alibeyköy'deki Tevfik Fikret Aydeniz Spor Salonu'nda oluşturulan geçici barınma merkezine götürdü. 
     Burada banyo yaptırılan, saç ve sakal tıraşları gerçekleştirilen kişilerin giyecek ve yiyecek ihtiyaçları da karşılandı. 
     Sağlık kontrolünden de geçirilen bu kişiler, battaniye ve yatak verilerek donma riski ortadan kalkıncaya kadar koruma altına alındı. 
     Yetkililer, bu kişilerden ciddi sağlık sorunu olanların hastanelere sevk edileceğini bildirdiler. 
     
     ÇANAKKALE BOĞAZI'NDA DENİZ ULAŞIMI 

     Ege Denizi ve Çanakkale Boğazı'nda etkili olan poyraz nedeniyle 2 gündür yapılamayan Gelibolu-Lapseki ve Bozcaada-Geyikli feribot seferlerine yeniden başlandı. 
     AA muhabirinin Türkiye Denizcilik İşletmeleri TDİ yetkililerinden edindiği bilgiye göre, kar yağışıyla birlikte zaman zaman saatteki hızı 70-80 kilometreye ulaşan poyraz nedeniyle yapılamayan Gelibolu-Lapseki ve Bozcaada-Geyikli feribot seferleri yeniden başladı. 
     Yetkililer, Gökçeada-Kabatepe arasındaki feribot seferlerinin bugün de yapılamadığını kaydettiler. 
     
</TEXT>
</DOC>
