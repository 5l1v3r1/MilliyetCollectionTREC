<DOC>
<DOCNO> 338206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur07.html </URL>
<DATE> 2005/04/29/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İstanbul'da korkutan fabrika yangını 
</HEADLINE>
<TEXT>

     İstanbul'da Kağıthane Cendere Yolu üzerinde 2-3 dönümlük alan üzerine kurulu tek katlı "Özerdem" plastik malzeme imalathane ve deposunda çıkan yangın, itfaiye ekiplerince söndürüldü. 
     Yangına ağırlıklı olarak köpük sıkarak müdahale eden Şişli, Kağıthane, İstinye, Seyrantepe ve Beşiktaş itfaiye grupları, söndürülmesinin ardından soğutma çalışmalarına başladı. 
     İtfaiyeye çevredeki bazı fabrikaların yangın söndürme birimleri de yardımcı olurken, belediyeye ait tankerlerle su takviyesi yapıldı. Bu arada binanın ön duvarları iş makinesi yardımıyla yıkıldı. 
     Şişli Belediye Başkanı Mustafa Sarıgül de, olay yerine gelerek incelemede bulundu. 
     Yangının çıkış nedenine ilişkin araştırmanın sürdüğü bildirildi. 
     
     YANGIN 10 00'DA BAŞLADI 

     Ayazağa Cendere Yolu üzerindeki Özerden Plastik firmasına ait yaklaşık 2 bin metrekarelik alan üzerine kurulu ek binada, saat 10.00 sıralarında yangın başladı. 
     Şişli, Kağıthane ve İstinye itfaiye ekiplerinin müdahale ettiği yangın bölgesine takviye itfaiye birimleri de gönderiliyor. 
     Alevlerin yakınında yağ tankları bulunuyor ve patlama riski bulunuyor. 
     İlk belirlemelere göre yangında yaralanan bulunmadığı bildirildi. 
     Olay yerine ilk giden itfaiye ekipleri, yangının yakındaki Roche fabrikasında çıktığını sanarak yanlış anonslar yaptı ancak daha sonra yangının plastik fabrikasında olduğu anlaşıldı. 
     
</TEXT>
</DOC>
