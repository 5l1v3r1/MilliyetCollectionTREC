<DOC>
<DOCNO> 336867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/spor/axspo02.html </URL>
<DATE> 2005/04/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Pierre bilmecesi 
</HEADLINE>
<TEXT>


Fenerbahçe'de "sakatım" diyerek Ankara'ya gitmeyen Hooijdonk, bir günde iyileşerek yeniden antrenmanlara başladı. Yönetimin, Trabzon maçı öncesi huzuru bozmamak için yaşanan krizi soğutmaya çalıştığı öğrenildi 

YUSUF KOBAL 


Ankaraspor maçı öncesi belindeki ağrıları öne sürerek, Başkent'e gitmeyen Fenerbahçe'nin yıldız oyuncusu Pierre van Hooijdonk'un dünkü antrenmana katılması şaşkınlık yarattı. 
Bir günde eski sağlığına kavuşan Hollandalı oyuncunun, Teknik Direktör Daum'un yer almadığı idmana çıkması da kafalarda soru işareti yarattı. 
Hooijdonk konusunu dün çözüme kavuşturmayı planlayan Fenerbahçe Yönetimi, Alman hocanın yeni dünyaya gelen bebeği nedeniyle konuyu ilerleyen günlere erteledi. 
Hooijdonk'u ligin ikinci yarısında sürekli yedek soyunduran, bu nedenle tepki alan Daum, katı tavrından vazgeçmezken, yıldız oyuncuyla yaşanan soğuk savaş camiayı rahatsız ediyor. Yönetim, çok önemli Trabzon maçı öncesi, takım içerisinde huzuru kaçırmamak için olaya el koyup, tarafları telkin yoluyla sakinleştirmeyi düşünürken, Daum'un deplasmana gelmek istemeyen Hooijdonk'u Trabzon maçında da kadroya almayacağı belirlendi. Ancak yönetimin, teknik heyetten gelecek rapor doğrultusunda Hollandalı oyuncuya yüklü bir ceza vermesi bekleniyor. 

Kaptanın kader günü 

Profesyonel Futbol Disiplin Kurulu aralarında teknik adamlar, futbolcular ve kulüplerin bulunduğu çok sayıdaki olay dosyasını bugünkü toplantısında karara bağlayacak. 
Denizlispor maçından önce rakip takım teknik direktörüne küfür eden, kırmızı kart sonrası ise hakeme hakaret eden Fenerbahçe kaptanı Ümit Özat'a 3 ila 5 maç arası bir ceza çıkacağı öğrenilirken, bu maçta aynı teknik adama omuz attığı gerekçesiyle Sarı - Lacivertli takımın teknik direktörü Daum'a 10 gün hak mahrumiyeti geleceği bildirildi. 
Diyarbakırspor - Trabzonspor maçında çıkan olaylar nedeniyle PFDK'ya sevk edilen ev sahibi kulübün ise 1 maç saha kapatma ve ağır para cezası almasının gündemde olduğu kaydedildi. 

Samandıra pürneşe 

Ankaraspor'u yenerek 4 puan farkla liderliğini sürdüren Fenerbahçe, Trabzonspor maçı hazırlıklarına başladı. Antrenman maçında kaleci Recep ile Brezilyalı futbolcu Luciano arasında küçük bir tartışma yaşanırken, çalışmaya hafif sakatlıkları bulunan Alex, Rüştü ve Deniz ile Servet katılmadı. Bu arada ağrıları artan Servet dün acilen Almanya'ya gitti. Sarı - Lacivertli futbolcu Bayern Münih'in doktoru Volfarth tarafından muayene edilecek. 

'İki Anelka al, Beşiktaş'a yenil' 

İlhan Cavcav, parasını işletmek isteyen Başkan Aziz Yıldırım'a esprili yanıt verdi 

İLHAN GÜLER 

Gençlerbirliği Kulübü Başkanı İlhan Cavcav, Hacettepe Üniversitesi'nde düzenlenen panelde ilginç açıklamalar yaptı. Cavcav, "Ankaraspor maçında Sayın Aziz Yıldırım bana 'Kasanız dolu, işletmek için bana verir misin ' diye espri yaptı. Ben de 'Sana o parayı versem iki Anelka daha alırsın. Sonra Beşiktaş'a mağlup olursun' diye karşılık verdim" ifadesini kullandı. 
Ankaragücü'nün küme düşmesini hiç istemediğini kaydeden İlhan Cavcav, "İstanbulspor ile Kayserispor maçlarında soyunma odasına girerek futbolcularıma Ankaragücü için oynamalarını söyledim" diye konuştu. 

Alex rekora doğru 

Bu sezon bir çok maçta Fenerbahçe'yi sırtlayan Alex de Souza, attığı gollerle yabancılar rekoruna doğru gidiyor. Şu ana kadar 22 gole ulaşan Brezilyalı oyuncu, Türkiye'de oynayan yabancı futbolcular arasında bir sezonda en fazla gol atanlar klasmanına şimdiden yerleşti. Alex, yabancı statüsünde oynadığı dönemde 26 golü olan Elvir Boliç'e yaklaştı. Brezilyalı oyuncu kalan beş haftada beş gol atarsa herkesi geride bırakacak. 



</TEXT>
</DOC>
