<DOC>
<DOCNO> 314215 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sontur17.html </URL>
<DATE> 2005/02/10/ </DATE>
<TIME> 11.45 </TIME>
<AUTHOR>  </AUTHOR>
<HEADLINE>
Şemdin Sakık'ın pişmanlığı kabul edilmedi 
</HEADLINE>
<TEXT>

     Özgür CEBE DHA 

      KAPATILAN Diyarbakır 1 Nolu DGM tarafından idam cezasına çarptırıldıktan sonra cezası AB uyum yasaları kapsamında ömürboyu hapse çevrilen PKK'nın bir dönem iki nuramalı ismi Şemdin Sakık'ın Topluma Kazandırma Yasası'ndan yararlanmak için yaptığı başvuru İçişleri Bakanlığı'nca reddedildi. İçişleri Bakanlığı'nın raporu bugün sabah saatlerinde mahkemeye ulaştı. 
     Güneydoğu'da 191 silahlı eylemde başta Bingöl'de 33 silahsız erin şehit edilmesi olmak üzere çoğunluğu güvenlik güçlerinden oluşan 256 kişinin öldürülmesinden sorumlu tutulan Şemdin Sakık'ın Topluma Kazandırma Yasası'ndan yararlanmak için yaptığı başvuruya, ret yanıtı geldi. 
     Sakık'ın yasadan yararlanma talebi kapatılan 1 Nolu DGM'nin yerine kurulan 6'ıncı Ağır Ceza Mahkemesi'nde bugün ele alındı. Duruşmaya E Tipi Cezaevi'nde tek kişilik özel koğuşta tutulan Şemdin Sakık katılmadı. 
     Sakık'ın Topluma Kazandırma Yasası'ndan yararlanabilmesi için 2 yıldan beri beklenen İçişleri Bakanlığı'nın raporu da duruşma öncesi bugün saat 08.00'de posta yoluyla mahkemeye ulaştı. 
     İçişleri Bakanlığı raporunda, Şemdin Sakık'ın her ne kadar güvenlik güçlerine mensubu olduğu örgütün çökertilmesine yönelik bilgiler verip yardımcı olsa bile, adı geçen hükümlünün örgütün yurtdışında gerçekleştirdiği kongre ve konferanslara katılarak burada merkez komite üyeliğine seçildiği belirtildi. 
     Raporda, Sakık'ın merkez komite üyeliğinin yanısıra örgütün sözde merkez komutanlığı görevini yaptığı, verdiği emir ve talimatlar doğrultusunda yüzlerce insanın ölümünden direkt sorumlu olduğu belirtirek, 4959 Sayılı Topluma Kazandırma Yasası'nın 3'üncü maddesi uyarınca yasadan yararlandırılma talebinin reddine karar verildiği cevabı verildi. Bu rapor üzerine savcı da mütalaasını açıkladı ve Sakık'ın örgütün tamamı üzerinde etkin görev almasından dolayı örgütte kumandaya haiz kişi olma vasfı taşıdığı gerekçesiyle, yasadan yararlandırılmaması talebinde bulundu. 
     Mahkeme heyeti ise ret kararının Sakık'ın yüzüne karşı okunmasına ve duruşmada hazır edilmesi için E Tipi Cezaevi'ne yazı yazılmasına karar verip duruşmayı 18 Mart'a erteledi. 
     1998 yılı Mart ayından bu yana cezaevinde bulunan Şemdin Sakık, yasadan yararlanmış olsaydı 9 yıl hapis cezasına çarptırılıp, tutuklu kaldığı süre dikkate alınarak serbest bırakılacaktı. 
     
</TEXT>
</DOC>
