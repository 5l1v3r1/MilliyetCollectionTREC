<DOC>
<DOCNO> 334040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/sontur04.html </URL>
<DATE> 2005/04/16/ </DATE>
<TIME> 07.00 </TIME>
<AUTHOR>  </AUTHOR>
<HEADLINE>
Beşiktaş'ta bir binanın alt katında çıkan yangın maddi hasara yol açtı 
</HEADLINE>
<TEXT>

     Beşiktaş'ta bir binanın alt katındaki boya deposunda çıkan yangın maddi hasara yol açtı. 
     AA muhabirinin aldığı bilgiye göre, Cihannüma Mahallesi Barbaros Bulvarı Akmaz Sokak'ta bulunan 6 katlı Saray Apartmanı'nın bodrum katındaki boya deposunda yangın çıktı. 
     Yanıcı özelliği olan boya ve benzeri malzemelerin tutuşmasıyla büyüyen yangının söndürülmesi için olay yerine gönderilen itfaiye ekipleri, sokaklara park edilen araçlar yüzünden bir süre apartmana ulaşamadı. 
     Apartmana yakın sokaklardan uzatılan hortumlarla yangına müdahale etmeye çalışan bazı itfaiye ekipleri, zaman zaman depoda meydana gelen patlamalar yüzünden de zor anlar yaşadı. 
     Söndürme çalışmaları sırasında bazı itfaiye araçlarının apartmanın yanına ulaşmasıyla kontrol altına alınan yangın, yaklaşık 1 saat süren çalışmalarla söndürüldü. 
     Bu çalışmalara katılan itfaiye eri Ahmet Topal dumandan etkilendi. 
     Boya deposunda maddi hasara yol açan yangının çıkış nedeni araştırılıyor. 
     
</TEXT>
</DOC>
