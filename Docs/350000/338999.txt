<DOC>
<DOCNO> 338999 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur37.html </URL>
<DATE> 2005/05/02/ </DATE>
<TIME> 19.50 </TIME>
<AUTHOR>  </AUTHOR>
<HEADLINE>
Ümraniye Cezaevi'nde mahkumlar yangın çıkardı 
</HEADLINE>
<TEXT>

     Ümraniye Cezaevi’ndeki yangının, bazı tutuklu ve hükümlülerin koğuşlarındaki yatak ve yorganları ateşe vermesiyle çıktığı bildirildi. 
     Alınan bilgiye göre, cezaevinde 2 koğuşta kalan bir grup tutuklu ve hükümlü, bazı isteklerinin cezaevi idaresince yerine getirilmemesi nedeniyle yatak ve yorganlarını ateşe verdi. Tutuklu ve hükümlülerin, bir Cumhuriyet Savcısı ile görüşmek istedikleri öğrenildi. Mahkumların yangını, arkadaşlarının başka cezaevlerine sevkini önlemek çıkardığı belirtiliyor. 
     Ümraniye Cumhuriyet Başsavcısı Hadi Salihoğlu, Ümraniye Cezaevi’ndeki olayın disiplin cezası alan bir tutuklunun arkadaşları tarafından çıkarıldığını ve bir protesto eylemi niteliğinde olduğunu bildirdi. 
     Ümraniye Cezaevi’nde incelemede bulunan Salihoğlu, cezaevinden ayrılışı sırasında, basın mensuplarına olayla ilgili bilgi verdi. 
     Olayın saat 16.00 sıralarında, cezaevinde disiplin cezalarına çarptırılan bir tutuklunun durumunu protesto eden arkadaşlarının koğuşlarındaki yataklarını yakmasıyla başladığını kaydeden Salihoğlu, şunları söyledi 
     "Ancak cezaevi idaresi, olaya anında müdahale etmiş, onlara yapmış oldukları eylemin hukuksuz olduğunu söylemiş ve derhal sona erdirmelerini istemiştir. Tutuklular da bu isteğe uymuş ve eylem sona ermiştir. Eylem sırasında yakmış oldukları yatakların meydana getirmiş olduğu duman dışarıdan görülmüştür. Ancak eylem sonucu herhangi bir yaralanma ve zarar söz konusu değildir. Bu olaya karışanların sıhhatleri yerindedir." Cezaevinde bugüne kadar disiplinin sağlandığını, bundan sonra da devam edeceğini vurgulayan Salihoğlu, tutukluların yakınlarının endişe etmesine gerek olmadığını ifade ederek, "Bu konudaki endişelerine kefil benim. Huzur yerindedir, olay sona ermiştir" diye konuştu. 
     Başsavcı Salihoğlu, gazetecilerin soruları üzerine 7 kişinin olaya karıştığını, herhangi bir rehin almanın da yaşanmadığını kaydederek, "Küçük bir olay. Herhangi bir korkuya mahal yok" dedi. 
     Olayın sona ermesi üzerine, cezaevinde bekleyen itfaiye ve ambulans araçları da ayrıldı. 
     
</TEXT>
</DOC>
