<DOC>
<DOCNO> 309807 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/yazar/ulagay.html </URL>
<DATE> 2005/01/27/ </DATE>
<TIME>  </TIME>
<AUTHOR> Osman ULAGAY  </AUTHOR>
<HEADLINE>
Sharon Stone'la gelen umut 
</HEADLINE>
<TEXT>


Başlık sizi şaşırtmasın, Davos'a giderken kardan yolumu şaşırıp Hollywood'a gelmiş ve Sharon Stone'la röportaj yapmış değilim. Ünlü yıldız yolunu şaşırmadan Davos'a gelip, Dünya Ekonomik Forumu'nda "medya liderleri" diye anılan grubun yemeğine katıldı ve kısa bir konuşma yaptı. Dünyanın önde gelen siyasetçilerini, uluslararası iş aleminin ağır toplarını ve isim yapmış bilim adamlarını izlemek üzere Davos'a gelmiş olan kalburüstü gazeteciler de, değim yerindeyse "çıt çıkarmadan" Sharon Stone'u dinledi. Siyah balıkçı kazağı ve belli belirsiz makyajı ile göz alıcı bir görünüm sergileme iddiasında olmayan ünlü yıldızın görüntüsü değil, söyledikleriydi dikkati çeken. 
Kendisini dinleyen medya liderlerinin özelliklerini bildiğini belirten Stone, "Ben sizler gibi komple bir eğitim görmedim, sizin pek çok konudaki derin deneyiminize de sahip değilim ama AIDS'lilerin dünyasını gördüm ve sizin, onların kaderini etkileme gücüne sahip olduğunuzu düşündüğüm için bugün buradayım" diyerek başladı konuşmasına. AIDS ile mücadele çabalarında aktif rol alan Stone'a göre sorun yalnızca AIDS değildi, "insanlığın matematiğinin" değişmesi gerekiyordu. "Küstahça ve acımasızca davranarak dünyanın dört bir yanında insanları öldüreceğinize, silaha harcadığınız paranın küçük bir kısmını AIDS gibi sorunlara harcasak, milyonlarca insanın umutsuzluğu yenmesine katkıda bulunabiliriz" derken ünlü yıldızın soluk yüzünde farklı bir ışıltının belirdiğini görmek mümkündü. 

Umut veren çıkış 
Çoğunlukla tuzu kuru zenginlerin fikir alışverişi yaptığı ya da çene yarıştırdığı yer olarak bilinen Davos'ta, medya mensuplarının vicdanına seslenen bir çıkış mıydı Sharon Stone'nun ve onu izleyen Richard Gere'in konuşmaları Buna benzer çıkışları daha önce de görmemiş miydik Örneğin Bill Gates de böyle bir çıkış yapmamış mıydı Pekiyi sonra ne olmuştu AIDS ile, sıtmayla ve diğer salgın hastalıklarla mücadelede, yoksulluğun azaltılmasında anlamlı gelişmeler yaşanmış mıydı Yoksa, kalkınma yardımlarına harcadığı paranın 25 katını silahlanmaya harcayan ABD'nin haraca kestiği bir dünyada, Sharon Stone'nun değimiyle "insanlığın matematiği" yanlış işlemeye devam mı ediyordu 
Dünya Ekonomik Forumu'nun dünkü oturumunda İngiltere Başbakanı Tony Blair'i dinlerken de bu soruların cevabını düşündüm. Bu yılki Davos'ta bu soruyu daha sık sormak ve hatta biraz umuda kapılmak da mümkün sanki. 

Başarı öyküsü Türkiye 
Biraz da Sharon Stone yüzünden farklı bir boyuta takılıp kalınca, dünya ekonomisi ile ilgili ilginç oturum hakkında fazla bir şey yazmaya yer kalmadı. Bu oturumda konuşan İsrail Merkez Bankası'nın eski başkanı Jacob Frenkel, Türkiye'yi dünya ekonomisindeki yeni başarı öykülerinin bir örneği olarak gösterdi. Frenkel'e göre Türkiye, yaşadığı krizlerden ders alıp doğru ekonomik politikaları uygulayan ve bunun olumlu sonuçlarını görmeye başlayan ülkelerden biri. Avrupa Birliği'ne katılma yolundaki adımlarının da Türkiye'nin geleceğini olumlu etkileyeceğini düşünüyor Frenkel. 



</TEXT>
</DOC>
