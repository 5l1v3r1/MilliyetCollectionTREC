<DOC>
<DOCNO> 329006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sonspo17.html </URL>
<DATE> 2005/03/31/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Yunan basını Arnavutluk kolay oldu sıra İstanbul'u kuşatmakta 
</HEADLINE>
<TEXT>

     Kendi sahalarında milli takımımız karşısında ağır bir yenilgi alan Gürcistan'da bugün gazeteler ilginç başlıklarla çıktı. Yunan gazeteleri ise takımlarının Arnavutluk önünde kolay bir galibiyet aldığını söyleyip, "şimdi sıra İstanbul'u kuşatmakta" yorumu yaptı. 
     Gürcistan basını, dün oynanan 18. Dünya Kupası Avrupa Elemeleri maçında Gürcistan'ın, Türkiye karşısında mağlup olmaktan kurtulamadığını ve çok büyük puan kaybedildiğini belirtti. 
     Rezonans Gazetesi, ''Çok büyük puan kaybettik'' başlıklı haberinde, Türkiye karşısında ilk yarıda umut veren futbol oynadıklarını, ancak maçın ikinci yarısında oyundan tamamen koptuklarını yazdı. 
     Gürcistan Milli Takımı Teknik Direktörü Alain Giresse'nin, ''Kötü bir mağlubiyet aldık ve Dünya Kupası finallerine gitme şansımız kalmadı'' sözlerine yer verildi. 
     Gazete haberinde, Türkiye karşısında sergilenen bu kötü oyunda, Yunanistan maçının yorgunluğu ve alınan mağlubiyetin de etkili olduğu yorumu yapıldı. 
     Bir başka gazete 24 Saat, maçta Gürcü futbolcuların sakatlık ve hüzünlü anlarının yanı sıra tribünlerdeki kırık ve zarar gören fotoğraf karelerini tam sayfa vererek, ''Bunlara iyi bakın'' başlığını kullandı. 
     Gazete haberinde, Gürcistan milli takımının son dönemlerde oynadığı hiç bir maçta kalesinde beş gol birden görmediği ve bu şekilde puan kaybına uğramadığı belirtildi. 
     Gürcistan Cumhuriyeti Gazetesi de ilk sayfasında maç fotoğrafını ters kullanarak, ''Gürcistan'ın umudu, Türk Milli Takımı karşısında ters döndü'' başlığını attı. Gazete, kötü organizasyon nedeniyle Lokomotif Stadı'nda başlayan istem dışı olayların Tiflis sokaklarında devam ettiği belirtilerek, zaman zaman tribünlerde yaşanan kargaşanın özel güvenlik güçleri tarafından büyümeden önlendiğini yazdı. 
     Gürcistan'da günlük olarak yayınlanan "Gürcistan Cumhuriyeti" isimli gazete, milli maçın fotoğrafını ters kullanarak, "Gürcistan milli takımınının, Türk milli takımı karşısında umudu ters döndü" şeklinde yorum yaptı. 
     Günlük "24 saat" adlı gazete ise Gürcistan - Türkiye milli maçında Gürcü futbolcuların sakatlık, hüzün ve tribün fotoğraflarına yer verirken, "bunlara iyi bakın" şeklinde yorum yaptı. 
     
     YUNAN BASINI 

     Dünya Kupası Avrupa Elemeleri 2. Grup karşılaşmasında Yunanistan'ın Arnavutluk karşısında aldığı 2-0'lık, Türkiye'nin de Gürcistan karşısında aldığı 5-2'lik galibiyet Yunan basınında geniş yer buldu. 
     Atina'da yayımlanan günlük spor gazeteleri, Yunanistan'ın Arnavutluk karşısındaki üstünlüğünün, kolay gelen bir galibiyetle gözler önüne serildiği yorumunda birleştikleri haberlerinde, mavi-beyazlı ekibin yeni görevinin Türkiye karşısında başarı kazanmak olduğu değerlendirmesinde bulundular. 
     Arnavutluk galibiyetini ''Arnavutların üzerinden adeta kamyon gibi geçtik, şimdi sıra İstanbul'u kuşatmakta'' başlığı ile okuyucularına taşıyan Goal News gazetesi, ''İstanbul üzerinden Almanya'ya gideceğiz. Öte yandan, Tiflis'ten Gürcüleri ''dağıtarak'' geçen Türkler, takımımızın büyük rakibi olmayı sürdürüyorlar. Bizi zor ve çok sıcak bir Haziran bekliyor'' yorumunu yaptı. 
     Goal News, Türkiye-Gürcistan karşılaşması hakkında ise ''Türkler Tiflis'te adeta stadın duvarlarını yıktılar. Gürcüleri toz duman ettiler. Komşumuz gücünü göstermeyi başardı. Kırmızı-beyazlılar karşı takım kalesini gol yağmuruna tuttu ve ne kadar tehlikeli olabileceklerini de gösterdi'' değerlendirmesiyle dikkat çekti. 
     Yunan ekibinin, Arnavutluk karşısında zorlanmadan üstünlük kurduğunu kaydeden Filathlos gazetesi ise takım kaptanı Thodoris Zagorakis'in karşılaşmada sarı kart görmesi nedeniyle Türkiye maçına çıkamayacak olmasının, kırmızı-beyazlılar karşısında galibiyete giden yolda pürüz yaratacağı endişesini okuyucularına taşıdı. 
     Gazete ayrıca, ''Türk Milli Takımı, Gürcü rakibine imrenilecek kadar güzel 5 gol attı'' değerlendirmesinde de bulundu. 
     ''Evzon efeliği ile Almanya'ya gidiyoruz'' başlığını kullanan Sportime gazetesi ise Arnavutluk karşısında galibiyet alınmış olsa da Yunan Milli Takımı Teknik Direktörü Otto Renhagel'in, Türkiye ile Ukrayna'nın da stattan kazanan taraf olarak çıkmaları nedeniyle kendi galibiyetine yeteri kadar sevinemediğini kaydetti. 
     
     ERSUN YANAL YERİNİ SAĞLAMLAŞTIRDI 

     Öte yandan, Türk Milli Takımı'nın Gürcistan ekibi karşısında gösterdiği büyük başarının, Milli Takımlar Teknik Direktörü Ersun Yanal'ın yerini sağlamlaştırdığı değerlendirmesinde bulunuldu. 
     Yunan basını, Gürcistan galibiyetinin Türk Milli Takımı'nın puan almasının yanı sıra, takım içindeki ortam açısından da olumlu bir gelişme olduğunu vurguladı. 
     Yunan basını, ''Ersun Yanal'ın ekibi başlangıçta, savunma konusunda birtakım yetersizlikler göstermiş olsa da hücumda mükemmeldi. Kaydedilen 5 gol bunun en iyi göstergesi. Kırmızı-beyazlılar üzerilerine gelen Türk medyasına gerekli yanıtı vermiş oldular. Yanal, yerini sağlamlaştırdı'' yorumunu yaptı. 
     

     
</TEXT>
</DOC>
