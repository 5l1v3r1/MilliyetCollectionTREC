<DOC>
<DOCNO> 340476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy14.html </URL>
<DATE> 2005/05/07/ </DATE>
<TIME> 23.00 </TIME>
<AUTHOR>  </AUTHOR>
<HEADLINE>
Çevre Bakanı Pepe "Türkiye'nin geleceği aydınlık" 
</HEADLINE>
<TEXT>

     Çevre ve Orman Bakanı Osman Pepe, Türkiye’nin önünde son derece parlak günler olduğunu belirterek, "Ülkenin geleceği son derece aydınlık" dedi. 
     Pepe, Külünk Eğitim ve Kültür Derneği’nce Ümraniye Haldun Alagaş Spor Kompleksi’nde düzenlenen "2. Külünkoğlu Gecesi"nde yaptığı konuşmada, ailenin önemine dikkati çekti. 
     Toplumun çekirdeğini ailenin oluşturduğunu söyleyen Pepe, güçlü ailelerin, güçlü millet, güçlü devlet demek olduğunu kaydetti. 
     Pepe, hem dünyada, hem bölgesinde yerini almış, geçmişin ihtişamını gelecekle birleştirmiş Türkiye’nin, değerlerini dünden bugüne olduğu gibi yarına da ailelerle sürdüreceğini belirtti. 
     Bu açıdan, Külünkoğlu ailesinin düzenlediği bu toplantının çok önemli olduğunu belirten Osman Pepe, bu birlikteliğin diğer ailelere de örnek olması gerektiğini bildirdi. 
     Hükümetin, ülkenin kangrenleşmiş sorunlarına çözüm üretme noktasında ortaya koyduğu çözümlerin milletin takdirini kazandığını kaydeden Pepe, yapılan hizmetlerin milletin vicdanında yerini bulduğunu ifade etti. 
     Pepe, "Türkiye’nin önünde son derece parlak günler var. Ülkenin geleceği son derece aydınlık" diye konuştu. 
     
BBP GENEL BAŞKANI YAZICIOĞLU 

     Geceye katılan BBP Genel Başkanı Muhsin Yazıcıoğlu da Türk milletini diğer milletlerden ayıran en önemli özelliğin aile yapısı olduğuna işaret ederek, "Bu yapı, bizi büyük millet yaptı" dedi. 
     Tüm kadınların Anneler Günü’nü kutlayan Yazıcıoğlu, yoksulluktan, işsizlikten ve terörden en büyük acıları çekenlerin anneler olduğunu söyledi. 
     Bugün milli birlik ve beraberliğe dünden daha fazla ihtiyaç olduğunu kaydeden Yazıcıoğlu, şöyle konuştu 
     "Bugünlerde dışarıdan yapılan dayatmalar, önümüzdeki günlerde Avrupa İnsan Hakları Mahkemesi’nin vereceği kararlar ve AB sürecinde yaşayacaklarımız, ülkemizi germeyi kolaylaştıracak şeyler olabilir. 
     Ama bütün bunlara rağmen Kürdü-Türkmeni, Alevisi-Sünnisi, Karadenizlisi-Akdenizlisi, doğulusu-batılısıyla gelin vatan bir, bayrak bir, dil Türkçe, diyelim. Kıble bir, secde bir, kitap bir, Allah bir, diyelim." Dernek Başkanı Metin Külünk de Türkiye’nin dört bir tarafına dağılmış, Karadeniz kökenli büyük bir aile olduklarını ifade ederek, bu aileyi bir çatı altında toplamak için büyük çaba sarf ettiklerini anlattı. 
     Külünk, Türkiye’de herkesi aile değerlerine sahip çıkmaya davet etti. 
     Halkoyunları gösterisinin sunulduğu gecede, Karadenizli sanatçılar sahne aldı. 
     
</TEXT>
</DOC>
