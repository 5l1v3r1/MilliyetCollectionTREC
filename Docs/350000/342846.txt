<DOC>
<DOCNO> 342846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/guncel/gun02.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Ustalar Tophane'de 
</HEADLINE>
<TEXT>


Türkiye Cumhuriyeti Merkez Bankası Sanat Koleksiyonu'ndan seçilen kapsamlı bir seçki 8 Haziran'a kadar Tophane-i Amire'de sergileniyor 

Yasemin Bay 

Türkiye Cumhuriyeti Merkez Bankası'nın Atatürk'ün direktifiyle 1930'lu yıllarda oluşturmaya başladığı sanat koleksiyonundan özel bir seçki, Tophane-i Amire Kültür Sanat Merkezi'nin 2 salonunda sanatseverlerle buluşuyor. 
İki bölüm halinde hazırlanan serginin ilk bölümünde Türk resim sanatının gelişim aşamalarını yansıtan 1950 öncesi 28 sanatçının 37 yapıtı, ikinci bölümde ise 1950 sonrası çağdaş yaklaşımları gösteren 43 sanatçının 47 eseri yer alıyor. Sergi, T.C. Merkez Bankası Sanat Yönetmeni ve Koordinatörü Prof. Dr. Halil Akdeniz ve Prof. Dr. Mümtaz Sağlam'ın küratörlüğünde hazırlandı. 

Sanatçıyı desteklemek 
Sergide Halil Paşa, Hikmet Onat, İbrahim Çallı, Fikret Mualla, Şefik Bursalı, Ferruh Başağa, Nuri İyem, Zeki Faik İzer, Bedri Rahmi, Burhan Doğançay, Ömer Uluç, Komet, Koray Ariş, Alev Ebüzziya gibi önemli sanatçıların eserleri yer alıyor. Sergi küratörlerinden Prof. Dr. Halil Akdeniz, T.C. Merkez Bankası'nın koleksiyonunda bin civarında eserin bulunduğunu ve eser alımlarının 1930'lu yıllarda başladığını söylüyor 
"Yeni kurulan Türkiye Cumhuriyeti devletinin politikasıydı bu devlet dairelerini sanat eserleriyle donatmak ve aynı zamanda da sanatçıyı desteklemek. Atatürk'ün direktifleri ile Merkez Bankası da koleksiyon oluşturmaya başladı." 

Tavırlarda çeşitlilik 
Diğer küratör Prof. Dr. Mümtaz Sağlam, sergiyi 1950 ve sonrası olmak üzere 2 bölümde hazırlamalarının nedenini şöyle açıklıyor "800 yapıt arasından üretildikleri dönemin karakteristik özelliklerini en iyi yansıtan eserleri seçmek istedik. Türk sanatında 1950'lerden önce grupsal hareketler, akım ve anlayış denemeleri var. Bunları en iyi şekilde özümseyen ve uygulayan sanatçıları değerlendirdik. 
1950'li yıllara kadar süreçte seçim yapmak kolaydı. Akım ve anlayış denemelerinde, grupsal hareketlerde öne çıkan isimler belli. 1950 sonrası durum biraz daha zordu. Farklı bir siyasal hayata geçmekle birlikte sanatta da bir demokratikleşme ve yatay anlamda gelişme söz konusu. Eğitim kurumları, sanatçı adayları çoğalıyor, dışarıyla ilişkiler artıyor. Sanatsal tavırlarda da çok çeşitlilik var." 

2 ciltlik katalog 

8 Haziran'a kadar izlenebilecek sergiyle eşzamanlı olarak Prof. Dr. Halil Akdeniz'in editörlüğünde 2 ciltten oluşan bir katalog yayımlandı. Prof. Dr. Mümtaz Sağlam'ın yazdığı ilk cilt, sergide de olduğu gibi, 1950 öncesini ele alıyor. Prof. Dr. Akdeniz'in yazdığı 2. cilt ise, 1950 sonrasına bir bakış sunuyor. Kitaplarda hem sanatçıların biyografilerini hem koleksiyondaki eserlerini görmek mümkün. Ayrıca sanatçılarla ilgili bilgilere ulaşılabilecek kaynakçalar da belirtilmiş. 


</TEXT>
</DOC>
