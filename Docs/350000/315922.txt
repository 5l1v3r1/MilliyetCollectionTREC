<DOC>
<DOCNO> 315922 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/ekonomi/eko02.html </URL>
<DATE> 2005/02/17/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yabancı geliyor, tablo pembe değil' 
</HEADLINE>
<TEXT>


Türkiye'ye gelen yabancı sermayenin arttığını belirten YASED Başkanı Erdikler, 'Ama vergi ve teşvikler ıslaha muhtaç, aşırı dolaylı vergi yeni yatırıma engel oluyor' dedi 

EKONOMİ SERVİSİ 

Yabancı Sermaye Derneği YASED Başkanı Şaban Erdikler, 2004 yılında ekonomik ve siyasi istikrarın sağlanması konusunda yaşanan gelişmelerle birlikte Türkiye'nin yabancı sermaye için yatırım yeri olmak açısından uygun olarak değerlendirilmeye başlandığını söyledi. YASED'in 24. Olağan Genel Kurul toplantısında konuşan Erdikler, 2004'te Türkiye'ye gelen yabancı sermayenin 2.5 milyar doları aştığını belirterek şöyle konuştu 
"Yabancı yatırım, 2003'e göre gayrimenkul hariç yüzde 80 arttı. 2005 beklentisi 2004'ün iki katı. Özelleştirme çalışmalarının etkisiyle 5 milyar dolar yabancı yatırım sürpriz olmaz. Hükümetin 3 yılda 15 milyar dolar yabancı sermaye beklentisine aynen katılıyoruz." 
Erdikler, olumlu gelişmelere bakarak toz pembe bir tabloyla karşı karşıya olunduğunun düşünülmemesi gerektiğini vurguladı. Yatırım ortamını iyileştirme toplantılarının yeterince sık yapılmadığını, sektörel lisanslar ve çalışma izni konusunda sorunlarla karşılaştıklarını anlatan Erdikler, "Vergi ve teşvikler alanındaki durum ıslaha muhtaç, dolaylı vergiye aşırı yüklenmek yeni yatırım ve istihdam artışına engel oluyor" dedi. Erdikler şunları söyledi 
"Uzun aradan sonra yabancı sermaye konusunda az çok iddialı bir ortama gelindi. Ancak yabancı sermaye karşıtı söylemler de arttı. Bankacılık alanında yabancı sermayenin kısıtlanması gündeme getiriliyor. Yabancılara gayrimenkul satmak, ülke toprağının satılması olarak algılanıyor. Yolsuzlukla mücadele konusunda ise sonuna kadar varız. Ancak bunu yaparken züccaciye dükk nına girmiş fil gibi davranışlardan herkes kaçınmalı." 

Erdikler yine başkan 
Toplantıda Erdikler yeniden YASED Başkanı, Haluk Can Özel, Erdal Karamercan, Otto Wilhelm Bauer, Ahter Kutadgu, Nurdan Tümbek ve Gülden Türktan yeniden yönetim kurulu üyesi seçildi. Turgay Durak, Ethem Sancak, George Thwaites, Naim Koçer, Ahmet Burat, Işık Keçeci Aşur, Okşan Aylin Erdem ve Kevin Ali ise yönetim kurulunun yeni isimleri oldu. 362 üyeli YASED'de 56 üye oy kullandı. 


</TEXT>
</DOC>
