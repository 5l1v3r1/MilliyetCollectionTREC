<DOC>
<DOCNO> 322957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sontur01.html </URL>
<DATE> 2005/03/11/ </DATE>
<TIME> 02.02 </TIME>
<AUTHOR>  </AUTHOR>
<HEADLINE>
Oltayı otomobilden attılar 
</HEADLINE>
<TEXT>

     Tarık ARSLAN DHA 

BURSA'nın Mudanya İlçesi'ndeki balık tutkunları yağmur çamur dinlemiyor. Yoğun yağmur yağışı altında deniz kenarına otomobilini çeken balık tutkunları, oltalarını otomobillerinin içinden denize attı. Otomobil içinden yapılan balık avı ise ilginç görüntü oluşturdu. 
     Mudanya'ya bağlı Güzelyalı Beldesi Yat Limanı'na park eden 16 LE 852 plakalı otomobilden, denize uzanan oltayı görenler şaşkınlıklarını gizleyemedi. Amatör balıkçılığa merak saran Ali Çetin, Mustafa Yılmaz ve Ali Doğdu, aşırı yağmura rağmen avlanmak için yat limanına geldi. Yağmur nedeniyle otomobilden inmeyen amatör balıkçılar, oltalarını otomobillerinin içinden denize attı. Yağmurlu havalarda balığın daha bol olduğunu söyleyen Ali Çetin, Yağmurda kimseler olmuyor. Hem kafa dinliyoruz hem de avlanarak stres atıyoruz'' dedi. 
     
</TEXT>
</DOC>
