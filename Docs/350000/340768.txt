<DOC>
<DOCNO> 340768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/guncel/gun01.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kadınlar hakkında her şey' bu sergide 
</HEADLINE>
<TEXT>


Farklı kuşaklardan 8 kadın sanatçının eserlerinden oluşan "Kadın Başımıza" adlı sergide kadına uygulanan şiddetten metalaştırmaya, kadının 'meseleleri' sanat diliyle karşımızda 

Aslı Onat 

Küratörlüğünü Sevil Binat'ın üstlendiği "Kadın Başımıza" adlı sergi, 8 farklı döneme ve disipline mensup sanatçıların Neş'e Erdok, Fatma Tülin, Gülsün Karamustafa, Kezban Arca Batıbeki, Figen Cebe, Seda Hepsev, Ayça Tüylüoğlu ve Ayşen Urfalıoğlu'nun yapıtlarını içeriyor. Serginin 5 Mayıs akşamı gerçekleştirilen ve kalabalık bir davetli topluluğunu ağırlayan açılışına Atıf Yılmaz, Fatih Akın, Faruk-Füsun Eczacıbaşı, Balkan Naci İslimyeli, İnci Eviner, Murat Atabatur, Aydın Cumalı, Seçkin Pirim, Tayfun Erdoğmuş ve Fulya Erdemci gibi sinema, sanat ve iş dünyasından ünlü isimler de katıldı. 

'Dikişli' resimler 
Neş'e Erdok sergiye bir adet otoportreyle katılıyor. Kezban Arca Batıbeki ise malzeme olarak metali, tema olarak da savaşçı kadınları işlediği formlarıyla yer alıyor sergide. İlk kişisel sergisini geçtiğimiz ay gene C.A.M.'da açan Ayça Tüylüoğlu'nun resimlerinde işlediği temalar ise, erkek egemen toplumda kadınlar ve çocuklar üzerinde uygulanan şiddet. Seda Hepsev de eserlerinde Ayça Tüylüoğlu gibi aile konusuna eğiliyor. Ama kadın - çocuk - şiddet üçgeni yerine, resimlerine sadece babayı yerleştiriyor. Hepsev'in sergideki eserleri tuval üzerine boyayla değil, dikişle çalışılmış olmasıyla dikkat çekiyor. 

İçsel fotoğraflar 
Ayşen Urfalıoğlu, işlerinde genellikle 'kadın olma' durumunu işleyen bir isim. Urfalıoğlu, "Kadın Başımıza"da yer alan iki işinde de aynı konuyu işlemeye devam ediyor. 
Daha önce C.A.M.'de sergiler açmış olan Figen Cebe ise sergiye üç resmiyle katılıyor. Cebe, "Kadın Başımıza"daki resimlerini 'içsel fotoğraflar' olarak tanımlıyor. Ressamın tuvallerine sanatçı kadının toplumun diğer kesimlerine göre daha özgür görünüşüne rağmen, aynen diğerleri gibi maruz kaldığı kısıtlamalar ve baskılarla kadının metalaştırılması konuları yansıyor. 
"Kadın Başımıza", 5 Haziran'a kadar Contemporary Art Marketing'de görülebilecek. 

Kadının her alanda var olma çabası 

"Kadın Başımıza"nın küratörü Sevil Binat, sergiyi, kadının üstlendiği eş ve anne rollerinin yanı sıra 'her alanda var olma meselesi çabası' üzerine inşa ettiğini söylüyor. Binat, sergi fikrinin oluşumu konusunda "Değişik kuşaklardan gelen, farklı disiplinlerle uğraşan sanatçıları bir araya getirip çok renklilik oluşturarak, üreticilikleri engellenmeye çalışılan kadınların sanat ortamındaki duruşlarını ortaya koymayı amaçladık" diyor. 


</TEXT>
</DOC>
