<DOC>
<DOCNO> 342424 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spo06.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Kazanan yaşadı 
</HEADLINE>
<TEXT>


Kayserispor Yönetimi, Sakaryaspor'u yenmeleri halinde futbolculara özel prim dağıtma kararı aldı. Basın Sözcüsü Musa Soykarcı, "Kazanırsak ödemeyi soyunma odasında yapacağız" dedi. Sakaryaspor'da futbolcuları maça motive etmek için prim kampanyası başlatıldı. Vali Nuri Okutan, takımın ligde kalması durumunda futbolculara 500 bin YTL dağıtılacağını açıkladı 


Süper Lig'de tutunma mücadelesi veren Kayserispor ile Sakaryaspor arasında yarın oynanacak zorlu karşılaşmayı kazanan takımın oyuncuları ceplerini de dolduracak. Kayserispor Basın Sözcüsü Musa Soykarcı, Sakaryaspor ile kendi sahalarında yapacakları maçtan galibiyetle ayrılmaları halinde futbolculara özel prim verileceğini söyledi. 
Geçen haftaki Gaziantep galibiyetiyle büyük moral bulduklarını kaydeden Soykarcı, Sakarya'yı yenmek zorunda olduklarını belirterek, "Bu maçı taraftarlarımızın desteğiyle kazanacağımıza ve ligde kalacağımıza inanıyoruz. Futbolcularımıza bu maç için özel galibiyet primi vereceğiz. Primi maçtan önce soyunma odasında açıklayacağız. Futbolcularımız kazandıkları takdirde galibiyet primleri soyunma odasında kendilerine taktim edilecek" dedi. Bu arada bayan taraftarlar ve öğrencilerin maçı ücretsiz izleyebileceği de açıklandı. 

Sakaryaspor camiası da Yeşil - Siyahlı takımın ligde tutunması için el ele verdi. Prim kampanyası başlatan Vali Nuri Okutan dün kaymakamlar, belediye başkanları, daire müdürleri, sivil toplum örgütleri ve iş adamlarıyla toplantı yaptı. Sakaryaspor'un ligde kalması halinde futbolculara 500 bin YTL prim verilmesinin planlandığını ifade eden Okutan, "Rakip takımlar ligde kalmak için futbolculara prim vaadinde bulunuyor. Bizim de futbolcularımızın, teknik heyetin ve yönetimin arkasında olduğumuzu göstermemiz gerekir" diye konuştu. 
Toplantıya katılanlar destek sözü verirken, Vali Nuri Okutan kampanya sonunda toplanacak paranın futbolculara dağıtılacağını vurguladı. Okutan, "Alkış ve moral mutlaka önemli ama prim de çok önemlidir. Ligde kalmak için 500 bin YTL'yi bulmak zorundayız. Bu konudaki çalışmalar sürüyor. Takıma destek olmalıyız" dedi. 


</TEXT>
</DOC>
