<DOC>
<DOCNO> 335915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy10.html </URL>
<DATE> 2005/04/22/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Arınç Bölgesel ve etnik farklılıklar zenginlik olarak kabul edilmeli 
</HEADLINE>
<TEXT>

     2. Dönem Türkiye Öğrenci Meclisi, TBMM Genel Kurul Salonu'nda toplandı. 
     TBMM ile Milli Eğitim Bakanlığı'nın ''Demokrasi Eğitimi ve Okul Meclisleri Projesi'' çerçevesinde 81 ilden seçilen temsilcilerin oluşturduğu ''Türkiye Öğrenci Meclisi'' saat 10.00'da TBMM Başkanı Bülent Arınç başkanlığında çalışmalarına başladı. İstiklal Marşı'nın okunması ve saygı duruşunun ardından bir konuşma yapan TBMM Başkanı Arınç, bu toplantının milli egemenlik yılı kutlamalarının en anlamlı ve önemli faaliyeti olduğunu ifade etti. Öğrenci Meclisi Başkanlığı seçimi için tüm il temsilcilerine başarılar dileyen Arınç, öğrencilere TBMM'nin çalışmaları hakkında bilgi verdi ve önce kendisini, ardından da Başkanlık Divanı'nda yer alanlar ile salonda görev yapanları tanıttı. ''Gerçeği gibi bir toplantı yapıldığını'' belirten Arınç, gündem hakkında da bilgi verdikten sonra konuşmasını tamamladı. 
     Arınç'ın açış konuşmasından sonra kürsüye gelen Milli Eğitim Bakanı Hüseyin Çelik, öğrencilerin Milli Egemenlik Bayramı'nı kutladı. TBMM'nin Kurtuluş Savaşı'nın yönetildiği, toplumun kalbinin attığı bir mekan olduğunu belirten Çelik, Gazi Mustafa Kemal ve arkadaşlarının ''İstiklali temin ettikleri, istikbali de gençlerin temin edeceğine inandığını'' söyledi. Çelik, Türkiye'nin demokrasi ile Cumhuriyet'ten önce tanıştığını belirttiği konuşmasında, ''Bugün aslında Demokrasi Bayramı olarak kutlanmalı'' diye konuştu. 
     Bakanlığında yürütülen çalışmalar hakkında da bilgi veren Çelik, ''Öğrencilere bilgi depolamayan, sentez yapmayı öğreten müfredat çalışmalarının'' tamamlandığını ve önümüzdeki yıldan itibaren uygulanacağını söyledi. 
     'Mühim olan imkansızlıklar içinde başarıyı mümkün kılabilmektir'' diyen Bakan Çelik, hiçbir mazeretin yerini başarının tutamayacağını belirterek, öğrencilerden ülkelerine, ailelerine yararlı insanlar olabilmek için inanç ve kararlılıkla çalışmalarını istedi. 
     Gençlere ''Milli ve manevi değerlerinize sahip çıkın'' diye seslenen Çelik, ancak bu arada çağdaş dünyanın değerlerinden de kopmamak gerektiğini söyledi. 
     ''Ağaçtan kopan yaprağın akıbetini rüzgar tayin eder'' atasözünü hatırlatan Çelik, sözlerini şöyle sürdürdü 
     ''Eğer Türkiye dünyadan koparsa kendi kabuğuna çekilirse bundan zarar görürüz. Bizim gençlerimiz kendi değerlerine sahip olacak ama bir dünya vatandaşı olacak. 
     Biz genç nüfusuz, bizim en büyük sermayemiz sizlersiniz. Eğer siz karnı tok, sırtı pek, sağlıklı, eğitimli, idealizmle dolu dolu insanlar olarak yetişirseniz dünyada Türkiye'nin önünde durabilecek, rekabet edebilecek bir ülke olmaz.'' Yarınların bugünden çok daha iyi olacağına inandığını bildiren Çelik, gençlerden birbirlerini sevmelerini, işbirliği yapmalarını, dayanışma ruhu içinde olmalarını istedi. Bölgesel ve etnik farklılıklar ile inanç farklılıklarının zenginlik olarak kabul edilmesi gerektiğini kaydeden Çelik, ''Birbirimize karşı hoşgörülü olacağız. Başkalarının da doğruları olabileceğini, doğruları yanlış gibi gelse de reddetmemiz gerektiğini, onlara düşman olmamız gerektiğini öğrenmeliyiz. Demokrasi budur'' diye konuştu. 
     Bakan Çelik'in konuşmasından sonra TBMM Başkanı Bülent Arınç ve Başkanlık Divanı üyeleri yerlerini Öğrenci Meclisi temsilcilerine bıraktı. Öğrenci Meclisi Geçici Başkanlığı'nı ''En yaşlı üye'' Bünyamin Bozlak üstlenirken, ''İkinci yaşlı üye'' Muhammed Aydın Geçici Başkanvekili, ''En geç üyeler'' Mert Karaca ile Burcu Temur da katip üye oldu. 
     Geçici Başkanlık Divanı'nın oluşmasından sonra 81 ilden gelen Öğrenci Meclisi temsilcileri yemin ederek görevlerine başladılar. 
     
</TEXT>
</DOC>
