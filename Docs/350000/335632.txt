<DOC>
<DOCNO> 335632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sontur20.html </URL>
<DATE> 2005/04/21/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
İnşaatta sıvacı, evinde anne... 
</HEADLINE>
<TEXT>

     Ankara'nın Kalecik İlçesi'nde 4 çocuk annesi Emine Ceylan, inşaatlarda sıvacılık yaparak ailesini geçindiriyor. 
     Kalecik İlçesi Tabakhane Mahallesi'nde yaşayan Emine Ceylan 42 , AA muhabirine yaptığı açıklamada, eşi Hacı Ceylan'ın 13 yıl öncesine kadar inşaatlarda sıvacılık yaparak geçimlerini sağladığını söyledi. Ancak 13 yıl önce astım hastalığına yakalanan eşinin doktor tarafından inşaatlarda çalışmasının yasaklandığını ifade eden Emine Ceylan, bunun üzerine eşinden sıvacılık mesleğini öğrendiğini bildirdi. 
     Emine Ceylan, sıva yapmayı öğrenmesinin ardından inşaatlarda iş aramaya başladığını, ancak ilk yıllarında inşaat sahiplerinin bir kadının sıva işini yapabileceğini kabullenemeyerek kendisine iş vermediklerini kaydetti. 
     İnşaat sahiplerine ısrarla sıva işi yapabileceği yönünde telkinlerde bulunduğunu anlatan Ceylan, şöyle konuştu 
     ''Israrlarım üzerine aldığım sıva işlerini en güzel şekilde yapmaya başladım. Erkek işi olarak bilinen sıvacılık mesleğinin bir kadın tarafından da yapılabileceğini herkese gösterdim. Yaptığım işlerin beğenilmesi üzerine, teklifler almaya başladım. Şu anda ailemin geçimini bu işten sağlıyorum. Hasta olan eşimden öğrendiğim sıvacılık sayesinde kimseye muhtaç olmadan yaşamaya çalışıyoruz.'' 
     
     ALIN TERİYLE PARA KAZANMANIN MUTLULUĞU... 
     Emine Ceylan, sıvasını yapacağı inşaatların iskelesini kendisinin kurduğunu, 50 kilogramlık çimento torbalarını da sırtında taşıdığını belirterek, ''Zor koşullarda çalışmama rağmen dilencilik yapmadan, alın terimle para kazanmanın mutluluğunu yaşıyorum'' dedi. Sıvacılık işine başladığı zaman çevresinin olumsuz tepkileriyle karşılaştığını anlatan Ceylan, sözlerini şöyle sürdürdü 
     ''Bir kadının, zor koşullar altında da olsa iffetiyle para kazanabileceğini göstermek için bu işe giriştim. Çevremdekilerin olumsuz sözlerini duymazlıktan gelip işimi en güzel şekilde yapmaya çalışıyorum.'' Gündüz inşaatlarda çalışmasının yanı sıra evde de yemek, bulaşık, çamaşır ve temizlik işlerini de yaptığını belirten Ceylan, ayrıca kışlık sebze ihtiyacını ise bahçesine kendi imkanlarıyla kurduğu seradan karşıladığını kaydetti. 
     Emine Ceylan, hasta olan eşinin ve çocuklarının üzülmemesi için işte yaşadığı yorgunluğu evine yansıtmamaya çalıştığını da kaydederek, 20 yaşındaki kızı Rukiye Ceylan'ı, üniversiteyi kazandığı halde maddi imkansızlık nedeniyle okutamamanın ezikliğini yaşadığını söyledi. 
     En büyük isteğinin kızı Rukiye ile ilköğretim 8. sınıfta okuyan oğlu İsmail Ceylan'ı okutmak olduğunu vurgulayan Emine Ceylan, bu konuda hayırseverlerden destek beklediğini söyledi. 
     Emine Ceylan'ın eşi Hacı Ceylan da eşiyle gurur duyduğunu ve eşinin her konuda kendisine destek olduğunu ifade etti. 
     
</TEXT>
</DOC>
