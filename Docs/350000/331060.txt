<DOC>
<DOCNO> 331060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun49.html </URL>
<DATE> 2005/04/07/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Denktaş'tan Talat'a yanıt Türkiye'ye hiçbir zaman bayrak açmadım 
</HEADLINE>
<TEXT>

     KKTC Cumhurbaşkanı Rauf Denktaş, Türkiye ile daima uyum içinde, işbirliği halinde çalıştığını belirterek, ''Türkiye'ye hiçbir zaman bayrak açmış değilim'' dedi. 
     Cumhurbaşkanı Denktaş, gazetecilerin, Başbakan Mehmet Ali Talat'ın kendisi için söylediği, ''Arkasında halk desteği olsaydı, Türkiye'ye bayrak açardı'' sözlerini hatırlatarak görüşlerini sorması üzerine, ''Biraz ayıp etti'' ifadesini kullandı ve ''Zannedersem kendisine bu akılsızca açıklama biraz oy kaybettirir'' dedi. 
     Halkla beraber olduğunu ve bunu Talat'ın da göreceğini kaydeden Denktaş, şöyle konuştu 
     ''Türkiye'ye hiçbir zaman bayrak açmış değilim. Türkiye ile daima uyum içerisinde, işbirliği halinde çalıştım. Belki beni tahrik ediyor, kendisine saldırayım. Çünkü, 'Aman benim için iyi şey söylediğinde ben oy kaybederim' diyor, şaka olarak bana. Belki beni tahrik ediyor, bir şeyler söyleyeyim diye. Söylemeyeceğim. 
     Ama tekrar ediyorum, Türkiye'ye ben hiçbir zaman bayrak açmadım. Türk halkıyla birlikte yürüdüm. Türk hükümetleriyle birlikte yürüdüm. Türk devletiyle birlikte yürüdüm, daima siyasetimiz bu olmuştur. Biraz ayıp etti diyeceğim. Zannedersem kendisine bu akılsızca açıklama biraz oy kaybettirir diye düşünüyorum. Ben halka beraberim. Onu kendisi de görecek.'' 
     
</TEXT>
</DOC>
