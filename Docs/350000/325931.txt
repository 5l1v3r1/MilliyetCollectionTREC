<DOC>
<DOCNO> 325931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy22.html </URL>
<DATE> 2005/03/22/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Önal'ın savunmasından amaç kötülemekse yanlış insan seçilmiş 
</HEADLINE>
<TEXT>

     Eski Devlet Bakanı Recep Önal, kanuni yetkilerini aşarak yaptığı hiçbir işlem bulunmadığını, yasaya aykırı hiçbir uygulaması olmadığını kaydetti. 
     Yüce Divan'da savunmasını yapan Önal, TBMM Soruşturma Komisyonu Raporu'nun objektif olmadığını, kural hataları bulunduğunu ve maksatlı olduğunu savundu. 
     Soruşturma önergesinin verilmesinden Yüce Divan'a sevkine kadar TBMM'deki işlemlerinin tümünün usulsüz ve yasalara aykırılıkla malul olduğunu ifade eden Önal, peşin cezalandırmaya gidildiğini, kişisel haklarının ihlal edildiğini ve iddiaların yargısız infaza dönüştürüldüğünü ileri sürdü. 
     Soruşturma Komisyonu Raporu'nun ceza yargılamasının özüne ve temeline uygun olmadığını, ayrıca iddianame düzenlenmesi gerektiğini kaydeden Önal, 185 sayfa olan Soruşturma Komisyonu Raporu'nun 167 sayfasında hakkında itham niteliği taşıyan olumsuz ifade bulunmadığını söyledi. 
     
     ''POLİTİKAYI MESLEK EDİNMEDİM'' 
     Soruşturma önergesinde ''görevi ihmal'' olarak yer alan eyleminin ''görevi kötüye kullanma'' olarak değiştirildiğini belirten Önal, görevi ihmal suçunu işlediği kanaatine varılmadığından gıyabında bu değişikliğin yapıldığını ifade etti. 
     ''Ben bu politikayı meslek edinmiş bir kişi değilim. Devletin çeşitli kademelerinde çalıştım'' diyen Önal, görevi süresince doğruluğu, dürüstlüğü ve kamu yararını ön planda tuttuğunu kaydetti. Önal, ''Henüz yargılanmadan kamuoyunda suçlu gibi teşhir edilmek beni üzdü'' diyerek, Hazine Müsteşarlığı'nın başında önemli sorumluluklar üstlendiğini, insan gücünü zorlayan işler karşısında görev sorumluluğu içinde işleri yürüttüğünü anlattı. 
     Bu aşamada, Yüce Divan Başkanı Mustafa Bumin, Önal'ın rahatsızlığını hissederek, savunmasını oturarak yapabileceğini söyledi. Bunun üzerine Önal, savunmasına oturarak devam etti. 
     Önal, çok önemli işlerin yapıldığı bir dönemde sadece bazı evrakın işleme konulmasını geciktirme suçundan yargılanmasının işini ne kadar dürüst yaptığının en açık göstergesi olduğunu söyledi. 
     
     ''BAŞBAKAN'DAN BAŞLANMALI'' 
     Başbakanlık Yüksek Denetleme Kurulu'nun bankacılık suçlarına ilişkin herhangi bir işlem yapmaması ve bu konuda Bankalar Yeminli Murakıplar Başkanlığı'ndan gelen öneriyi kendi imzasıyla Başbakanlık onayına sunduğunu ifade eden Önal, bu konuda Soruşturma Komisyonu Raporu'nda kendisinin suçlandığını kaydetti. Böyle bir onay için ilgili Devlet Bakanlığı'nın onayının yeterli olmadığını belirten Önal, Soruşturma Komisyonu'nun, Başbakan'ın verdiği onayın hukukiliğine ve içeriğinin doğruluğuna bakmadan kendisine suç isnat ettiğini savundu. 
     Önal, ''Eğer burada müşterek bir sorumluluk aranıyorsa, onayı veren Başbakan'dan başlanması gerekir. Ortak sorumluluğun gereği budur. Burada benim bir yetki aşımım veya yetkisiz olarak yaptığım bir işlem yoktur. Ben sadece idareden gelen bu isteği ilgili Devlet Bakanı olarak Başbakan'ın onayına sundum. Yaptığım budur'' dedi. 
     
     ''HALK BANKASI 48 İŞ GÜNÜ BAĞLI KALDI'' 
     Kriz riskinin dünyanın her yerinde olduğunu, tahsil kabiliyeti olmayan kredilerin banka yöneticilerin görevden alınmasıyla geri dönmesinin mümkün olmadığını anlatan Önal, Halk Bankası hakkındaki denetleme raporlarının Hazine Müsteşarlığı'nda bekletilmeksizin gereğinin yerine getirildiğini kaydetti. 
     Halk Bankası'nın toplam 48 iş günü Bakanlığı'na bağlı kaldığını belirten Önal, ilgili kuruluşların raporlarının gereğinin yapılmasının geciktirilmediğini, zamanında alınmamış hiç bir tedbirin söz konusu olmadığını söyledi. 
     Takdir hakkını amacı dışında kullanmadığını kaydeden Önal, kanuni yetkilerini aşarak yaptığı hiç bir işlem bulunmadığını ifade etti. Yasaya aykırı hiç bir uygulamasının olmadığını, her zaman devlet adamı ve teknisyen kişiliğini koruduğunu anlatan Önal, şöyle devam etti 
     ''Halk Bankası yöneticilerini korumak ve sorumluların yargılanmasını önleme amacım olmadı. Dönemimde usulsüz hiç bir kredi açılmamıştır. Halk Bankası'nı zarara uğratan tek bir neden yoktur. Son 20 yıldaki siyasi tutum, görev zararlarının ödenmemesi ve kötü yönetim Halk Bankası'nın zarara uğramasına neden olmuştur. Sorumlu aranıyorsa özverili insanlardan değil, kredilerin verildiği dönemdeki bakan ve hükümetlerden başlanmalıydı. 
     Olmayan, oluşmayan ve oluşmayacak görevi kötüye kullanma suçunun maddi ve manevi unsurlarını anlayamadım.'' ''Amaç geçmiş siyasetçileri kötülemekse yanlış insan seçilmiş. Soruşturma komisyonu raporu benim kişiliğime ve hizmet anlayışıma aykırıdır'' diyen Önal, hep hukukun üstünlüğünü ve kamu yararını düşündüğünü, vicdanen rahat ve huzurlu olduğunu söyledi. 
     Önal, Türk yargısına güveninin tam olduğunu ve aklanacağından kuşku duymadığını ifade ederek, beraatine karar verilmesini istedi. 
     
</TEXT>
</DOC>
