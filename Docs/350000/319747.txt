<DOC>
<DOCNO> 319747 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sontur40.html </URL>
<DATE> 2005/03/01/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
TBMM Araştırma Komisyonu Ali Aydın'ı dinledi 
</HEADLINE>
<TEXT>

     Türk sporunda şiddet, şike, rüşvet ve haksız rekabet iddialarının araştırılarak, alınması gereken önlemlerin belirlenmesi amacıyla kurulan TBMM Araştırma Komisyonu, eski hakem Ali Aydın'ı dinledi. 
     AK Parti Ankara Milletvekili Haluk İpek başkanlığındaki TBMM Araştırma Komisyonu, bugün eski hakemler Erman Toroğlu ve Ahmet Çakar'ın ardından Ali Aydın'ı dinledi. Komisyonda yaklaşık bir saat kalan Aydın, kendisine yöneltilen soruları yanıtladığını ifade etti. Somut birtakım olaylar hakkında komisyona bilgi verdiğini ve bazı önerilerini dile getirdiğini kaydeden Aydın, ''Sizce sporda şiddet, şike ve haksız rekabetin önlenmesi açısından komisyon bir sonuca ulaşabilir mi '' sorusuna ''Şüpheliyim, çünkü herkesin net konuşacağını zannetmiyorum'' dedi. 
     Aydın'dan önce komisyona bilgi veren Ahmet Çakar da toplantıdan ayrılırken, komisyonun başarıya ulaşıp ulaşmayacağı konusunda nasıl bir kanaate ulaştığının sorulması üzerine, ''Milletvekillerini çok azimli gördüm. Çok azimliler ama top yuvarlaktır'' dedi. 
     
</TEXT>
</DOC>
