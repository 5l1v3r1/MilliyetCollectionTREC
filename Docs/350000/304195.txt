<DOC>
<DOCNO> 304195 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/ekonomi/eko07.html </URL>
<DATE> 2005/01/07/ </DATE>
<TIME>  </TIME>
<AUTHOR>  </AUTHOR>
<HEADLINE>
1 milyon memura derece müjdesi 
</HEADLINE>
<TEXT>


1991'den sonra işe başlayan 1 milyon memura, 1 derece artışı geliyor. Artışın bütçeye maliyetinin 200 - 250 trilyon lira arasında olması bekleniyor 


Hükümet, 1 milyon dolayındaki devlet memuruna 1 derece artışı veriyor. Bir sosyal güvenlik kuruluşundan maaş alanlara, ayrıca yetim aylığı bağlanması uygulamasına ise son veriliyor. 
Önümüzdeki günlerde TBMM'ye sunulması planlanan 40 maddelik düzenlemeyle, 1991'den sonra işbaşı yapan devlet memurlarının, bulundukları derecelerden 1 üst dereceye çıkması sağlanıyor. 
Ortaya çıkacak maaş artışının bütçeye yıllık faturası da 200 ile 250 trilyon lira arasında hesaplanıyor. Taslağa göre, yeni Kanunun yürürlüğe girmesinden sonra kendisi emekli ya da dul aylığı alırken, bir de ölen anne ve babasından yetim aylığı bağlanabilecek kişiler, artık yetim aylığını alamayacak. 
Ancak bağlanacak yaşlılık aylığı, diğer aylıktan daha düşükse, hak sahibi bundan vazgeçebilecek. Bu kişinin talepte bulunması halinde, yaşlılık aylığı yerine kendisine daha yüksek olan yetim aylığı bağlanabilcek. 


</TEXT>
</DOC>
