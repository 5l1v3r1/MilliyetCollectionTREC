<DOC>
<DOCNO> 316305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/axspo03.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Borç Aslan'ın kamçısı 
</HEADLINE>
<TEXT>


Galatasaray'da 26 Şubat'ta yapılacak Mali Kongre için hazırlanan bütçe kitapçığında kulübün borcu 186 milyon YTL olarak belirtildi. Yeni dönemde futbol harcamaları için 14 milyon YTL ayrıldı 

HALİL ÖZER 


Büyük kısmı Aysal'a 
GALATASARAY'DA Mali Kongre hazırlıkları büyük bir hızla devam ederken, bütçe kitapçığı hazırlandı. Sarı - Kırmızılılar'ın, yeni döneme 186 milyon YTL borçla girdiği belirtildi. Bir önceki dönemde 155 milyon YTL olan borcun büyük kısmının, AİG hisselerinin bir bölümünü elinde bulunduran Ünal Aysan'a ödeneceği belirtildi. Yönetim ayrıca futbola 14 milyon YTL ayırdı. Galatasaray'ın 2004 yılı gerçekleşen bütçesi 108 trilyon olarak belirlendi. 

Potaya özel dilim 
YÖNETİM tarafından yeni yıl bütçesinde gelirler 55 milyon YTL olarak açıklanacak. Kulübün giderleri ise 70 milyon YTL'ye ulaşacak. Böylece arada 25 milyon YTL'lik bir açık meydana gelecek. Ayrıca yönetim, profesyonel futboldan önümüzdeki yıl 13 milyon YTL gelir bekliyor. Sarı - Kırmızılılar futboldan sonra en yüksek parayı 1 milyon 630 bin YTL ile basketbola yatırma kararı aldı. Binicilik ve briç şubelerine ise herhangi bir para ayrılmadı. 

Ribery'in gözü ilk onbirde 

SAKARYASPOR maçının hazırlıklarını dün tek antrenmanla sürdüren Galatasaray'da Teknik Direktör Hagi taktik ağırlıklı bir program uyguladı. Genç futbolcu Mülayim Erdem antrenmanı dizinden sakatlandığı için yarıda bırakırken, İspanya'daki yardım maçından dönen Hakan Şükür ile Song da çalışmaya katıldı. 
RİZESPOR maçında ikinci yarı forma şansı bulan Ribery'in bu hafta ilk onbirde görev alabileceği kaydedildi. Hagi'nin, Fransız oyuncunun temposundan hayli memnun olduğu ve Sabri'yi yedek kulübesine çekmeyi planladığı bildirildi. Cezalı olan Orhan'ın yerine Hakan Ünsal, Cihan'ın yerine ise Uğur oynayacak. 

Teröre tepki 

TEKNİK Direktör Hagi, önceki günkü çalışma ile ilgili basında çıkan terör benzetmelerine tepki verdi. Rumen hoca, "Takımımızın yaptığı taktik çalışmalarda futbolcularımla kurduğum iletişim ve onlarla aramızdaki davranış şekli, kamuoyuna değişik şekilde yansıtılmaktadır. Futbola hiç yakışmayan terör kelimesinin, benim adım ile birlikte anılması ise şahsımı son derece üzmüş bulunmaktadır" dedi. 


</TEXT>
</DOC>
