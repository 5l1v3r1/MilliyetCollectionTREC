<DOC>
<DOCNO> 306180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sonspo12.html </URL>
<DATE> 2005/01/13/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Önder Turacı, Fenerbahçe'ye geldiği için memnun 
</HEADLINE>
<TEXT>

     Fenerbahçe'nin genç futbolcusu Önder Turacı, sezon başında sarı-lacivertli kulübü tercih ettiği için mutlu olduğunu söyledi. 
     Önder, Fenerbahçe'nin kamp yaptığı otelde düzenlediği basın toplantısında, sezon başında kendisine Galatasaray'ın da talip olduğunun hatırlatılması üzerine, ''Ben, Fenerbahçe gibi büyük bir camiaya geldiğim için mutluyum ve pişman değilim ''dedi. 
     Fenerbahçe'nin çok iyi futbol oynadığını ve genç bir takım olduğunu kaydeden Önder, ''Ve daha da iyi olacağına inanıyorum. Takımın tecrübeli isimleri Rüştü ve Ümit ağabeyler de bizlere yardımcı oluyor'' diye konuştu. 
     Belek'teki kampta yoğun bir şekilde çalıştıklarını ve günde 3 antrenman yaptıklarını belirten genç futbolcu, dün Werder Bremen karşısında iyi futbol oynadıklarını, bundan sonra daha da iyi olacaklarına inandığını söyledi. 
     Önder, Belçika'da doğup büyüdüğünü ve Fenerbahçe ile ilk kez Belçika'dan ayrıldığını ifade ederek, şöyle konuştu 
     ''İlk dönemlerde, geçmişten kalan bir sakatlığım nedeniyle sorunlar yaşadım, ancak daha sonra uyum sağladım. Fenerbahçe'de ilk 11'de oynamak kolay değil. Çünkü çok iyi bir kadrosu var. Ben şimdi elimden geleni yapıp takımıma faydalı olmaya çalışıyorum.'' Fenerbahçe'ye devre arasında transfer yapılıp yapılmaması ile ilgili görüşlerinin sorulması üzerine de Önder, ''Transfer teknik direktörün işidir. Nerede eksik görülüyorsa oraya yapılır'' dedi. 
     
</TEXT>
</DOC>
