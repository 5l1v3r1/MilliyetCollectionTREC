<DOC>
<DOCNO> 333738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sonspo15.html </URL>
<DATE> 2005/04/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Galatasaray'da sakatlığı süren Ribery kadroya alınmadı 
</HEADLINE>
<TEXT>

     Galatasaray, yarın deplasmanda Akçaabat Sebatspor ile yapacağı maçın hazırlıklarını tamamladı. 
     Florya Metin Oktay Tesisleri'nde bu sabah basına kapalı olarak çalışan sarı-kırmızılılar, akşam üzeri Trabzon'a gidecek. 
     Çalışmaya, sakatlığı ve tedavisi süren Hakan Ünsal'ın yanısıra, dünkü antrenmanda ayak bileğindeki ağrılar nükseden Ribery'nin de katılmadığı açıklandı. 
     Fransız futbolcu, kaleci Aykut, Hakan Yakın, Hakan Ünsal ve Volkan ile birlikte 18 kişilik maç kadrosuna da alınmadı. Genç oyuncular Uğur ve Zafer ise kafilede yer alıyor. 
     
     OLASI 11 
     Trabzonspor yenilgisiyle lider Fenerbahçe'nin 7 puan gerisine düşen Galatasaray'ın, Akçaabat Sebatspor karşısına, Mondragon, Cihan, Tomas, Song, Orhan, Sabri Hasan Şaş , Conceiçao, Ergün, Ayhan, Necati, Hakan Şükür muhtemel 11'iyle çıkması bekleniyor. 
     Akçaabat Fatih Stadı'nda saat 14.30'da başlayacak maçı, hakem M.Selçuk Dereli yönetecek. 
     
     AKÇAABAT SEBATSPOR İLE 4. RANDEVU 
     2 takım arasında ligde yapılan 3 maçtan 2'sini Galatasaray, 1'ini Akçaabat Sebatspor kazandı. 
     Galatasaray 7, Akçaabat Sebatspor ise 5 gol attı. Geçen sezon Akçaabat Fatih Stadı'nda yapılan maçı evsahibi takım 2-1 kazanmıştı. 
     
</TEXT>
</DOC>
