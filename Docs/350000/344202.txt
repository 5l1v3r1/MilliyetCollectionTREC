<DOC>
<DOCNO> 344202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sondun19.html </URL>
<DATE> 2005/05/20/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Nasiriye'de çatışma, Sadr yandaşları gövde gösterisi yaptı 
</HEADLINE>
<TEXT>

     Irak’ın güneyindeki Nasıriye’de, ABD güçleri karşıtı Şii din adamı Mukteda Sadr yanlılarıyla bölge valiliği muhafızları arasında çıkan çatışmada, ilk belirlemelere göre 14 kişi yaralandı. 
     Bölgeden gelen haberlere göre, çatışma, Sadr’ın "Mehdi Ordusu" üyesi yaklaşık 2 bin kişinin öğleden önceki organize gösterisi sırasında meydana geldi. 
     AP ajansının bir muhabiri, çoğu başlarının üzerinde Kur’an-ı Kerim tutan Sadr yandaşlarının, bölge valisinin karargahının yanında bulunan Sadr’ın bürosuna doğru yürürken, valilik muhafızlarının kalabalığın üzerine ateş açması üzerine çatışmanın başladığını kaydetti. 
     Valilik muhafızlarının büyük olasılıkla kalabalığı dağıtmak için ateş açtığını ifade eden AP muhabiri, Sadr yandaşlarının da ateşle karşılık verdiğini belirtti. 
     Başkent Bağdat’ın yaklaşık 320 kilometre güneydoğusundaki Nasiriye’deki hastane yetkilileri, 4 polisle 4 sivilin tedavi altında olduğunu söyledi. 
     Sadr’ın bürosundan bir görevli de çatışmada 6 yandaşlarının yaralandığını ifade etti. 
     Bu arada, Sadr yandaşlarının Nasiriye’deki gösterisine katılanlar arasında meclis üyesi Fatih El Şeyh’in de bulunduğu ve göstericilerin bazılarının Amerikan ve İsrail bayraklarını çiğnediği kaydedildi. 
     Mukteda Sadr geçen yıl Nisan ve Ağustos aylarında Bağdat ve Necef’te Amerikan güçlerine karşı iki ayaklanma başlatmıştı. 
     
</TEXT>
</DOC>
