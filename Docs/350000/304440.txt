<DOC>
<DOCNO> 304440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur18.html </URL>
<DATE> 2005/01/07/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Gökkafes'te yıkım .. 
</HEADLINE>
<TEXT>

     Dolmabahçe'de The Ritz Carlton Oteli'nin de yer aldığı Süzer Plaza'nın giriş katında bulunan 4 restoran-bar, ''binaya kaçak eklendiği'' gerekçesiyle yıkıldı. 
     Süzer Plaza'ya sabah saatlerinde geniş güvenlik önlemleri altında gelen İstanbul Büyükşehir Belediyesi ekipleri, yapıya kaçak olarak eklenen 4 adet restoran-barın yıkımını gerçekleştirdi. 
     Bu arada restoran-barları işleten MİO Turizm, Gıda, Yatırım, İşletim, Sanayi ve Ticaret Limited Şirketi'nin avukatı Hanifi Aktaş, basın mensuplarına yaptığı açıklamada, ''Yıkımın kanunsuz olduğu'' savunarak, şunları söyledi 
     ''22.11.2004 tarih ve 2409 sayılı yıkım emrinin iptali için 30.11.2004 tarihinde 'yürütmeyi durdurma' istemiyle İstanbul 4. İdare Mahkemesi'nde dava açtık. Buradan 'yürütmeyi durdurma' kararı çıktı. Kararı bu sabah Süzer Plaza'ya faksla gönderdik. Ancak belediye ekipleri, bu kararı dikkate almayarak yıkımı gerçekleştirdi.'' Avukat Aktaş, yapılan yıkıma karşı dava açacaklarını kaydetti. 
     Gökkafes'in hikayesi 
     
     Süzer Holding, II. Abdülhamid'in şerhini kaldırdı 

     Ritz Carlton Oteli, kamuoyunda bilinen adıyla Gökkafes'in bulunduğu araziye Padişah II. Abdülhamid, 1908'de Dolmabahçe vadisinde Taşkışla, Gümüşsuyu ve Maçka askeri kışlaları ile İstanbul'a havagazı dağıtan Gazhane tarafından çevrelenen araziye güvenlik gerekçesiyle inşaat yapılamaz’ kaydı koydurdu. 
     Ancak, yapılaşma olmadığı için araziyi sekiz ayrı kişiden 159 milyon liraya alan Mustafa Süzer, 1984'de Abdülhamid'in şerhini Tapu Bölge Müdürlüğü'ne başvurarak kaldırdı. Ancak bu değişiklikte her türlü tapu kaydı mahkeme tarafından değiştirilir’ kuralına uyulmadı. 
     Süzer Grubu, 1983'te İstanbul 1 No'lu Kültür ve Tabiat Varlıkları Koruma Kurulu'ndan bölgedeki tarihi Taşkışla binasının boyunu aşmamak kaydıyla, 24.5 metre ya da sekiz kat yüksekliğinde bina için onay aldı. 
     Ancak Bakanlar Kurulu, yapı yoğunluğu imar planlarının tanıdığı sınırın çok üzerinde olduğu için bölgeyi 'turizm alanı' ilan etti. 
     1984'te Bedrettin Dalan'ın İstanbul Büyükşehir Belediye Başkanı olmasıyla, yükseklik 134 metreye çıkarıldı. 1987 yılında başlayan inşaatın ruhsatı 1988'de alındı. 
     
     Sözen, inşaatı mühürledi 

     1989 yılında Büyükşehir Belediye Başkanı olan Nurettin Sözen ise, yan parsellere tecavüz edildiği gerekçesiyle inşaatı mühürledi ve 'tarihi kentin siluetini bozduğu gerekçesiyle' hukuk savaşı başlattı. Ancak, 1992 yılında Beyoğlu Belediyesi'nin inşaatın yüksekliğini tekrar 24.5 metreye indirmesiyle çalışmalar yeniden başladı. 
     
     Mesut Yılmaz’ın desteği 

     Beyoğlu Belediye Başkanlığı hukukçuları, 1997'de sözkonusu araziye bina yapılamayacağına dair II. Abdülhamid şerhinin tapuya konulması için yeniden mahkemeye başvurdu. 
     Dava, Yargıtay aşamasına geldiğinde ise dönemin Başbakanı Mesut Yılmaz'ın desteğiyle Valilik, Beyoğlu Belediyesi sınırları içindeki Gökkafes arazisini bir gecede, ANAP'lı Cüneyt Akgün'ün başkanı olduğu Şişli Belediyesi'ne geçirdi. Böylelikle şerh davasında Beyoğlu Belediyesi davanın tarafı olmaktan çıktı. 
     
     Erdoğan suç duyurusunda bulundu 

     Dönemin Büyükşehir Belediye Başkanı Recep Tayyip Erdoğan, Şişli Belediyesi hakkında suç duyurusunda bulunduysa da binanın yapımını engelleyemedi. 
     Ancak arazinin sahipleri, İstanbul Teknik Üniversitesi, Hazine ve Büyükşehir Belediyesi davayı sürdürdü. Yargıtay da tapuya bu araziye bina yapılamaz’ şerhinin konulmasını onayladı. Bu karara göre, arazi sahiplerinden birinin başvurusuyla da Gökkafes’in yıkımı gündeme gelebilecekti. 

     
</TEXT>
</DOC>
