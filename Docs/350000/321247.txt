<DOC>
<DOCNO> 321247 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko11.html </URL>
<DATE> 2005/03/06/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Ekonomiye dış şok uyarısı... 
</HEADLINE>
<TEXT>

     Bağımsız Sosyal Bilimciler'in ABD ekonomisine ilişkin raporunda, Ekonomi ve Politika Araştırma Merkezi'nin CEPR yaptığı hesaplamaya atıfta bulunularak, dış şok uyarısında bulunuldu. Raporda, IMF'nin de "beklenmedik ve büyük boyutlara varan kur ayarlamalarına gerek duyulabileceği tespiti" yaptığı anımsatılarak, dolardaki düşüşün 1.2 milyar dolarlık dış borca sahip Türkiye ekonomisi için muhtemel bir dış şok riski yarattığına işaret edildi. 
     Bağımsız Sosyal Bilimciler'in hazırladığı "Kapitalist Dünyanın Hegemon Gücü Olarak ABD Ekonomisindeki Gelişmeler" başlıklı değerlendirmede, Washington'da kurulu İktisat Politikaları Araştırma Merkezi'nin CEPR yaptığı tahminlere yer verildi. CEPR'nin tahminine göre, 2003 sonu itibarıyla 2.4 trilyon dolara varan ABD borçlanmasının 2009 yılında 7 trilyon dolar seviyesine, kişi başına borcun ise 24 bin dolara ulaşacağı belirtildi. Raporda, "Durum o kadar tehlikelidir ki çevre ekonomiler söz konusu olduğunda üstelik ABD ile karşılaştırılmayacak kadar düşük borçlanma düzeylerinde yapmadığını bırakmayan, fakat bugüne kadar ABD'nin durumuna ses çıkarmayan IMF bile söz konusu korkulu durumu 'beklenmedik ve büyük boyutlara varan kur ayarlamalarına gerek duyulabileceği' şeklindeki tespitleriyle dile getirmek zorunda kalmışlardır" denildi. İhracatta sanayinin payı azalıp hizmetler sektörünün görece artış kaydettiği ve hiçbir bölge ile mal ticaretinde fazla vermeyen ABD'nin doların değerini düşürerek bu konumunu değiştirebileceğini ummanın "naif bir yaklaşım" olacağı belirtilen raporda, "Bütün bunlara rağmen genel olarak kabul gören kanı ve beklenti dış ticaret açığının kapanması için doların Euro karşısında yüzde 40'lara varan değer kaybı yaşaması, hatta böylesi bir düşüşün kaçınılmaz olduğu şeklindedir" denildi. 
     
     DOLAR DÜŞERSE KAYIP SENARYOSU 

     Raporda, CEPR'nin 3 farklı senaryoya göre yaptığı hesaplamayla ortaya koyduğu 15 ülkenin doların değer kaybı sonucunda uğrayacağı zarar miktarı tahminine yer verildi. 
     Buna göre, dolardaki yüzde 13.8'lik bir düşüş Türkiye'de 3 milyar 200 milyon dolar, yüzde 22.8'lik düşüş 5 milyar 300 milyon dolar, yüzde 42'lik bir düşüş ise 9 milyar 800 milyon dolarlık bir kayba yol açacak. 
     Bu kayıplar, sırasıyla Türkiye'nin ulusal gelirinin yüzde 1'ine, yüzde 1.70'ine ve yüzde 3.20'sine denk geliyor. 
     CEPR'nin araştırmasına konu olan 15 ülke içinde Türkiye Çin, Meksika, Malezya ve Tayland'dan sonra en fazla kayba uğrayacak 5'inci ülke olarak yer alıyor. 
     Bağımsız Sosyal Bilimciler, CEPR'in bu hesaplamasına ilişkin şu değerlendirmeyi yaptılar 
     "Sorun bu tür ayarlamaların olup olmayacağı değil, döviz kurları ve faiz sarmalını yukarı fırlatacak bu düzenlemelerin ne zaman ve ne ölçülerde olacağı ve dolayısıyla bizim türümüzden çevre ekonomilerin olası kayıplar karşısında ne yapabileceğidir. Geride bıraktığımız düşük kur ve düşük faiz döneminde düşük borçlanma maliyetlerinden yararlanan ve dolar bazında dış borçları 2004 yılının üçüncü çeyreği itibari ile 1.2 milyar dolara yükselen Türkiye ekonomisi için de bu durum gelecek muhtemel bir dış şok varlığına işaret etmektedir." Raporda, 1950'lerde yüzde 70'lerde bulunan ABD revervlerinin dünya rezervleri içerisindeki payının, 2003 yılında yüzde 4'e düştüğü belirtildi. ABD rezervlerinin gelişmiş ülke rezervleri içerisindeki payının ise yüzde 10'a gerilediği belirtilerek, şu değerlendirme yapıldı "Bu tür bir parasal genişleme olanağı doları ABD için siyasal bir varlığa çevirirken, diğer merkez ve çevre ekonomileri bu siyasal varlığın ekonomisine tabi kılmaya zorlamaktadır. Merkez ve çevre ekonomilerin ödemeler dengesinde biriken bu dolarların gerçek anlamı ABD'nin karşılıksız olarak bastığı ve sürekli değer aşımına uğrayan paranın ve bu para karşılığı ABD harcamalarının bu ekonomiler tarafından ödenmesi ya da bu ödemeye mecbur bırakılmasıdır." 
     
     "ABD AÇIKLARINI DÜNYAYA FİNANSE ETTİRDİ" 

     Bağımsız Sosyal Bilimciler'in değerlendirmesinde, dünya ekonomisinin yönlendirilmesindeki ABD hegemonyası da ortaya konuldu. Raporda, 1990'lı yıllarda ticaret açıkları artan ABD'nin bu açıkları kapatmak için küresel düzeyde finans sermayesini kendisine çekecek politikaları IMF ve Dünya Bankası gibi kurumlar aracılığıyla diğer uluslara zorladığı anlatıldı. Raporda, "Bu süreçte ABD bir yandan dış açıklarını Japonya ve Almanya'nın ticaret fazlalarıyla kapatırken, diğer yandan küresel düzeyde uygulanmakta olan mali serbestleşme rejiminin sağladığı olanaklarla kendisine kaynak transferi yapabilmiştir" denildi. Bu kaynak transferinin de çevre ülkelerde emekçi kesimlerin ücretlerinin bastırılarak yurtiçi talebin baskı altına alınıp ihracata yönlendirmeye dayandığı anlatılan raporda, Bush döneminde kamu ve ödemeler dengesindeki ABD tarihinin en büyük açıklarının dünyaya finanse ettirildiği anlatıldı. 

ANKA 
     
</TEXT>
</DOC>
