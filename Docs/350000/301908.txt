<DOC>
<DOCNO> 301908 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy14.html </URL>
<DATE> 2004/12/29/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Çelik için verilen önerge reddedildi 
</HEADLINE>
<TEXT>

     TBMM Genel Kurulu'nda, Milli Eğitim Bakanı Hüseyin Çelik hakkında soruşturma açılması reddedildi. 
     Başbakan Recep Tayyip Erdoğan'ın da katıldığı görüşmelerin yapılan gizli oylamasına 485 milletvekili katıldı. Çelik hakkında soruşturma açılması, 165'e karşı 304 oyla reddedildi. 11 milletvekilinin çekimser kaldığı oylamada, 2 oy geçersiz sayıldı, 3 oy da boş çıktı. 
     Milli Eğitim Bakanı Hüseyin Çelik, hakkında CHP tarafından verilen soruşturma önergesiyle ilgili olarak partisinin Grup toplantısında kendisini, "Usulsüzlük yapmadım, hak yemedim" diye savunurken, CHP ve ihalelerle ilgili raporları nedeniyle Kamu İhale Kurumu'nu KİK , "ideolojik davranmakla" suçladı. 
     AKP Grubu, Başbakan Recep Tayyip Erdoğan'ın yönetiminde basına kapalı olarak toplandı. 
     Edinilen bilgilere göre toplantıda söz alan Milli Eğitim Bakanı Hüseyin Çelik, Genel Kurul'da görüşülecek olan CHP'nin hakkındaki Meclis Soruşturma Önergesi ile ilgili olarak açıklamalarda bulundu. Çelik, ihalelerle ilgili rapor hazırlayan KİK ve buna dayanarak hakkında soruşturma önergesi veren CHP'yi, "Hukuki değil ideolojik davranmak ve kendisini hedef almakla" suçladı. Çelik, "İhalelerde kesinlikle bir usulsüzlük söz konusu değil. Ben hak yemedim" diye konuştu. 
     
     ERDOĞAN SAHİP ÇIKTI 

     Çelik'in konuşması sırasında bazı milletvekilleri oturdukları yerden laf atarak, Çelik'e, "Niye ihaleler sırada bir önceki varken bir sonrakine veriliyor" şeklinde sorular yöneltti. Çelik, bu tür eleştirileri de, "Biz kesinlikle ihaleleri en çok hak edene verdik. En avantajlı teklif getirene verdik. Bunun dışında bir kayırma, bir ayrıcalık olmadı" diye savundu. 
     Milletvekillerinin sataşmaları üzerine oturumu yöneten Başbakan Erdoğan da araya girerek Bakan Çelik'e sahip çıktı. 
     Erdoğan, "CHP'nin ekmeğine yağ sürmeyin" diyerek Çelik'e destek verirken, tüm AKP'lilerin Genel Kurul'a katılarak CHP'nin önergesinin reddedilmesi için oy vermelerini istedi. 
     Bu arada AKP Grup yönetimince de milletvekillerinden oylamaya eksiksiz katılmaları talimatı verildi. 
     
     SÜRPRİZİM YANLIŞ ANLAŞILDI 

     Erdoğan, toplantı boyunca zaman zaman söz alırken asgari ücret konusundaki, "Sürprizlerimiz olabilir" şeklindeki sözleriyle ilgili de bir düzeltmede bulundu. 
     Erdoğan, sürpriz sözüyle asgari ücretin açıklanacağını kastettiğini, asla bir rakamı kastetmediğini belirterek, "Sürprizle ilgili sözlerim yanlış anlaşıldı" dedi. 
     Toplantıda Maliye Bakanı Kemal Unakıtan da, Genel Kurul'da görüşmelerine başlanacak yeni Vergi Yasası ile ilgili açıklamalarda bulundu. 

     
</TEXT>
</DOC>
