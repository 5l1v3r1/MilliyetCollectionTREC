<DOC>
<DOCNO> 336004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur39.html </URL>
<DATE> 2005/04/22/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Güler ve Başesgioğlu grizu faciasından yaralı kurtulanları ziyaret etti 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, Kütahya'nın Gediz İlçesi'ne bağlı Gökler Beldesi'ndeki maden ocağında, 18 kişinin ölümüyle sonuçlanan kazaya ilişkin, ''Olayda ihmal olup olmadığı konusunda şu anda bir şey söyleyemem'' dedi. 
     Maden ocağında meydana gelen grizu patlaması sonucu göçük altında kalarak hayatlarını kaybeden işçilerin cenaze törenine katılan Bakan Güler ile Çalışma ve Sosyal Güvenlik Bakanı Murat Başesgioğlu, daha sonra kazadan yaralı kurtulan Emrullah Ölmez ve Süleyman Koç'u, tedavi gördükleri Gediz. 82. Yıl Devlet Hastanesi'nde ziyaret etti. 
     
     ÇİÇEK VERDİLER 
     Bakanlar, çiçek vererek geçmiş olsun dileğinde bulundukları işçilerden olayı anlatmalarını istediler. 
     Emrullah Ölmez, bunun üzerine, önce boğuk bir ses, sonra patlama duyduğunu belirterek, ''Patlamayla birlikte alev çıktı. Ben yemek almak için madenin dışına çıkmak üzereydim. Patlama olduktan sonra arkadaşlarıma, alevin çıktığı yöne doğru yönelmelerini söyledim. Ama onlar, tam tersi istikamete gittiler. Ben çıktım, kurtuldum'' dedi. 
     Süleyman Koç ise hayatta kalmasının büyük bir şans olduğunu ifade ederek, ''Bu, bana Allah'ın bir lütfu. Çok korktuk. Çok şükür hayattayım'' diye konuştu. 
     Bakanlar, ziyaretin ardından başkan Mehmet Ali Sarıoğlu ile birlikte Gediz Belediyesi'ne gittiler. 
     
     GÜLER'İN AÇIKLAMASI 
     Bakan Güler, burada gazetecilere yaptığı açıklamada, madenciliğin zor bir iş ve özellikli bir sektör olduğuna işaret ederek, ''Bunlar, temenni etmediğimiz ama maalesef tekerrür eden olaylar. İhmal olup olmadığı konusunda şu anda bir şey söyleyemeyeceğim. Rapor hazırlandıktan sonra daha iyi analiz yapabiliriz. Ancak ocakta bir mühendisin de yaşamını yitirmesi, teknik olarak bir eksikliğin olmadığı kanaatini uyandırıyor'' dedi. 
     Bir gazetecinin, olayda ihmal bulunup bulunmadığını sorması üzerine Güler, ilk tespitin, olayın grizu patlamasının etkisiyle meydana geldiği yönünde olduğunu bildirdi. 
     İhmal konusunda şu anda bir şey söyleyemeyeceğini vurgulayan Güler, '' Biraz önce de söyledim. Olayda ihmal olup olmadığın raporları inceledikten sonra söyleyebiliriz'' diye konuştu. 
     Güler, ''İçerde panik olduğu, ölümlerin bu nedenle yaşandığı yönünde iddialar var. Ne diyorsunuz '' yönündeki soruya da, ''Şu anda bir şey söyleyemeyeceğim. Rapor çıksın, ondan sonra'' yanıtını verdi. 
     
     CHP HEYETİ GEDİZ'DE 
     Bu arada, Gökler Beldesi'ndeki maden ocağında yaşanan olayla ilgili incelemelerde bulunmak üzere, CHP Genel Başkan Yardımcısı Cevdet Selvi, Bursa Milletvekili Mehmet Küçükaşık ve Eskişehir Milletvekili Vedat Yücesan'dan oluşan heyet, Gediz'e geldi. 
     Cevdet Selvi, AA muhabirine yaptığı açıklamada, işçiler için Gediz'de düzenlenen cenaze törenine yetişemediklerini, ancak köylerdeki cenaze törenlerine katılarak, ölen işçilerin yakınlarına başsağlığı dileğinde bulunacaklarını söyledi. 
     Vatandaşlarla yaptıkları ilk görüşmelerde, maden ocağının havalandırmasının olmadığı ve birkaç gündür ocaktan koku geldiğini öğrendiklerini belirten Selvi, vatandaşların, uyarılarına rağmen, yetkililerin konuya ilgili göstermediklerini öne sürdüklerini kaydetti. 
     Selvi, bölgede incelemelerde bulunacaklarını dile getirerek, ''Bu olayın sıkı takipçisi olacağız. İncelemelerimiz sonucunda elde ettiğimiz bilgileri kamuoyuyla paylaşacağız. Bu konuda TBMM'ye bir soru önergesi de vereceğiz. Bu üzüntünün son olmasını istiyoruz. Vefat edenlere rahmet, yakınlarına sabır diliyoruz'' dedi. 
     
</TEXT>
</DOC>
