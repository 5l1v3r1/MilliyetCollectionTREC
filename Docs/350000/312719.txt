<DOC>
<DOCNO> 312719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sontur16.html </URL>
<DATE> 2005/02/05/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Belediye başkanına canlı yayında yumruk 
</HEADLINE>
<TEXT>

     
     GAZİANTEP, DHA 

     

GAZİANTEP'te özel bir televizyonun canlı yayın programına katılan Büyükşehir Belediye Başkanı Asım Güzelbey, kendisinden iş isteyen 20 yaşındaki Mehmet Cıncık'ın yumruklu saldırısına uğradı. Saldırıdan yara almadan kurtulan Başkan Güzelbey, "Menfaat gurupları bu tür saldırılarla beni yıldıramaz. Belediye'de tüyü yetmemiş yetimin parasını da çapulculara yedirmem'' dedi. 
     TV 8'in Demokrasi Meydanı'ndan canlı yayınladığı Erkan Tan'la Aranızda' adlı programda söz almak için bekleyen Büyükşehir Belediye Başkanı Asım Güzelbey, dün öğle saatlerinde belediye binasına gelerek kendisinden iş isteyen Mehmet Cıncık'ın yumruklu saldırısına uğradı. Gaziantep Sanayi Odası Başkanı Nejat Koçer'in konuşma yaptığı bir sırada meydana gelen olayda, programa katılan Vali Lütfullah Bilgin'in Özel Kalem Müdürü Uğur Öztürk, yumruklu saldırganın üzerine atlayarak etkisiz hale getirdi. Saldırganın attığı yumruk omuzuna gelen Güzelbey, olayın menfaat çevreleri tarafından yapıldığını iddia etti. 
     Güzelbey, "Belediye'den menfaatı olanlar beklediklerini bulamayınca uçucu madde bağımlısı bir genci böyle bir olay yapması için gönderdi. Ancak seçimden önce söylediğim gibi hortumculuğa izin vermeyeceğim. Bu tür olaylar beni kesinlikle yıldıramaz. Belediye'de tüyü bitmemiş yetimin parasını eski alışkanlıklarını sürdüren ve belediyenin sırtından haksız menfaat sağlayanlara kesinlikle yedirmem'' dedi. Bu arada gözaltına alınan Mehmet Cıncık polis aracına bindirilirken "İş istedim vermediler. Açlıktan öleyim mi '' dedi. 
     Sağlık kontrolünden geçirilen Başkan Güzelbey, programın ardından Demokrasi Meydanı'ndan ayrıldı. 
     
     SALDIRGAN TUTUKLANDI 

     Gaziantep Büyükşehir Belediye Başkanı Asım Güzelbey'e, saldırıda bulunan Mehmet Cıncık tutuklandı. Mehmet Cıncık, Emniyet Müdürlüğü'ndeki işlemlerin ardından getirildiği adliyede gazetecilerin olaya ilişkin sorularını yanıtlarken, olaydan büyük pişmanlık duyduğunu belirtti. 
     Ayakkabı imalatçısı olduğunu, 1,5 yıldan bu yana iş bulamadığını ve olay öncesinde alkol aldığını belirten Mehmet Cıncık, şunları anlattı 
     ''Büyükşehir Belediye Başkanı Asım Güzelbey'e iş istemek için yaklaştım. Çünkü işsizlik nedeniyle bunalımdaydım. Olay öncesinde ayakkabıcı bir arkadaşımın yanına gittim ve orada bira içtim. Daha sonra Demokrasi Meydanı'ndan geçtiğim sırada kalabalığı fark ettim. Canlı yayını izleyenler arasında Asım Güzelbey'in de olduğunu gördüm. İş istemek için Asım Güzelbey'e yaklaştım ama korumalar beni itti. İtilince sinirlendim ve bir yumruk attım. Amacım Asım Güzelbey'e vurmak değildi'' ''Devlet büyüklerine saldırıda bulunmak''la suçlanan Mehmet Cıncık, Cumhuriyet Savcılığı'nda ifadesi alındıktan sonra gönderildiği mahkemede tutuklandı. 
     Mehmet Cıncık, dün akşam Demokrasi Meydanı'nda gerçekleştirilen ve TV 8'de canlı olarak yayınlanan''Erkan Tan'la Aranızda'' adlı programın çekimi sırasında Güzelbey'e yumrukla saldırmıştı. 
     

     
</TEXT>
</DOC>
