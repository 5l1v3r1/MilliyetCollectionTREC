<DOC>
<DOCNO> 345991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sondun28.html </URL>
<DATE> 2005/05/26/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Kerimov, Çin'den desteği aldı 
</HEADLINE>
<TEXT>

     Çin ziyaretini sürdüren Özbekistan Cumhurbaşkanı İslam Kerimov, Pekin’deki temasları kapsamında Başbakan Veb Ciabao ile görüştü. 
     Başbakan Ven, iki taraf arasındaki karşılıklı saygı, anlayış ve eşitlik temelindeki ilişkilerin siyasi işbirliğine sağlam zemin hazırladığını kaydetti. 
     Ven, iki ülke arasındaki ekonomik işbirliğinde öncelikli alanları enerji, maden kaynakları, iletişim ve altyapı inşası olarak sıraladı. 
     Kerimov, ziyareti sırasında yapıcı görüşmelerde bulunduğunu ve sevindirici gelişmeler kaydedildiğini belirtti. 
     Öte yandan, Çin Dışişleri Bakanlığı Sözcüsü Kong Çüen haftalık olağan basın toplantısında, terörizme karşı mücadelede Özbekistan ile birlikte olduklarını söyledi. 
     Kong, " Doğu Türkistan ayrılıkçıları Çin’de birçok terör eylemi yaptılar. Özbekistan tarafı bu konuda tam anlayış gösterdi ve Çin hükümetinin tutumunu destekledi" diye konuştu. 
     Şu anda Orta Asya bölgesinin terörizm, ayrılıkçılık ve aşırı uçlar olmak üzere üç güçle mücadele ettiği görüşünü dile getiren Kong, Dışişleri Bakanı Li Caoşing’in 4 Haziran’da bir güvenlik forumu olan Şanghay İşbirliği Örgütü’nün Kazakistan’daki toplantısına katılacağını ifade etti. 
     
</TEXT>
</DOC>
