<DOC>
<DOCNO> 307067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/spor/spo04.html </URL>
<DATE> 2005/01/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Tahkim'e Yargıtay darbesi 
</HEADLINE>
<TEXT>


Bakan Mehmet Ali Şahin, Güneş'in haklılığı konusunda görüş belirtti. Dosyayı inceleyen Yargıtay Cumhuriyet Başsavcılığı, Milli Takımlar eski Teknik Direktörü'nün hakkını alabilmesi için yol açtı 


1.5 milyon dolarlık dava 
TRABZON'DA göreve başlayan Şenol Güneş'e bir müjde de Yargıtay'dan geldi. Milli Takım Teknik Direktörlüğü görevine son verildikten sonra 1.5 milyon dolarlık alacağını tahsil edebilmek için Tahkim Kurulu'na başvuran, ancak iki kez olumsuz yanıt alan Güneş'e, hakkını alabilmesi yolunu açan karar Yargıtay'dan çıktı. 

Örnek olmayacak 
OLAĞANÜSTÜ hallerde "kanun yoluyla tahkim kurulu kararlarını bozma" formülünü kullanan Güneş'in, kendini haklı gören Başbakan Yardımcısı ve Devlet Bakanı Mehmet Ali Şahin'in görüşü doğrultusunda Yargıtay'a başvurduğu ifade edildi. Sözkonusu yöntemin Tahkim'in geçmiş ve gelecek kararları için örnek olmayacağı vurgulandı. 

Yeniden incelenecek 
ŞENOL Güneş, kur farkından doğan alacakları, sözleşmenin haksız şekilde fesh edilmesi ve Tahkim Kurulu'na yatırılan 75 bin dolarlık itiraz depozitosuna el konulması üzerine Yargıtay'a başvurmuştu. Başsavcılık kararının bugün federasyona iletileceği, Tahkim Kurulu'nun konuyu tekrar inceleyeceği ifade edildi. 

Güneş ders çıkardı 

'İyi bir fırsat' 
WERDER Bremen'e 6-5 yenilen Trabzonspor'un Genel Menajeri Şenol Güneş, hem gol becerisi, hem de hatalar yönünden kendilerini görme fırsatı yakaladıklarını vurguladı. Maçın gollü geçmesinin önemli olduğunu vurgulayan Güneş, "Daha yapacak çok işimiz var. Ama eksikleri tamamlamak için de zamanımız bulunuyor" diye konuştu. 

'Top kayıpları' 
POZİSYON zenginliğinin kendilerinde olduğunu vurgulayan Şenol Güneş, en büyük eksiklik olarak, top kayıplarını gösterdi. Başkan Atay Aktuğ da takımdan memnun olduğunu belirtti. Öte yandan Genel Menajer Şenol Güneş futbolcularına dün ilk kez tam gün izin verdi. Ancak yağış nedeniyle oyuncular izni otelde geçirmek zorunda kaldı. 



</TEXT>
</DOC>
