<DOC>
<DOCNO> 336179 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun24.html </URL>
<DATE> 2005/04/23/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
ABD'nin İnsan Hakları Gözlem Örgütü ile başı belada 
</HEADLINE>
<TEXT>

     İnsan Hakları Gözlem Örgütü Human Rights Watch , Irak'taki Ebu Garib, Küba'daki Guantanamo Bay ve başka yerlerdeki tutukevlerinde, tutukluların insan haklarının ihlal edilmesiyle ilgili olarak, ABD Savunma Bakanı Donald Rumsfeld, eski CIA Başkanı George Tenet ve diğer Amerikalı yetkililer hakkında ceza soruşturması açılmasını istedi. 
     Raporda, Rumsfeld ve Tenet dışında Amerikan ordusunun Irak'taki eski komutanı Tuğgeneral Ricardo Sanchez ve Guantanamo Bay kampının eski komutanı Tümgeneral Geoffrey Miller hakkında da soruşturma açılması istendi. 
     Grubun yarın yayımlanacak raporunda, bu kişilere karşı artan kanıtların bir soruşturma açılmasını şart koştuğu belirtildi. 
     Raporda Rumsfeld ve Tenet, bu ihlallerle ilgili suçları askeri olarak kendilerine bağlı kişilere veya tek tek askerlere yıkmaya çalışmakla suçlandı. 
     Grubun özel danışmanı Reed Brody, bugün yaptığı açıklamada, ''bu ihlaller, kuralları çiğneyen tek tek askerlerin hareketlerinin sonucu değildir. Bu, kuralları esneten, göz ardı eden ya da bir kenara iten üst düzey Amerikalı yetkililerin kararlarının sonucudur'' dedi. 
     Raporda, Rumsfeld'in Guantanamo Bay'da kullanma yetkisi verdiği zorlayıcı sorgulama tekniklerinin, sadece Irak'taki Ebu Garib hapishanesine değil, bütün Irak'a, Afganistan'a ve diğer gizli yerlere yayıldığı ileri sürüldü. 
     Raporda ayrıca Tenet, El Kaide'ye üye olduğundan şüphe edilen kişileri, sorgulandıkları ve işkenceye uğradıkları adı açıklanmayan yerlere göndermekle suçlandı. 
     Amerikan ordusu bu hafta, Tuğgeneral Ricardo Sanchez'in Ebu Garib ile ilgili soruşturmada aklandığını ve cezalandırılmayacağını açıklamıştı. 
     
</TEXT>
</DOC>
