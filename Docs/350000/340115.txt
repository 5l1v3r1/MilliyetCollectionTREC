<DOC>
<DOCNO> 340115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun23.html </URL>
<DATE> 2005/05/06/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Polonya Başbakanı istifa etti ama... 
</HEADLINE>
<TEXT>

     Polonya Başbakanı Marek Belka, bugün istifa etti, ancak Devlet Başkanı Aleksander Kwasniewski başbakanın istifasını kabul etmedi. 
     Devlet Başkanı Kwasniewski, Polonya’nın Avrupa Konseyi zirvesine evsahipliği yapacağı bir dönemde, ülkede iktidar boşluğu olmasını istemediği için istifayı kabul etmediğini söyledi. 
     Toplantı, 16-17 Mayısta başkent Varşova’da yapılacak. 
     Merkez Sol hükümetin Başbakanı Belka, daha önce bir yıllık geçici bir dönem için Başbakanlığı kabul etmiş, süre bitiminde istifa etmek istediğini bildirmiş, ancak devlet başkanının ısrarları nedeniyle bugüne kadar istifasını sunmamıştı. 
     Polonya parlamentosunun alt kanadı Sejm’de dün muhafazakarların verdiği parlamentonun feshi önergesi, üçte iki çoğunluğu bulamadığı için reddedilmişti. 
     Önerge kabul edilseydi, 6 hafta içinde genel seçim yapılacaktı. 
     
</TEXT>
</DOC>
