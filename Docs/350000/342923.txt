<DOC>
<DOCNO> 342923 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sondun18.html </URL>
<DATE> 2005/05/16/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Türkiye ve Hollanda arasında Onur Air'e uçuş yasağı zirvesi... 
</HEADLINE>
<TEXT>

     Hollanda hükümetinin özel Türk havayolu şirketi Onur Air’e yönelik uçuş yasağı kararı, iki ülke yetkilileri arasında başkent Amsterdam’da düzenlenen toplantıda ele alınıyor. 
     Hollanda Ulaştırma Bakanlığı’nın Schiphol Havaalanı yakınlarındaki Hoofddorp kasabasında bulunan binasında yapılan, basına kapalı toplantıdan önce herhangi bir açıklama yapılmadı. Toplantının gün boyu sürmesi bekleniyor. 
     Toplantının ilk bölümüne Türkiye’den Sivil Havacılık Genel Müdür Yardımcısı Haydar Yalçın ve Hava Sahası Güvenlik Koordinatörü Yusuf Bayram ile Lahey Büyükelçiliği Turizm Müşaviri Yasemin Şen, Hukuk Müşaviri Resul Şahinol ve Başkatip Ayla ünlü katılıyor. 
     Aralarında Onur Air Yönetim Kurulu Başkanı Cankut Bagana’nın da bulunduğu bir heyet de toplantının yapılacağı binaya geldi, ancak toplantının ilk bölümüne katılmadı. 
     Onur Air heyetinin gerekli görüldüğünde toplantının ilerleyen bölümüne dahil edileceği belirtildi. 
     Hollanda Ulaştırma Bakanlığı, Onur Air uçaklarının teknik ve bakım yetersizlikleri bulunduğunu öne sürerek, geçen hafta Perşembe gününden itibaren bir ay süreyle uçuş haklarını dondurmuş, ardından Almanya, Fransa ve İsviçre de benzer gerekçelerle aynı yönde kararlar almışlardı. 
     
</TEXT>
</DOC>
