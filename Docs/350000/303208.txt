<DOC>
<DOCNO> 303208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/dunya/dun02.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Fransa'da referanduma yeşil ışık 
</HEADLINE>
<TEXT>


MİNE G. KIRIKKANAT Paris 


Fransa Cumhurbaşkanı Jacques Chirac başkanlığında dün Paris'teki Elysee Sarayı'nda toplanan Bakanlar Kurulu, Avrupa Birliği AB Anayasası'nı halkoyuna sunabilmek için Fransız Anayasası'nda yapılması gereken değişiklik tasarısını görüştü ve Ulusal Meclis'e sevkine karar verdi. 
Söz konusu değişiklik tasarısında, Chirac'ın isteği üzerine konulan ve Türkiye'yi yakından ilgilendiren "2007 yılından sonra AB'ye üye olmaya aday ülkeler hakkındaki nihai üyelik kararı Fransız halkoyuna sunulur" maddesi de var. Anayasa değişiklik tasarısı, bu haliyle 25 Ocak'ta Ulusal Meclis gündemine gelecek ve genel kurulun oylamasına sunulacak. Kabul edildiği takdirde Senato'ya gönderilecek ve Anayasa değişiklikleri için gerekli birleşik mecliste de kabul edilmesi halinde yasalaşacak. 
Türkiye'nin olası AB üyeliğinin referanduma götürülmesi, Cumhurbaşkanı Chirac'ın AB ile müzakerelere kendi parti saflarını da karşısına alarak verdiği onayın karşılığı olarak Fransız kamuoyuna sunduğu bir çeşit garanti sayılıyor. Fransa'da Brüksel zirvesi öncesi yapılan anketlerde Fransızların yüzde 67'si Türkiye'nin AB'ye girmesine karşı görüş bildirmiş, yüzde 32'si de Türkiye'nin üyelğini onaylamıştı. 


</TEXT>
</DOC>
