<DOC>
<DOCNO> 314683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/12/son/soneko02.html </URL>
<DATE> 2005/02/12/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
İstanbul'da kar, sebze ve meyveyi de vurdu... 
</HEADLINE>
<TEXT>

     İstanbul Meyve-Sebze Komisyoncuları ve Tüccarları Derneği İMESKOM Yönetim Kurulu Başkanı Burhan Er, kentte 560 ton sebze ve meyvenin soğuktan donduğunu, bu nedenle 2 milyon 660 bin YTL zarar ettiklerini bildirdi. 
     Er, düzenlediği basın toplantısında yaptığı konuşmada, Bayramşapa ve İçerenköy halleri ile İstanbul halkına hizmet verdiklerini, ayrıca Trakya bölgesinde bulunan bazı pazarcı, manav ve marketlerin de bu hallerden alışveriş yaptıklarını belirtti. 
     Yunanistan, Bulgaristan, Romanya ve Makedonya gibi bazı Balkan ülkelerinin de bir kısım sebze ve meyve ihtiyaçlarını bu hallerden karşıladıklarına değinen Er, şunları kaydetti 
     ''Pazar gününden beri yağan kar, tipi ve soğuk hava nedeniyle üretim bölgelerinden gelen sebze ve meyvelerin tamamı yazıhanelerde kaldı. İstanbul'da yaklaşık 260 semt pazarının pazara çıkamayışı, manav ve bazı marketlerin hallere gelmeyişi, hal esnafımızın malını satacağı kişilerin bulunmayışı sonucu yazıhanelerdeki sebze ve meyvelerin bir kısmı donmuştur. Dernek tarafından yapılan araştırma ve tespit sonucu 560 ton sebze ve meyve soğuktan donmuş olup, yaklaşık 2 milyon 660 bin YTL zararı meydana gelmiştir.'' Burhan Er, bu zarara rağmen hallerde faaliyetin devam ettiğini belirterek, ''Sebze ve meyveyi stok etmek mümkün olmadığı gibi fırsat bilip aşırı fiyat yükselişi kesinlikle yapılmamıştır. Fiyatların artırılması söz konusu değildir'' dedi. 
     Fiyatların artırılmaması için yoğun denetim ve kontrolün devam ettiğine dikkat çeken Er, sağlıksız ve donmuş sebze ile meyvelerin tamamının imha edildiğini, bu konuda da İMESKOM yönetimi olarak İstanbul Büyükşehir Belediyesi Haller Müdürlüğü ile birlikte sürekli denetim yaptıklarını söyledi. 
     Er, hallerde satılan sebze ve meyvelerin günlük satış fiyatlarının ''www.sebzemeyve.com'' adresinden öğrenilebileceğini kaydederek, ''8 Şubat'ta halde satılan domatesin fiyatı 0.80 YTL iken gros ve hipermarketlerde bu rakam 2.50-3 YTL arasındaydı. Fiyat artışları hal esnafına ait değildir'' diye konuştu. 
     
</TEXT>
</DOC>
