<DOC>
<DOCNO> 307732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yazar/kohen.html </URL>
<DATE> 2005/01/19/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Şimdi de İran mı 
</HEADLINE>
<TEXT>


ABD'nin Irak'tan sonra İran'ı vurabileceği ile ilgili spekülasyonlar öteden beri yapılır... Bu kez kulağı delik gazeteci Seymour Hersh tarafından yeni bir senaryo ortaya atılınca, bu konudaki tartışmalar yeniden kızışıverdi. 
Daha önce sızdırmayı başardığı bilgilere dayalı haberleri ile ün salan Hersh'e göre ABD İran'ı "bundan sonraki hedefi" olarak belirlemiş durumda. İran'a gizlice sokulan özel Amerikan ekipleri İran'ın geliştirmekte olduğu silahların nükleer, kimyasal, biyolojik yerlerini saptamaya uğraşıyor. Bush yönetimi, gerek görürse yani örneğin Tahran uyarılara rağmen "uranyum zenginleştirme" programını gizlice sürdürürse bu hedefleri ortadan kaldırmak için "bir şekilde" harekete geçecek. Bu, komandoların gerçekleştireceği bir "nokta operasyonu" da olabilir, havadan bombardıman tarzında da gerçekleşebilir... 
Hersh, "New Yorker" dergisindeki yazısında, "Görüştüğüm herkes, ABD'nin bir sonraki hedefinin İran olacağı konusunda hemfikir" diyor. CNN'deki söyleşisinde daha da ileriye giderek böyle bir müdahalenin "önümüzdeki yaz" olabileceğini iddia ediyor... 

PENTAGON ve Washington'daki resmi ağızlar bu yazının yalanlarla dolu olduğunu söyleyedursun, değil mi ki bu "senaryo" Seymour Hersh'ün imzasını taşıyor, bu ABD'de ve genelde dünyada hemen hararetli bir tartışmanın başlamasına yetti bile... 
"The Guardian" gazetesinin dün belirttiği gibi, Washington'da dahi bu konuda birbirleriyle çelişen görüşler öne sürülüyor. Yönetim içinde bir kesim var ki, Hersh'ün sözünü ettiği senaryonun doğru olabileceğine ve aslında böyle olması gerektiğine inanıyor. Bir kesim ise, İran'ın "askeri opsiyon" ile yola getirilemeyeceğini ve Tahran'ı nükleer silah programından vazgeçirmenin en iyi yolunun AB'nin de devreye girmiş bulunduğu "diplomasi süreci"ni devam ettirmek olduğunu düşünüyor. 
Aslında ABD'nin Hersh'ün bahsettiği gibi bazı özel timleri "keşif ve tespit" amacı ile İran'a sızdırmış olması, hiç olmayacak bir şey değil. Irak'taki "istihbarat fiyaskosu"ndan sonra, Bush yönetiminin sadece CIA ile de yetinmeyip böyle bir yönteme başvurmuş olması mümkün. 
Tabii bu ABD'nin ille ve Hersh'ün tahmin ettiği gibi mutlaka bu yaz İran'daki hedefleri vuracağı anlamına gelmez. Hatta "diplomasi süreci"nin devam ettiği, Avrupa'nın baskısı ile İran hükümetinin en azından nükleer programını geçici olarak askıya almaya razı olduğu, öte yandan ABD'nin Irak batağına iyice girdiği bir sırada, Washington'un böyle bir maceraya girmesi pek olası görünmüyor. 

BAŞKAN Bush dünkü demecinde İran'ın nükleer programı meselesinin "diplomatik yoldan çözümlenebileceğini umduğunu" söyledi ancak "başka seçenekleri göz ardı etmediğini" de belirtti. 
Belli ki, ABD bu konuda abanın altında sopa gösterme politikasını sürdürmeye kararlı. Bir bakıma, Hersh'ün senaryosu Bush'un Tahran'ı daha yoğun baskı altında tutmaya yönelik stratejisine de güç katabilir... 
Ne var ki, İran Savunma Bakanı General Şahmani'nin dünkü sert demeci, Tahran'ın da meydan okuma politikasından geri adım atmaya niyetli olmadığını ortaya koyuyor. 
Sonuçta görünen o ki, İran Ortadoğu'nun karmakarışık ortamı içinde, şimdi yeni bir gerilim kaynağı olmak yolunda... 



</TEXT>
</DOC>
