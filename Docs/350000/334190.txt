<DOC>
<DOCNO> 334190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sondun15.html </URL>
<DATE> 2005/04/17/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Müşerref, Hindistan'da... 
</HEADLINE>
<TEXT>

     Pakistan Devlet Başkanı Pervez Müşerref ve Hindistan Başbakanı Manmohan Singh, Yeni Delhi'de yaptıkları görüşmede, iki ülke arasındaki ticari bağların güçlendirilmesi kararı aldı. 
     Hindistan Başbakanı Singh'in sözcüsü Sanjaya Baru, görüşmeden sonraki açıklamasında, iki liderin görüşmesinin çok sıcak bir ortamda geçtiğini ve birçok konunun ele alındığını söyledi. 
     İki liderin görüşmesinin planlanandan yarım saat fazla sürdüğü ve yaklaşık 2,5 saatte tamamlandığı belirtildi. 
     Press Trust of India ajansının haberine göre, taraflar ikili ticari ilişkilerin geliştirilmesi için komite kurulması ve gelecek aralık ayında Hindistan'ın batısındaki Racastan bölgesinde bulunan Munabao kentinden, Pakistan'ın güneyindeki Sindh eyaletinde bulunan Hokrapar kentine tren seferleri başlatılması konusunda anlaştı. 
     Resmi kaynaklara göre iki lider, Keşmir'in Hindistan'a bağlı bölümünden Pakistan'a bağlı bölümüne sefer yapan otobüslerin sayısının artırılması konusunda da uzlaşmaya vardı. 
     İki Keşmir arasında, yaklaşık 10 gün önce, 50 yıl aradan sonra ilk defa otobüs seferleri başlatılmıştı. 
     
</TEXT>
</DOC>
