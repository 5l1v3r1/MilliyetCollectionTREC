<DOC>
<DOCNO> 337228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/siyaset/siy04.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkmenlerden Kürt bayrağı 
</HEADLINE>
<TEXT>


Türkmenler, büyük kurultayın ertelenmesine tepki gösterdi. Erbil'de bir grup, kurumlardaki Türkmen Cephesi bayraklarını indirip Kürdistan bayrakları astı 

NAMIK DURUKAN Erbil 


Erbil Türkmen Cephesi, dışlandıkları gerekçesiyle Irak Türkmen Cephesi'nden ITC çekildi. Büyük Türkmen Kurultayı'nın, yeni yönetimin şekli konusunda anlaşmaya varılamaması üzerine ertelenmesi, Türkmenlerin tepkisine neden oldu. ITC Yürütme Kurulu Üyesi ve Erbil İl Başkanı Abdulkadir Bezirgan'ın imzasıyla yayımlanan bildiride cepheden çekildikleri kaydedildi. 

Bayraklar indi 
Erbil'deki Türkmenler de önceki akşam ITC'nin kurumlarındaki cephe bayraklarını indirip Kürdistan bayrakları astı. Duvarlara, "Yaşasın Kürdistan Türkmenleri" yazılırken, Türkmen TV'nin yayını da durduruldu. 
420 delegeli kurultayda kendilerine sadece 27 delege ayrıldığını, büyük haksızlığa uğradıklarını söyleyen Bezirgan ise, "Kurultay için binlerce dolar geldi. Erbilli üye ve delegelerine 1500 dolar ayrıldı. Erbil unutuldu" dedi. Kürt bayrağını heyecana kapılan Türkmenlerin astığını kaydeden Bezirgan, "Ben ne IKDP'li, ne de IKYB'liyim. Onların bayrağını asmayız, ancak Kürtlerle şimdiye kadar ilişkimiz yoktu, bundan sonra geliştireceğiz" dedi. 


</TEXT>
</DOC>
