<DOC>
<DOCNO> 324604 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/guncel/axgun02.html </URL>
<DATE> 2005/03/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Tören mi mesaj mı 
</HEADLINE>
<TEXT>


İngilizlerin 85 yıl önce karakolda şehit ettiği 6 asker için düzenlenen anma töreni tartışma yarattı. Bazı tarihçi, siyasetçi ve diplomatlar "Avrupa'ya tepki" derken, diğerleri art niyet aranmamasını söyledi 

İSTANBUL Milliyet 

İstanbul'un işgal edildiği 16 Mart 1920'de Şehzadebaşı Karakolu'na baskın düzenleyen İngilizlerin yataklarında uyurken şehit ettiği 6 asker için önceki gün düzenlenen anma töreni tartışma yarattı. 
Bazı tarihçi, siyasetçi ve diplomatlar, törenin Avrupa'da Türkiye karşıtı havaya ve sürekli Ermeni soykırımı iddialarının gündeme getirilmesine tepki olarak gerçekleştirildiğini belirtirken, kimileri de art niyet aranmaması gerektiğini söyledi. 

Her yıl yapılması gerekir 
Prof. Dr. İlber Ortaylı Tarihçi Karakol binasını Menderes yıktı. 50 yıl sonra geçmişi hatırladık, çok iyi oldu. Bu iş böyle günlük politikayla ilgili değil. Kendi çapında herkesin anması gerekir. Günlük politik çekişmelerden uzak, böyle bir olayın anılması çok önemli. Bu törenin her yıl yapılması gerekir. 

Asıl siz yaptınız demek... 
Prof. Dr. Ali İhsan Gencer İ.Ü. Edebiyat Fakültesi Tarih Bölümü Başkanı Karakolu maalesef biz yıktık. Aslında müze yapmalıydık. İngilizler karakol baskını düzenleyip silahsız askerlerimizi katletti. Bu töreni, batının gündemde tuttuğu Ermeni soykırımına karşı düzenlenmiş bir misilleme olarak görüyorum. Bize "Barbar, soykırım yaptı" diyen batıya, "Asıl siz yaptınız" deyip bunları göstermek lazımdır. 

Bunca yıl neden yapılmadı 
Onur Öymen Emekli Büyükelçi, CHP Milletvekili Başka ülkeler böyle günlerini anmıyorlar mı 1958'den beri bu tören nasıl olmuş da yapılmamış Türklere yapılan haksızlıkların bir sembolüdür, Şehzadebaşı Karakolu'ndaki uyuyan askerlerin öldürülmesi. Zaman zaman geçmişte hatırlamamız gereken konuları hatırlamıyoruz. 

MGK'da tartışılmış mıdır 
İnal Batu Emekli Büyükelçi, CHP Milletvekili Bu tür bütün etkinlikler devlet adına yapılmalı. Özellikle yabancı ülkeleri hedef alan törenlerin iyice tartışılıp değerlendirildikten sonra yapılması iyi olur. Mesela Milli Güvenlik Kurulu'nda tartışılmış mıdır törenlerin yeniden başlatılması Bu işin bir yönü. İkincisi, bunların hatırlanması o ülkelerle düşmanlık anlamına gelmez. 

Amaç gözdağı değil 
Prof. Dr. Yusuf Halaçoğlu Türk Tarih Kurumu Başkanı Ermeni soykırımı konusunda İngilizler hiç ağızlarını açmadı. Çünkü Osmanlı arşivleri işgal sırasında İngilizlerin kontrolündeydi. Suçladıkları insanları Malta'ya götürdüler, sonra bıraktılar. Delil yoktu. Bu olayın İngilizlere gözdağı vermek olduğunu sanmıyorum. 

Misillemeyle alakası yok 
Prof. Dr. Mete Tunçay Tarihçi, Bilgi Üniversitesi Yakın tarihimizde meydana gelen bu olaylarla biraz fazla uğraşıyoruz. Bunu yapmayı gereksiz buluyorum. Ermeni soykırımına misillemeyle alakası yok. Belki de "Biz de çok zulüm gördük, acılar çektik" manasında. Evet biz de çok acılar çektik gibi bir şey ama, bu bizim başkalarına çektirdiğimiz acıları tedavi eder gibi bir mantık, kabul edilecek bir mantık değildir. 

AB'ye karşı bir şey değil 
Gündüz Aktan Emekli Büyükelçi Ortada ben bu töreni AB'ye karşı yapıyorum diye bir beyan olmadığına ve olmasına da imkan bulunmadığına göre, AB açısından bakıldığında her ülkede buna benzer sayısız tören bulunuyor. Ama bunlar tarihi tören kategorisine girdiği için, Avrupa'da kimse Türk - AB ilişkileri aleyhine bir sonuç çıkarmaz." 

Mesaj söz konusu olamaz 
Nevzat Yalçıntaş AKP Milletvekili Bu törenin o maksatla yapıldığına kani değilim. Avrupa Birliği'ne giriş teşebbüslerimizde bizi çok aktif şekilde destekleyen İngilizler olmuştur. Hatta 17 Aralık AB zirvesinde bize bazı hususlar dayatılmak istendiği zaman, Başbakanımız Erdoğan toplantıyı terk etmek istediğinde arkasından koşup durduran İngiltere Başbakanı Blair olmuştur. 


</TEXT>
</DOC>
