<DOC>
<DOCNO> 341046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/son/sonyas13.html </URL>
<DATE> 2005/05/09/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Tedaviyi reddeden hasta, 12 kişiye tüberküloz bulaştırdı mı 
</HEADLINE>
<TEXT>

     İngiltere’de tüberküloz hastası bir kişinin, tedaviyi reddettiği ve hastalığı 12 kişiye bulaştırdığı öne sürüldü. 
     "Saatli bomba" olarak adlandırılan tüberküloz hastasının tedaviye zorlanabilmesi için yasaların değiştirilmesi gerektiğini hatırlatan sağlık otoriteleri, acil değişiklik için hükümete başvurdu. 
     Tüberküloz hastasının, hastalığını bulaştırmasının önüne geçilmesi için hastanede kalmaya zorlandığı sırada doktor, hemşire, hastabakıcı ve hastane güvenlik görevlilerine saldırdığı açıklandı. 
     Bunun üzerine Sağlık Bakanlığı’nın, gerekli yasanın çıkarılmasının ardından hastanın polis tarafından tutuklanmasının sağlanmasının daha güvenli olacağı kanaatine vardığı belirtildi. 
     Bu arada, hastanın bir ilaç tedavisine başladıktan sonra bunu yarıda bırakmasının, hastalığın daha tehlikeli ve ilaca dirençli bir aşamaya geçmesine yol açmasından korkulduğunu da belirten Sağlık Bakanlığı yetkilileri, tedaviye zorlayıcı bir yasanın şart olduğunu vurguladı. 
     Yetkililer, hastanın adının da yasalar yüzünden açıklanamadığı ve kamuoyunun hastalık tehlikesi konusunda uyarılamadığına da dikkati çekti. 
     Tüberküloz, bütün mücadelelere rağmen İngiltere’de halen her yıl 350 cana mal oluyor. 
     
</TEXT>
</DOC>
