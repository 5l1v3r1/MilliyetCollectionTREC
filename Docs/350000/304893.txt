<DOC>
<DOCNO> 304893 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/09/son/sonspo02.html </URL>
<DATE> 2005/01/09/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Ümit Karan ilk sınavını verdi... 
</HEADLINE>
<TEXT>

     Prensip anlaşmasına vardığı Mönchengladbach’ın İspanya’daki kampına katılan Ümit Karan, önceki gece Club Brugge’e karşı 45 dakika forma giydi. 
     Prensip anlaşmasına vardığı Mönchengladbach’ın İspanya’daki kampına katılan Ümit Karan ilk sınavına çıktı. Teknik direktör Dick Advocaat performansını görmek istediği Ümit’i, önceki gece Club Brugge’e karşı 45 dakika oynattı. İkinci yarı yerini takımın as oyuncularından Houdt’a bırakan yıldız golcünün yorgun olması nedeniyle pek etkili olamadığı gözlendi. Marbella’daki karşılaşmayı M.Gladbach 2-0 kazanırken, Trabzon’dan Alman ekibine giden Thijs de bir gol attı. Ümit Karan’ın menaceri Harun Aslan henüz sözleşme imzalamadıklarını ancak Alman ekibinin yetkililerinin salı günü Galatasaray yönetimiyle görüşmek için İstanbul’a geleceğini ve büyük ölçüde anlaşma sağlandığını söyledi. Yarın İstanbul’a gelmesi beklenen Ümit’in, transferin gerçekleşmesi durumunda 9 numaralı formayı giyeceği öğrenildi. 

     
</TEXT>
</DOC>
