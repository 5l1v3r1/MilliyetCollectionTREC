<DOC>
<DOCNO> 342859 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/siyaset/siy02.html </URL>
<DATE> 2005/05/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye, 'İslamofobi' ile mücadele kararı aldırdı 
</HEADLINE>
<TEXT>


46 ülkenin devlet ve hükümet başkanlarının katılacağı Avrupa Konseyi zirvesinde Avrupa'da İslam düşmanlığıyla mücadele kararı alınacak 

UTKU ÇAKIRÖZER Varşova 


Avrupa Konseyi'nin Varşova'da bugün başlayacak zirvesinde, Türkiye'nin isteği doğrultusunda, Avrupa'da her türlü ayrımcılığın yanı sıra "İslamofobi" İslam düşmanlığı ile de mücadele kararı alınacak. Konseye üye 46 ülkenin devlet ve hükümet başkanları, Varşova'nın tarihi Kraliyet Sarayı'nda bir araya gelerek, yeni Avrupa mimarisi içinde Konsey'in rolünü tartışacak. Başbakan Recep Tayyip Erdoğan'ın da katılacağı ve yarın sona erecek zirvede, "ortak deklarasyon" ve "eylem planı" isimli iki belge yayımlanacak. 

Somut önlemler 
Türkiye, her iki belgeye de Avrupa'da dinler arası diyaloğun geliştirilmesi ve İslam düşmanlığının ortadan kaldırılması yönünde önemli ifadeler koydurdu. Zirve bildirisinin Avrupa'da her türlü ayrımcılığın kınandığı bölümüne de, "İslam düşmanlığını önlemek ve ortadan kaldırmak için etkin bir mekanizma kurulması" kararı eklendi. Türk diplomatlar, bu ifadelerin Avrupa kurumlarının resmi belgelerinde ilk kez yer aldığına dikkat çekti. Ortak bildiride yer alan bu karar doğrultusunda, eylem planı belgesinde de Avrupa'da İslam düşmanlığını önlemeye yönelik somut önlemler bulunacak. En dikkat çeken önlemler arasında, Müslümanlığa karşı tarihten gelen ön yargıların giderilmesi için "doğru ve demokratik tarih eğitimi verilmesi çalışması" yer alacak. Özellikle Balkanlar ve Kafkasya'daki Osmanlı egemenliğindeki dönemin, Türkleri ve Müslümanlığı kötülemeyen bir biçimde objektif olarak değerlendirilmesi amaçlanacak. 

Özel koordinatör 
Eylem planında yer alan bir diğer önemli unsur da, Avrupa Konseyi'nin dinler ve kültürler arası diyalog için özel bir koordinatör ataması kararı olacak. Bu kapsamda, aralarında Avrupa'daki Türklerin de bulunduğu Müslüman grupların sorunları ve içinde bulundukları ülkelere entegrasyonu için, Avrupa Konseyi bünyesindeki Yerel ve Bölgesel Kongresi'ne görev verilecek. 


</TEXT>
</DOC>
