<DOC>
<DOCNO> 316171 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sontur05.html </URL>
<DATE> 2005/02/17/ </DATE>
<TIME> 09.25 </TIME>
<AUTHOR>  </AUTHOR>
<HEADLINE>
SSK hastanelerinin tabelaları değişiyor... 
</HEADLINE>
<TEXT>

     Yurt genelindeki SSK hastaneleriyle çeşitli kamu kurumlarına ait sağlık tesisleri, Sağlık Bakanlığı'na devri öngören yasa gereği, 19 Şubat'ta tabelalarını "devlet hastanesi" olarak değiştirecek. 
     Sağlık Bakanlığı, 19 Şubat'ta başta SSK olmak üzere diğer kamu kurumlarına ait sağlık tesislerini resmen devralacak. Konuya ilişkin çalışmalar en geç 18 Şubat Cuma gününe kadar bitirilecek. Böylece SSK hastaneleri resmen Sağlık Bakanlığı'nın olacak. Devre konu kuruluşların bedel tespitleri de Maliye Bakanlığı görevlilerince en geç 18 Mart 2005'e kadar tamamlanacak. 
     Her hastane mevcut haliyle devralınacak. Branş hastaneleri daha sonra yapılacak planma çalışmalarına kadar kendi dallarında faaliyetlerini sürdürecek. 
     
     BAKANLIĞIN HASTANELERİ 813'E ÇIKACAK 
     SSK'ya bağlı 145 hastane, 212 dispanser, 11 ağız diş sağlığı merkezi ile 2 özel dal merkezi olmak üzere toplam 370 sağlık tesisi Sağlık Bakanlığı'na devredilecek. Sağlık 
     Bakanlığı, SSK hastanelerinin devriyle hastane sayısını 813'e çıkaracak. SSK Tire Hastanesi ile Sağlık Bakanlığı 
     Tire Dr. Ertuğrul Aker Hastanesi, SSK Kayseri Bölge Hastanesi ile Kayseri Dr. Vedat Ali Özkan Devlet Hastanesi, SSK Sivas Bölge Hastanesi ile İzzettin Keykavus Devlet Hastanesi birleştirilecek. Yalova'daki SSK Yalova Yaşar Okuyan Bölge Hastanesi, Yalova Devlet Hastanesi ile birleştirilerek, "Sağlık Bakanlığı Yalova Devlet Hastanesi" olacak. 
     SSK'da çalışan, 7 bin 151'i uzman hekim, 1735'i asistan, 2 bin 480'i pratisyen hekim, 687'si diş hekimi, 1463'ü eczacı, 15 bin 496'sı hemşire-ebe, 24 bin 993'ü idari 
     personel olmak üzere yaklaşık 50 bin kişi Sağlık Bakanlığı'na geçecek. Devredilecek tesislerin personeli, mart ayı maaşlarını Sağlık Bakanlığı'ndan alacak. Personel maaşında azalma yaşanmaması için çeşitli önlemler alındı. Buna göre, devir nedeniyle maaşı düşecek çalışanlara ek ödeme yapılacak. Ayrıca döner sermaye gelirinden yeni personel de yararlanacak. Öte yandan Sağlık Bakanlığı'na geçmek istemeyen personel, SSK'nın sigortacılık hizmetlerinde görevlendirilecek. İlk aşamada hastanelerdeki yöneticiler ve diğer personel kendi biriminde çalışmaya devam edecek. Sağlık Bakanlığı, personel ve tıbbi cihaz sıkıntısı yaşayan hastanelere takviye yapacak. Yeni katılacak hastanelerin tüm ihtiyaçlarından bölgedeki diğer devlet hastaneleri sorumlu olacak. 19 Şubat'tan itibaren yeni hastanelerde döner sermaye işletmeleri de faaliyete başlayacak. Hastanelerin çalışma sistemi, aksaklık yaşanmaması için yavaş yavaş değiştirilecek. Bakanlık, ilk 4 ay içinde SSK hastanelerindeki poliklinik oda sayısını iki katına çıkarmayı amaçlıyor. Böylece kuyrukların azaltılması hedefleniyor. 
     
</TEXT>
</DOC>
