<DOC>
<DOCNO> 324293 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/bila.html </URL>
<DATE> 2005/03/17/ </DATE>
<TIME>  </TIME>
<AUTHOR> Fikret BİLA  </AUTHOR>
<HEADLINE>
Sezer doğru yaptı 
</HEADLINE>
<TEXT>


Cumhurbaşkanı Ahmet Necdet Sezer, bir meslektaşımızın sorusu üzerine Suriye'ye gideceğini açıklayarak bir tartışmayı noktaladı. 
Sezer, "Suriye'ye gidecek misiniz " diye soran gazeteci arkadaşımıza, "Gideceğiz elbette" yanıtını verdi. 
Cumhurbaşkanı'nın "elbette" demesi önem taşıyor. Bu, "Sezer gitsin mi, gitmesin mi " tartışmalarını kesip attığı gibi, ABD kaynaklı ima ve mesajlara da yanıt niteliği oluşturuyor. 
Cumhurbaşkanı Sezer, iki sözcüklü bu yanıtıyla Türkiye'nin bir "muz cumhuriyeti" olmadığını bir kez daha göstermiş oldu. 
Sezer, doğrusunu yaptı... 
Türkiye Cumhuriyeti'ne yakışan bir tutum sergiledi. 
Cumhurbaşkanı'nın kararlaştırılmış bir iade-i ziyaret kararını bir başka devletin tartışma konusu yapması zaten kabul edilebilir bir durum değildi. 
Cumhurbaşkanı'nın iade-i ziyareti ayrı, bu ziyarette vereceği mesajlar, izleyeceği politika ayrı konulardır. 
ABD'nin, Türkiye'nin Suriye politikasını netleştirmesine ilişkin mesajları ayrıdır... 
Washington, Irak konusunda Türkiye'yi dinlemedi. Irak'a müdahale etmeden önce, Ankara'nın yaptığı yakın işbirliği, savaşsız çözüm, danışma mekanizması gibi yaklaşımları dikkate almadı. "Ya benden yanasın, ya düşmandan" tavrı göstererek, bildiğini okudu. Bu tutumunu Irak'ı işgal ettikten sonra da sürdürdü. Gerek işgal öncesi, gerek sonrası dönemde Türk-Amerikan ilişkilerine güvensizlik h kim oldu. 
Bugün yaşananlar, bu güvensizliğin aşılamadığını, aksine giderek büyüdüğünü gösteriyor. Özellikle Türkiye açısından durum böyle... 
ABD'nin, Türkiye'den tümüyle "paralel" hareket beklemesi ortada bu güvensizlik varken garip duruyor. 
Irak sorununda ABD ile Türkiye'nin amaçları örtüşmüyordu. Hatta çatışıyordu. Bu duruma karşın amaçlarını örtüştürmeye çalışan iki ülkenin kıran kırana müzakereleri henüz belleklerde tazedir. 
Suriye konusuna bakıldığında ise Türkiye'nin, Şam'la ilişkisi sorunların çözümünü zorlaştırıcı değil kolaylaştırıcı olacaktır. 
Ankara, belki tarihinin en ağır sorununu yaşadığı Şam'a karşı diyalog yolunu yeğliyorsa, bu ABD için de, AB için de, BM için de değerlendirilmesi gereken bir olanaktır. Washington'un böyle yaklaşması gerekir. 
Nitekim bu, Cumhurbaşkanı Ahmet Necdet Sezer'in Şam ziyaretinden sonra daha iyi anlaşılacaktır. Cumhurbaşkanı'nın Suriye'yi ziyaret etmesinin bir soruna değil, çözüme katkı sağlayacağı görülecektir. 
Tabii, eğer amaç bağcı dövmek değilse... 



</TEXT>
</DOC>
