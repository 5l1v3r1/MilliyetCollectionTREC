<DOC>
<DOCNO> 323612 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun23.html </URL>
<DATE> 2005/03/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
New York Times ABD hava sistemi terör saldırılarına hala açık 
</HEADLINE>
<TEXT>

     ABD'de 11 Eylül 2001'deki saldırılardan bu yana güvenlik önlemlerinin artırılması için 12 milyar dolar yatırım yapılmasına karşın havacılık sektörünün hala terörist saldırılara açık olduğu bildirildi. 
     New York Times gazetesi tarafından ele geçirilen ve Amerikan Federal Soruşturma Bürosu FBI ile İç Güvenlik Bakanlığı tarafından hazırlanan gizli raporlarda, belli başlı ticari havaalanlarında güvenlik önlemlerinin iyileştirilmesine karşın, El Kaide ve diğer radikal dinci grupların helikopter, charter, kiralık ya da özel uçaklarla saldırı düzenleme tehdidine dikkat çekildi. 
     Büyük ticari havaalanlarında güvenlik önlemlerinin artırılmasına rağmen, teröristlerin güvenliğin zayıf olduğu ya da hiç bulunmadığı küçük havaalanlarından uçak kiralama ya da kaçırma yolunu seçebileceklerine işaret edilen gizli raporlarda, havacılık sektörünün güvenliği için yapılan 12 milyar dolarlık yatırımın, yeni saldırı riskini azalttığı, ancak tamamen ortadan kaldırmadığı belirtildi. 
     Radikal dinci gruplardan ve denizaşırı gelen istihbaratlara göre hazırlanan raporlarda, ayrıca bazı parlamenter ve uzmanların, güvenlik çabalarının, demiryolu veya limanlar gibi diğer saldırılara açık sektörlere de kaydırılması önerilerine dikkat çekildi. 
     New York Times gazetesinde 24 sayfalık FBI raporuyla ilgili olarak, ''Terörle mücadele yetkililerinin, bu tip eylemlerin ses getirmesi dolayısıyla havacılık sektörünün büyük bir terörist saldırıya hedef olma endişelerinin sürmekte olduğu'' yorumu yapıldı. 
     
</TEXT>
</DOC>
