<DOC>
<DOCNO> 349148 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo23.html </URL>
<DATE> 2005/06/05/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
"Fatih Ürek, yağlı güreşlerin yapıldığı Er Meydanı'na inmemeli" 
</HEADLINE>
<TEXT>

     Tarihi Kırkpınar Yağlı Güreşleri'nde 1991, 1992 ve 1993 yıllarının ağası Alper Yazoğlu, şarkıcı Fatih Ürek'in, yağlı güreşlerin yapıldığı Er Meydanı'na inmemesi gerektiğini söyledi. 
     Alper Yazoğlu, AA muhabirine yaptığı açıklamada, son günlerde kamuoyunda şarkıcı Fatih Ürek'in Kırkpınar ağalığına aday olacağı yönündeki tartışmaların Kırkpınar'a zarar verdiğini söyledi. 
     Ürek'in ağalığını kabul etmelerinin mümkün olmadığını belirten Yazoğlu, şunları kaydetti 
     ''Şarkıcı Ürek, Kırkpınar'da ağalık açık artırmasına katılmayacak. Katıldığı takdirde güreş seyircisi Ürek'i protesto eder. Öyle de olmalı. Çünkü oradaki seyirciler inançlı insanlardan oluşmakta. Yağlı güreşe saygı duyup yürekten izliyorlar. Tam 10 saat oturup güneş altında güreş izleyenler var. Bu nedenle Ürek, yağlı güreşlerin yapıldığı Er Meydanı'na inmemeli. İndiği takdirde yuhalanır.'' Bu yıl 20-26 Haziran tarihleri arasında 644.sü yapılacak Tarihi Kırkpınar Yağlı Güreşleri geleneğinin korunup kollanması gerektiğini belirten Yazoğlu, ''Türk örf ve ananelerinin en güzel örneklerinin birleştiği sentezi Tarihi Kırkpınar Yağlı Güreşleri'nde görmek mümkün. Kırkpınar dünyada duayla başlayan tek spor dalıdır. Kırkpınar, ağalığıyla, duval zurnasıyla, pehlivanların birbirlerine saygısıyla, sevgisiyle ve çayırda yapılanlarla Türk örfünün birleştiği bir organizasyondur'' dedi. 
     
</TEXT>
</DOC>
