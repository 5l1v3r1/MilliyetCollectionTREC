<DOC>
<DOCNO> 326808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/dunya/adun.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Yıldırım devrim 
</HEADLINE>
<TEXT>


Kırgızistan'da muhaliflerin tek bir kurşun bile atmadan devirdiği Akayev'in, ailesiyle ülke dışına kaçtığı bildirildi. Halk isyanını, sarı bayraklı bir Kırgız'ın atını polislerin üzerine sürmesi tetikledi 

Cenk Başlamış - Moskova 


Kırgızistan'ın güneyinde başlayan halk isyanı, muhalefet liderlerinin de tahminlerini aşan bir hızla Devlet Başkanı Askar Akayev'i kansız bir şekilde 3 saat gibi kısa sürede iktidardan devirdi. İtar Tass, Akayev'in istifa ettiğini duyurdu. Yüksek Mahkeme, hile karıştırıldığı gerekçesiyle halkın isyanına neden olan 27 Şubat ve 13 Mart'taki iki turlu parlamento seçimini iptal etti. Avrupa Güvenlik ve İşbirliği Teşkilatı AGİT da seçimlerde ciddi yolsuzluklar yapıldığını rapor etmişti. 
Gürcistan'da başlayan, Ukrayna'da devam eden "kadife devrim"in bir benzeri, beklendiği gibi Orta Asya'nın yoksul ülkelerinden Kırgızistan'da yaşandı. "Yumuşak diktatör" diye tanımlanan Akayev'in halka ateş açtırmaması, kan dökülmesini engelledi. 

'Çirkinden kurtulduk' 
Akayev'in devrilmesiyle sonuçlanan olaylar, dün sabah saatlerinde başkent Bişkek'in merkezinde düzenlenen muhalefet gösterisiyle başladı. Gerginliği tetikleyen olay, "Git, git", "Akayev istifa" ve "Kahrolsun Akayev" yazılı pankartlar taşıyan sarı ve pembe kurdele takan göstericiler arasındaki elinde sarı bayrak taşıyan bir atlının, polisin üzerine atını sürmesi oldu. 
Çıkan çatışmada İçişleri Bakanlığı'na bağlı özel birlikler, sadece kurusıkı mermilerle ateş açtı. Ardından sayıları 10 bine ulaşan göstericiler, güvenlik güçlerinin barikatını hızla aşıp hükümet binasını ele geçirdi. Binada bulunan Savunma Bakanı Esen Topoyev'le Ulusal Güvenlik Bakanı Kalıkı İmankulov'u rehin alan göstericiler, Akayev'in 7. kattaki odasını yağmaladı. Göstericiler, Akayev'in resimlerini ve mobilyaları camdan attı. Topoyev'le İmankulov, protestocuların baskısıyla istifa dilekçelerini yazdı. Göstericiler, devlet televizyonunu da ele geçirince halk, "Akayev'in çirkin suratını görmekten kurtulduk" diye sevinç gösterisi yaptı. 

Halkın generali serbest 
Ayrı bir gösterici grubu da cezaevine giderek uzun süredir tutuklu bulunan ve "Halkın generali" denilen muhalif lider, eski Başkan Yardımcısı Felix Kulov'u serbest bıraktı. Olayların başladığı sırada hükümet binasını terk eden Akayev, güvenlik kuvvetlerine göstericilere ateş açmama talimatı verdi. Kısa süre sonra bütün üst düzey yöneticiler istifalarını verdi. 
Böylece, sabah Bişkek'in meydanındaki çatışmada 30 kişinin yaralanması dışında iktidar kansız bir şekilde devrilmiş oldu. Muhalif liderlerden, eski Başbakan Kurmanbek Bakiyev, "Doğrusu olayların bu boyuta ulaşabileceğini tahmin edemezdim" dedi. 

Yeni yönetim 
Seçim sonuçlarının iptal edilmesi üzerine dün gece toplanan eski parlamento, meclis başkanlığına İşenbay Kadirbekov'u seçti. Kadirbekov, devlet başkanlığı görevini de vek leten yürütecek. Muhalefetin oluşturduğu "Ulusal Birlik Koordinasyon Konseyi"ne başkanlık yapan muhalefetin önde gelen ismi Kurmanbek Bakiyev de vek leten başbakanlığa atandı. Bakiyev'in yeni kabineyi bugün açıklaması bekleniyor. Parlamento, ayrıca muhalefet liderlerinden Felix Kulov'u, vek leten güvenlik kuvvetlerinin başına getirdi. 


</TEXT>
</DOC>
