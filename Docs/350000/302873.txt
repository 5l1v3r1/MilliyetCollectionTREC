<DOC>
<DOCNO> 302873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/dunya/adun.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Olağan şüpheliler 
</HEADLINE>
<TEXT>


Washington Post, ABD'nin yeterli delil olmadığı için yargılanamayan terör şüphelilerinin tutulacağı 200 yataklı bir cezaevi kurmaya hazırlandığını yazdı 

DIŞ HABERLER SERVİSİ 


ABD yönetiminin terörist olduğundan şüphelendiği ve haklarında yeterli delil olmamasına rağmen serbest bırakmayı istemediği kişilerin yargılanmadan süresiz hapiste tutulması planı üzerinde çalıştığı ortaya çıktı. Bu proje akıllara, gelecekte kahinlerin işlenecek suçları görüp, polisi uyardığı ve polisin de suç işlenmeden şüpheliyi tutukladığı bir sistemin konu edildiği Steven Spielberg'in "Azınlık Raporu" filmini getirdi. 
Washington Post gazetesinin istihbarat, savunma bakanlığı ve diplomasi kaynaklarına dayandırdığı haberine göre, ABD Savunma Bakanlığı Pentagon ve Merkezi Haber Alma Teşkilatı CIA , Beyaz Saray'dan, terör şüphelilerinin gözaltında tutulması konusunda daha kalıcı bir yöntem bulmasını istedi. Savunma Bakanlığı'nın da çözüm olarak, şüphelilerin gözaltında tutulması için 200 yataklı bir hapishane yapılması için Kongre'den 25 milyon dolar istemeyi planladığı belirtildi. 
"Camp 6" adı verilen hapishanede, aralarında halen CIA tarafından gözaltında tutulanların da bulunduğu, daha fazla bilgi veremeyeceği tahmin edilen ve haklarında yeterli delil olmadığı için mahkemeye çıkarılamayan terör şüphelilerinin tutulacağı kaydedildi. Washington Post, bu hapishanedeki koşulların halihazırda kullanılanlardan daha konforlu olacağını, tutukluların daha fazla özgürlüğe sahip olacağını yazdı. 

Yeni cezaevleri açılacak 
Gazeteye göre, ABD yönetimi ayrıca, Küba'daki Guantanamo Üssü'nde tutulan Afgan, Suudi ve Yemenli tutukluların kendi ülkelerinde ABD tarafından kurulacak özel hapishanelere transfer edilmesini de düşünüyor. Bu hapishanelerin, bulunduğu ülkenin yetkilileri tarafından yönetilmesi ancak ABD Dışişleri Bakanlığı'nın insan hakları standartlarına uyulup uyulmadığını denetlemesi planlanıyor. Gazeteye konuşan Pentagon sözcüsü Bryan Whitman, planı, "Terörle küresel savaş uzun vadeli bir çaba olduğuna göre, uzun vadeli sorunlara çözüm aramamız mantıklı. Artık, 'Bunlarla uzun vadede nasıl başa çıkabiliriz' dememiz gereken bir zamandayız" sözleriyle savundu. 


</TEXT>
</DOC>
