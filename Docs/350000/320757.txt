<DOC>
<DOCNO> 320757 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sonspo31.html </URL>
<DATE> 2005/03/04/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Diyarbakırspor Puan kaybını telefi etmeliyiz... 
</HEADLINE>
<TEXT>

     Diyarbakırspor Kulübü Menajeri İsmet Yılmaz, puan kaybını telafi etmeleri gerektiğini söyledi. 
     İsmet Yılmaz, yarın deplasmanda yapacakları Denizlispor maçının hazırlıklarını tamamladıklarını ve bugün Denizli'ye gideceklerini belirterek, sahadan puanla ayrılacaklarını savundu. 
     Türkiye Kupası'nda Galatasaray karşısında şanssız bir yenilgi alarak elendiklerini, ancak kendileri için ligin daha önemli olduğunu ifade eden Yılmaz, şöyle konuştu 
     ''Kupadan beklemediğimiz bir şekilde elendik. Bunun için üzgünüz. Deplasmanda yapacağımız Denizlispor maçından puanla dönmek istiyoruz. Tüm hesaplarımızı bu doğrultuda yaptık. Her iki takım da hafta arasında yapılan kupa maçı nedeniyle eşit koşullarda bulunuyor. Daha önce kaybettiğimiz puan kaybını telafi etmemiz gerekiyor. Takımda, kart cezalısı Göksel ile sakatlığı süren Recep kadroda yer almayacak. Teknik ekip ve futbolcularımıza güveniyoruz. Bu maçtan puanla dönerek, sahamızda yapacağımız Gaziantepspor maçına rahat çıkmak istiyoruz.'' 
     
</TEXT>
</DOC>
