<DOC>
<DOCNO> 316528 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sontur23.html </URL>
<DATE> 2005/02/18/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Barbaros Çocuk Köyü'ndeki taciz iddialarına zehir zemberek fezleke 
</HEADLINE>
<TEXT>

     İzmir'in Urla ilçesindeki Barbaros Çocuk Köyü'ndeki taciz iddialarıyla ilgili soruşturma tamamlandı. Savcılık fezlekesinde, köyde kalan 16 çocuğun cinsel taciz ve tecavüze uğradığı öne sürüldü. 
     Urla Cumhuriyet Savcısı Murat Gök, hazırladığı fezlekede, köyde kalan yaşları 7 ile 18 arasında değişen 10'u kız 16 çocuğun cinsel taciz ve tecavüze uğradığını iddia etti. 
     Savcı Gök, 10'u tutuklu 20 sanığın, 'ırza geçmek', 'kızlık bozmak', 'alıkoymak', 'ırza tasaddi', 'adli görevi ihmal', 'gözetimi altındakilere kötü muamele', 'ölümle şartlı tehdit', suçlarından ağır ceza mahkemesinde 2 yıl ile 15 yıl arasında değişen hapis cezası istemiyle yargılanmalarını istedi. 
     Fezleke, Urla'da ağır ceza mahkemesi olmadığı için İzmir'e gönderildi. 
     
     Sanıklara hapis cezası istemi 
     Savcı, köy müdürü Erdal Tunce, Sosyal Hizmetler İl Eski Müdürü Nazmi Taşkın, Sosyal Hizmetler uzmanları Olcay Özduran'ın da aralarında bulunduğu altı kişi hakkında, adli görevi ihmal suçlamasıyla dört aydan iki yıla kadar hapis istedi. 
     Ayrıca köy müdürünün oğlu R. T ve köyde şoför olarak çalışan Vehbi Yiğit için 'zorla ırza geçme', 'şiddetle ırz' ve 'namusa tasaddi' suçlamasıyla 10'ar yıl, teknisyen Cengiz Dilek'in de üç ayrı olayda zorla ırza ve namusa tasaddi suçlamasıyla 15 yıl hapsi isteniyor. 
     
     Fezlekedeki diğer iddialar 
     Fezlekedeki iddialar arasında, Barbaros Çocuk Köyü'ndeki bazı kız ve erkek öğrencilerin gerek karşı cinsle gerekse de hem cinsleriyle rızaen veya rıza dışı sürekli ilişki kurdukları, bu ilişkileri çoğunlukla köy içerisindeki diğer çocuklarla bazen deköy dışında tanıştıkları kişilerle kurdukları, bu amaçla dışarıdan bazı kişilerin köy içerisine sokuldukları yer aldı. 
     Ayrıca köyde çalışan kimi görevlilerin de 'çocuklara yönelik tasaddi ve ırza geçme' gibi eylemlere giriştikleri, köy müdürü ve köy çalışanlarının durumu defalarca hem sözlü ve hem de yazılı bildirilmesine rağmen, engellemek ve adli makamlara bildirmek yönünde adeta suistimale varan derecede görevlerini ihmal ettikleri belirtilmiştir" dendi. 
     
</TEXT>
</DOC>
