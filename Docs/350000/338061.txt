<DOC>
<DOCNO> 338061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun28.html </URL>
<DATE> 2005/04/29/ </DATE>
<TIME> 16.25 </TIME>
<AUTHOR>  </AUTHOR>
<HEADLINE>
Skandalda yeni perde Hesaplarda usulsüzlük 
</HEADLINE>
<TEXT>

     Fransız BNP-Paribas bankası, BM'nin şaibeli petrol karşılığı gıda programı çerçevesinde hesaplarında bazı usulsüzlükler yapıldığını kabul etti. 
     BNP-Paribas bankasının Kuzey Amerika Genel Direktörü Everett Schenk, petrol karşılığı gıda skandalıyla ilgili Amerikan Temsilciler Meclisi'nde düzenlenen oturumda yaptığı konuşmada, ''Ödenekler ve ödemeler incelendiğinde hatalar yapıldığını tespit ettik'' dedi. 
     Schenk, buna karşılık petrol karşılığı gıda programı çerçevesinde yolsuzluk amacıyla üçüncü kişilere bugüne kadar bir ödeme yapıldığına dair kanıt bulunmadığını söyledi. 
     Schenk, BNP-Paribas'ya ait hesaplarda yapılan incelemeler sonucu ortaya çıkan hataların, bankanın tecrübeli elemanları ve geçici personelinin de daha iyi eğitilmesi durumunda böyle hataların asgariye indirilebileceğinin anlaşıldığını kaydetti. 
     Temsilciler Meclisi'nde konuyla ilgili Kasımda yapılan oturumda Cumhuriyetçi milletvekili Henry Hyde, BNP'yi banka işlemlerinde ve hesaplarında ihmalkarlıkla suçlayarak, bu durumun Saddam Hüseyin'in BM programında rahatlıkla yolsuzluk yapmasını olanak sağladığını ileri sürmüştü. 
     Milyarlarca dolarlık yolsuzluğun olduğu BM programıyla ilgili Amerikalıların suçlamalarına karşın Fransız bankası, hesaplardaki bazı hatalara rağmen yolsuzluk amacıyla üçüncü kişilere ödeme yapılmadığını savunuyor. 
     
     DANIŞMAN GÖZALTINDA 
     Petrol karşılığı gıda programındaki soruşturma çerçevesinde, Fransa'nın eski İçişleri Bakanı Charles Pasqua'nın Bernard Guillet adlı eski bir danışmanı gözaltına alındı. 
     Adli kaynaklar, 1993 ve 1995 yıllarında Pasqua'nın diplomatik danışmanı olarak görev yapan Guillet, Saddam Hüseyin döneminde petrol karşılığı gıda programı sırasında, petrol satışlarından gizli komisyon almakla suçlanıyor. 
     
</TEXT>
</DOC>
