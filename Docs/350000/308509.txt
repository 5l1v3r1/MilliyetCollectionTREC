<DOC>
<DOCNO> 308509 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sontur33.html </URL>
<DATE> 2005/01/22/ </DATE>
<TIME> 15.25 </TIME>
<AUTHOR>  </AUTHOR>
<HEADLINE>
YTL'nin seri numarası ele verdi 
</HEADLINE>
<TEXT>

     Gaziantep'te, çelik kasaları açıp para çaldığı iddiasıyla tutuklanan 3 kişinin arasında, polislikten atılan bir kişinin de bulunduğu bildirildi. 
     Milli Müdafaa Bulvarı'nda Askar Petrol AŞ'nin alarmının çalması üzerine, işyerine gelen Asayiş Şube Müdürlüğü Ev ve İşyeri Hırsızlık Büro Amirliği'ne bağlı ekipler ile işyeri sahibi, çelik kasanın açılıp, içinden bir miktar döviz ve 10 bin YTL'nin çalındığını belirledi. 
     Olay üzerine bölgede geniş çaplı araştırma başlatan polis ekipleri, şüphe üzerine seyir halinde bulunan bir otomobili durdurmak istediler. Ancak, otomobilin durmaması üzerine takibe başlayan ekipler, kısa süren kovalamacanın ardından otomobili durdurup, içinde bulunan Zeynel Utku 49 , Süleyman Pakdil 45 ile Mustafa Köroğlu'nu 28 yakaladılar. 
     Yakalanan kişilerin üzerlerinde yapılan aramada 10 bin YTL ile bir miktar döviz bulundu. Polisler, bu paraların çelik kasadan çalınan para olmasından şüphelenip, 3 zanlıyı gözaltına aldı. 
     Zanlılar, Emniyet Müdürlüğü'nde yapılan ilk sorgularında, paranın kendilerine ait olduğunu iddia ettiler. Ancak, yapılan soruşturma sonucunda, zanlıların üzerinde bulunan YTL'nin seri numaralarından yola çıkan polis ekipleri, bu paranın Askar Petrol AŞ'ye ödeme yapan müşterilerin parası ile aynı seriden olduğunu belirlidiler. Ayrıca, yapılan ilk sorgulama sonucunda, 3 zanlının değişik tarihlerde çok sayıda ev ve işyerinden çelik kasaları açarak, para çaldıklarını ve sabıkalarının olduğu belirlendi. 
     Bunun üzerine, zanlılar ifadelerinin ardından çıkartıldıkları nöbetçi mahkemece tutuklanıp cezaevine gönderildiler. 
     Yetkililer, tutuklanan hırsızlardan Zeynel Utku'nun bir süre önce yüz kızartıcı suça karıştığı için polislik mesleğinden ihraç edildiğini ve hırsızlık suçundan 13 sabıkasının bulunduğunu, olayla ilgili olarak bir kişinin de arandığını kaydettiler. 
     
</TEXT>
</DOC>
