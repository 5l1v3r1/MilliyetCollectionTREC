<DOC>
<DOCNO> 300139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/yazar/kohen.html </URL>
<DATE> 2004/12/23/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Yeni Kıbrıs senaryoları 
</HEADLINE>
<TEXT>


SİMDİLİK sadece sözü ediliyor, ama tüm belirtiler ocak ayından itibaren Kıbrıs konusunda yeni girişimlerin başlayacağını gösteriyor. 
İlk inisiyatifin Türkiye'den gelmesi olasılığı oldukça güçlü. Başbakan Erdoğan'ın dünkü demeci de bunu doğruluyor. 
Bunun böyle olması doğal ve de yerinde... 
AB ile 3 Ekim 2005'te müzakereler başlarken "Kıbrıs'ı tanıma" engeline takılmamanın en iyi yolu, Kıbrıs sorununa çözüm bulmaktır. Bu amaçla Türk diplomasisi, Kıbrıs görüşmelerini yeniden başlatmak ve bu konuda en yetkili enstrüman olan BM'yi devreye sokmak için harekete geçmeyi planlıyor. 

TÜRKİYE Kıbrıs konusunda böyle bir pozisyon almakla, daha önceki süreçte olduğu gibi, gerçekten çözüm isteyen taraf olduğunu uluslararası camiaya gösterebilecektir. Bu da Ankara'ya puan kazandıracak ve baskıların Rum tarafına yönelmesini sağlayacaktır. 
Ancak Papadopulos yönetimi BM Genel Sekreteri'ne aynı şekilde yeşil ışığı yakacak mı Bir şekilde yeni bir temas süreci başlarsa da, 3 Ekim'e kadar çözüme ulaşılabilecek mi 
Dün Lefkoşa'nın Rum kesimindeki bir meslektaşımla yaptığım telefon görüşmesinden edindiğim izlenim, doğrusu iyimser olmaya pek müsait değil. Erdoğan'ın girişim bağlamında bir hazırlığı varsa, Papadopulos'un da ekim ayına kadar zaman kazanma babında bir senaryosu var... 
Bu nedenle gerek Rum lideri, gerekse onun sözcüleri iki husus üzerinde önemle duruyorlar Birincisi, Annan Planı'nın artık geçerli sayılmadığı ve herhangi bir temas olacaksa farklı bir zemin üzerinde yapılması gerektiğidir. İkinci husus ise, Rum tarafının 3 Ekim'e kadar "tanınması" ile ilgili pozisyondur. Papadopulos o tarihe kadar çözüm olsun olmasın, Türkiye'nin mutlaka Kıbrıs Rum Cumhuriyeti'ni tanımasını şart koşuyor aksi halde AB'nin Türkiye ile müzakerelere başlamasını "engelleyeceği" tehdidinde bulunuyor... 
Bu durumda Kofi Annan'ın yeni bir süreç için kollarını sıvaması mümkün mü Türkiye'nin iyi niyetli girişimine rağmen eğer BM bu işi yeniden ele almazsa, çözüm yönünde bir adım atılabilir mi 

ASLINDA Papandreu'nun şimdiki stratejisi, daha çok AB'ye dayanmak ve ekim ayına kadar statükonun devamını sağlayarak Ankara'yı kendi yönetimini tanımaya zorlamaktır. 
Bu senaryo, şimdi Papadopulos'un, vaktiyle Türk tarafında seslendirilen "Çözümsüzlük en iyi çözümdür" anlayışına kaydığını gösteriyor. Glafkos Klerides ve Yorgo Vasiliu gibi gerçekçi liderler Papadopulos'u özellikle son günlerde eleştiriyorlar ama Rum tarafının "resmi" pozisyonu bu... 
Papadopulos bu politikasını değiştirebilir mi Onu bu yönde kim zorlayacak 
Açıkçası bu baskıyı yapabilecek güç, ne BM, ne AB'dir, olsa olsa ABD'dir ve onun yanında İngiltere'dir... BM Güvenlik Konseyi, Annan'ın Kıbrıs raporunu -Rus vetosu ve Fransız itirazı yüzünden- onaylamış bile değil... AB'ye gelince, veto hakkına sahip Kıbrıs'ın ve de Yunanistan'ın oradaki varlığı ve üyeler arasında görüş birliğinin yokluğu, enerjik bir tavır almasına engel... 
Bu aşamada Ankara'nın her koldan ABD, BM, AB, vs diplomatik atağa geçmesi kuşkusuz çok isabetlidir. Ama doğrusu bu inisiyatifler sonunda ekim ayına kadar çözüme götürecek bir sürecin başlaması olasılığı zayıf görünüyor... 



</TEXT>
</DOC>
