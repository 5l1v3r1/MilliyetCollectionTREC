<DOC>
<DOCNO> 302206 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/30/son/sonsiy03.html </URL>
<DATE> 2004/12/30/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gül'ün İsrail ziyareti siyasi ilişkileri canlandıracak 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül'ün 4 Ocak'ta İsrail'e yapacağı ziyaretin, İsrail'in Filistin topraklarındaki operasyonlarından olumsuz etkilenen ikili siyasi ilişkilere olumlu katkı yapması umuluyor. 
     Abdullah Gül, 4-5 Ocak'ta İsrail ve Filistin'i ziyaret edecek. 4 Ocak Salı günü İsrail'de en üst düzeyde görüşmeler yapacak olan Gül, İsrail Cumhurbaşkanı Moşe Katsav Başbakan Ariel Şaron ve Dışişleri Bakanı Silvan Şalom ile bir araya gelecek. 
     Ortadoğu sorusuna odaklanması beklenen görüşmelerin sonucunda Türkiye ile İsrail arasındaki siyasi ilişkilerde özellikle bu yılın ortasında meydana gelen soğumanın tamamen sona erip ermediği, canlandırılması çalışılan Ortadoğu Barış Süreci'nde Türkiye'nin bir rol onayıp oynamacağının netleşmesi bekleniyor. 
     Türkiye ile İsrail arasındaki yakın siyasi ilişkiler, Şaron hükümetinin terör eylemlerini gerekçe göstererek Filistin topraklarında giriştiği operasyonlar ve bunların Türk kamuoyunda yarattığı büyük tepki nedeniyle yara aldı. 
     Uzun bir süredir gündemde bulunan, Başbakan Tayyip Erdoğan ve Dışişleri Bakanı Gül'ün İsrail ziyaretleri gerçekleşmezken Erdoğan'ın İsrail'in operasyonları için "devlet terörü" benzemesini yapması, İsrail'de büyük bir rahatsızlık yarattı. 
     Bu arada, Ankara'nın, haziran ayında İsrail nezdindeki Büyükelçi Feridun Sinirlioğlu ve Kudüs Başkonsolosu Hüseyin Avni Bıcaklı'yı istişareler için Türkiye'ye çağırmasıyla iki ülke arasındaki gerginlik iyice su yüzüne çıkmış, ancak iki taraf olayı fazla büyütmemek için çaba göstermişti. 
     Filistin lideri Yaser Arafat'ın ölümünün ardından iki tarafın tavrının bir ölçüde yumuşaması, barış sürecinin yeniden canlandırılabileceği umudunu yaratırken, Türkiye, askıya aldığı üst düzey siyasi ziyaretlerin artık gerçekleşebileceği kanısına vararak ilk olarak bölgeye Dışişleri Bakanı Gül'ün gitmesini kararlaştırdı. 
     Abdullah Gül'ün ziyaretinin başarılı geçmesi halinde Başbakan Tayyip Erdoğan'ın da bir süre sonra İsrail'e gideceği belirtiliyor. 
     Bu arada, Gül'ün İsrail ve Filistin'de yapacağı görüşmeler, Türkiye'nin Ortadoğu Barış Sürecinde rol oynaması açısından da büyük önem taşıyor. 
     Hem İsrail, hem de Filistinliler'le olan yakın ilişkiler sayesinde bir arada "kolaylaştırıcı" rölü üstlenen Türkiye'nin bu aşamadan sonra nasıl bir katkıda bulunabileceğinin, İsrail ve bunun ardından Filistin'de yapılacakt görüşmeler sonucunda netleşebileceği ifade ediliyor. 
     
</TEXT>
</DOC>
