<DOC>
<DOCNO> 346180 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/dunya/axdun02.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye'ye vurup evet istedi 
</HEADLINE>
<TEXT>


MİNE G. KIRIKKANAT Paris 


Fransa Cumhurbaşkanı Jacques Chirac, pazar günü yapılacak olan AB Anayasa Referandumu'nda halkı son kez 'evet' oyu vermeye çağırdığı dünkü konuşmasında, kamuoyuna yine Türkiye aleyhinde mesaj verdi. AB Anayasası'nı Fransız halkına, "Bu anayasayla AB sınırlarını siz çizeceksiniz, hiçbir yeni üye ve özellikle Türkiye size sorulmadan üye alınmayacak" güvencesiyle öven Chirac'ın 10 dakika süren konuşması France 3 televizyonundan yayımlandı ve "Yaşasın Avrupa, Yaşasın AB, Yaşasın Fransa " sözleriyle bitti. 
Chirac, Fransa'daki referandum tartışmasının sağlıklı demokrasi işareti olduğu saptamasıyla başlayan konuşmasında AB Anayasası'nı, Fransa'nın Birlik'teki oy ağırlığını yüzde 50 artırdığı, 60 milyon üyeli Avrupa işçi sendikaları tarafından onaylandığı, yabancı işçi göçünü önlediği gerekçeleriyle savunarak, Fransa'ya özgü kamusal hizmet sektörünün özelleştirilmeyeceği güvencesini de verdi. 
Chirac, referandumdan 'hayır' sonucunun çıkması halinde, AB'nin kazaya uğrayacağını, bölünmüş bir Avrupa döneminin başlayacağını savunurken, Fransızları, "Bir durgunluk, kuşku ve belirsizlik dönemi başlar" diye korkuttu. AB Anayasası referandumla reddedildiği takdirde, dünya giderken Avrupa'nın yerinde sayacağını vurgulayan Chirac, Fransa'nın zayıflayacağını ve Fransız Alman çifti zayıflayınca meydanın serbest ticaretten başka amaç taşımayanlara kalacağını hatırlattı. Fransız kamuoyunu, "AB'nin kurucu üyesi Fransa Birlik'i tehlikeye atamaz" diye uyaran Chirac, "Pazar günü Avrupa ve Fransa'nın kaderinin bir parçasını elinizde tutuyor olacaksınız" sözleriyle sorumlu olmaya çağırdı. 


</TEXT>
</DOC>
