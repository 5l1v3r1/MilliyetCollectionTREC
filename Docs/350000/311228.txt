<DOC>
<DOCNO> 311228 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/spor/spo06.html </URL>
<DATE> 2005/02/01/ </DATE>
<TIME>  </TIME>
<AUTHOR>  </AUTHOR>
<HEADLINE>
G.Asya için omuz omuza 
</HEADLINE>
<TEXT>


Tsunami felaketzedelerine yardım amacıyla düzenlenecek kampanyanın tanıtımı dün yapıldı. Yanal, Daum ve Hagi herkesi 2 Şubat'taki maça çağırdı 


Örnek girişim 
FUTBOL Federasyonu'nun Güney Asya'da yaşanan felakete yardım amacıyla organize ettiği "İnsanlık için toptan destek kampanyası" için kollar sıvandı. Ceylan Otel'de gerçekleştirilen tanıtım toplantısına Başkanvekili Şekip Mosturoğlu, Ersun Yanal, Christoph Daum, Gheorghe Hagi ve Milli Takım Menajeri Can Çobanoğlu katıldı. 2 Şubat'ta oynanacak ve geliri felaketzedelere bırakılacak olan Türk ve yabancı oyuncular arasındaki maçta yabancıların hocalığını Daum ve Hagi yapacak. 

Daum'un önerisi 
FENERBAHÇE Teknik Direktörü Daum, "Kendi adıma herkesi maça bekliyorum. Bu organizasyona katkı sağlayacak herkese teşekkürler. Aslında her yıl yardım amaçlı bir araya gelip, sağlanacak geliri kimin ihtiyacı varsa oraya göndermeliyiz" dedi. Hagi, "Futbol dünyası olarak, her zaman, her yerde ihtiyacı olanlara bu gibi organizasyonlarla yardım yapmalıyız" derken, Ersun Yanal da, bu felaketi yaşayan insanların acılarına biraz olsun merhem olmak istediklerini söyledi. 

Sıraya girdiler 
YANAL, "Bu hassasiyet üzerinde birleşip, insanlığımızı göstermek çok güzel bir şey. Her yıl böyle bir organizasyon için federasyonumuz planlar yapıyor" ifadesini kullandı. Menajer Can Çobanoğlu, bütün oyuncuların oynamak için büyük arzu duyduğunu vurguladı ve "Mondragon, kadroya çağrılmamasına rağmen katılmak istedi. Galatasaray, riske atmamak için Song'un çıkartılmasını talep etti. Ancak Song sakat olsa bile bulunmak istediğini iletti. Bunlar çok sevindiriciydi" dedi. 

Minikler sevindi 

Diyarbakır Sosyal Hizmetler ve Çocuk Esirgeme Kurumu Yurdu'nda kalan 20 öğrenci, İstanbul gezisi çerçevesinde Futbol Federasyonu'nu ziyaret etti. Maltepe Dumlupınar ve Özel Bilfen eğitim kurumları tarafından İstanbul'a davet edilen öğrenciler, yönetici Osman Çağlıkoç ile Milli Takımlar Teknik Sorumlusu Ersun Yanal ile merkez binada bir araya geldi. Yanal minik ziyaretçilere forma hediye etti. Sosyal Hizmetler İl Müdürü Haydar İpek, öğrencilerin öksüz, yetim veya parçalanmış ailelerin çocukları olduğuna dikkati çekti. 


</TEXT>
</DOC>
