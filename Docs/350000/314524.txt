<DOC>
<DOCNO> 314524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sontur22.html </URL>
<DATE> 2005/02/11/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Hırsızlık saniye saniye görüntülendi 
</HEADLINE>
<TEXT>

     Kütahya'da, bir bilgisayar mağazasında meydana gelen cep telefonu hırsızlığını, güvenlik kamerası saniye saniye görüntüledi. 
     Polis, olaydan sonra kayıplara karışan, görüntülerden eşkalleri tespit edilen iki zanlıyı arıyor. 
     Alınan bilgiye göre, Alipaşa Mahallesi'ndeki bir bilgisayar mağazasına gelen kimliği belirsiz kişi, müşteri temsilcisi Derya Mutlu'ya 21 , klavye almak istediğini söyledi. 
     Mutlu, klavye çeşitlerini gösterdiği kişiye bilgi verirken ikinci zanlı da mağazaya gelerek Mutlu'ya dijital fotoğraf makinesi sordu. 
     Mutlu, ikinci müşteriye dijital fotoğraf makinelerini gösterdiği sırada, klavyeye bakan kişi, klavyevi almak için daha sonra geleceğini söyleyerek mağazadan ayrıldı. Bu kişinin ayrılmasından kısa süre sonra diğer zanlı da alışveriş yapmadan gitti. 
     Mutlu, bu kişilerin ayrılmasından sonra çekmecede bulunan cep telefonunun çalındığını farketti. 
     İhbar üzerine olay yerine giden polis parmak izi çalışması yaparken, mağazanın güvenlik kamerasından hırsızlık olayının görüntülendiği tespit edildi. 
     Görüntüde, Mutlu'nun, fotoğraf makinesi satın almak istediğini söyleyen zanlıyla ilgilendiği sırada diğer zanlının çekmeceyi açarak cep telefonunu aldığı belirlendi. 
     Yetkililer, olayla ilgili soruşturmanın sürdürüldüğünü, elde edilen deliller ve güvenlik kamerası görüntülerinden eşkalleri belirlenen iki zanlının yakalanmasına çalışıldığını bildirdiler. 
     
</TEXT>
</DOC>
