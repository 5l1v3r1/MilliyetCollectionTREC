<DOC>
<DOCNO> 311304 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/soneko02.html </URL>
<DATE> 2005/02/01/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Koç Holding hisselerini devretti... 
</HEADLINE>
<TEXT>

     Koç Holding, Yapı ve Kredi Bankası'nın satışına ilişkin sözleşme uyarınca, Çukurova Şirketler Grubu'na dahil 13 şirketteki yüzde 44. ve TMSF mülkiyetindeki yüzde 12.89 oranındaki YKB hisselerinin Koç Finansal Hizmetler'e devredileceğini bildirdi. 
     Koç Holding'den Borsa'ya gönderilen açıklamada, topluluk şirketlerinden Koç Finansal Hizmetler A.Ş. KFS ile Çukurova Holding A.Ş. arasında, Yapı ve Kredi Bankası A.Ş'de YKB sahip olduğu hisselerin satışına ilişkin olarak, 17 Ocak 2005 tarihli özel durum açıklaması ile duyurulan 16 Ocak 2005 tarihli protokol kapsamında yürütülen çalışma ve görüşmeler doğrultusunda, bugün Çukurova Holding A.Ş. ve Mehmet Emin Karamehmet ile Koç Finansal Hizmetler A.Ş. ve Koçbank Nederland N.V. arasında bir hisse devir sözleşmesi imzalandığı belirtildi. 
     Açıklamaya göre, sözleşme uyarınca, Çukurova Şirketler Grubu'na dahil Sınai ve Mali Yatırımlar Holding A.Ş, Baytur İnşaat Taahhüt A.Ş, Çukurova Holding A.Ş, T. Genel Sigorta A.Ş, Çukurova İthalat ve İhracat Ticaret A.Ş, Akşam Denizcilik ve Ticaret A.Ş, Interdepo Uluslararası Özel Antrepo İşletmeleri A.Ş, Endüstri Holding A.Ş, Ören Denizcilik Nakliyat ve Ticaret A.Ş, Çukurova Ziraat Endüstri ve Ticaret A.Ş, Avor İnşaat Gıda Tekstil Kimya Sanayi ve Ticaret A.Ş, Barbaros Denizcilik İşletmesi A.Ş. ve Genel Denizcilik Nakliyatı A.Ş. mülkiyetindeki toplam 335 trilyon 15 milyar 163 milyon 852 bin TL 335 milyon 15 bin 163 YTL tutarında nominal değere sahip yüzde 44. oranındaki YKB hisseleri ile Tasarruf Mevduatı Sigorta Fonu TMSF mülkiyetindeki toplam 97 trilyon 31 milyar 770 milyon 769 bin TL 97 milyon 31 bin 770 YTL tutarında nominal değere sahip yüzde 12.89 oranındaki YKB hisseleri KFS'ye devredilecek. 
     Hisse devrinin, resmi makamlardan gerekli tüm izinlerin alınması, inceleme çalışmalarının tamamlanması ve hisse devrinin gerektirdiği nihai yan anlaşmaların tamamlanmasını takiben, en kısa sürede gerçekleşmesinin beklendiği belirtilen açıklamada, ''Devredilecek YKB hisselerinin bedeli, 30 Haziran 2004 tarihli mali tablolar bazında YKB'nin tamamı için hesaplanan 2 milyar 50 milyon Euronun yüzde 57.4'ü olup, bu bedel, inceleme çalışmaları ve devir tarihi itibariyle düzenlenecek mali tablolar ve sair unsurlar esas alınarak revize edilecektir'' denildi. 
     Açıklamada, hisse devir bedelinin büyük bir bölümünün Çukurova Grubu Şirketleri'nin YKB'ye borcuna mahsuben Çukurova Grubu tarafından YKB'ye ödeneceği ifade edilerek, KFS'nin, Sermaye Piyasası Kurulu'ndan gerekli izinlerin alınmasını, devir işleminin tamamlanmasını ve hisse bedelinin kesinleşmesini takiben, sözleşme konusu hisse devirleri dışında kalan halka açık YKB hissedarlarına yönelik ''çağrı''da bulunacağı belirtildi. 
     Bu arada, Çukurova Holding de Borsa'ya aynı konuda benzer bir açıklama gönderdi. 
     
</TEXT>
</DOC>
