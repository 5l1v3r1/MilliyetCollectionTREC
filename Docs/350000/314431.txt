<DOC>
<DOCNO> 314431 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/soneko27.html </URL>
<DATE> 2005/02/11/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Tüzmen 2005 yılı ihracat hedefimiz 75 milyar dolar... 
</HEADLINE>
<TEXT>

     Devlet Bakanı Kürşad Tüzmen, ''2005 yılı ihracat hedefimiz 75 milyar dolar'' dedi. 
     Tüzmen, çeşitli açılış ve Samsun Ticaret ve Sanayi Odası'nın 2003 yılında en çok ihracat yapan ve vergi veren üyeleri için düzenlediği plaket törenine katılmak için Samsun'a geldi. 
     Bakan Tüzmen, havalanında yaptığı açıklamada, Karadeniz Bölgesi'ni serbest ticaret alanı haline çevirmeye çalıştıklarını ifade ederek, bu konuda çalışmaların sürdürdüğünü söyledi. 
     Limanların Türkiye'nin dış ticaret hacmini kaldıracak alt yapıya sahip olması gerektiğini belirten Tüzmen, şunları kaydetti 
     ''Türkiyemiz eskiden olduğu gibi 20 milyar dolarlık dış ticaret hacmine sahip değil. 2004 yılında 160 milyar dolar dış ticaret hacmimiz oldu. Limanlarımız etkin olarak kullanılmak zorunda. 2005 yılında Allah izin verirse yaklaşık 180 milyar dolar dış ticaret hacmimiz olacak. Bu nedenle limanlardaki hizmetlerin çok iyi şekilde verilmesi lazım. Esas olarak amaçlanan bir girdi maliyeti olarak liman hizmetlerinin de mümkün olan en ucuz şekilde yapılmasıdır.'' Daha sonra incelemelerde bulunmak için Samsun Gümrük Muhafa Başmüdürlüğü'e gelen Bakan Tüzmen, burada yetkililerden bilgi aldı. 
     Samsun'da 2003 yılına oranla dış ticaret hacminin yüzde 70 arttığını öğrenen Bakan Tüzmen, ''Bu Samsun'un çevresiyle birlikte gösterdiği başarılı bir dış ticaret adımının açık bir örneğidir. Samsun önemli bir ihracat üssümüz olacaktır gelişmeleri bu yönde takip ediyoruz'' diye konuştu. 
     Gümrüklerle ilgili yaptıkları çalışmaları da anlatan Tüzmen, ''Gümrüklerde yasadışı ticareti en zor, yasal ticareti en kolay yapacak şekilde yapılanmayı sağladık. Çalışmalarımız devam edecek'' dedi. 
     
     2005 YILI İHRACAT HEDEFİ 
     Gazetecilerin sorularını da yanıtlayan Tüzmen, 2005 yılında ihracat hedefinin ne olacağı yönünde bir soruya, 2004 yılında toplam ihracatın yaklaşık 64 milyar dolar civarında gerçekleştiğini, 2005 yılında ise program hedefinin 71 milyar dolar olduğunu söyledi. 
     ''Bizim yapmak istediğimiz ihracat 75 milyar dolar. Biz ihracatçılarla oturarak hedefimizi, çıtamızı bu rakama getirdik'' diyen Tüzmen, bunun çok iddialı bir hedef olduğunu vurguladı. 
     Türkiye'nin ihracattaki ürün kompozisyonunda geçmiş yıllara oranla değişimler olduğuna dikkat çeken Tüzmen, Türkiye'de yaşanan teknolojik gelişmelerin ihracata yansıdığını ifade etti. 
     Bugün Avrupa'da satılan her iki televizyondan birinin, İngiltere'de satılan her üç çamaşır makinesinden bir tanesinin Türk malı olduğunu söyleyen Tüzmen, ''Bu, ülkenin bu kadar kısa zamanda gösterdiği değişimin göstergesidir'' diye konuştu. 
     Tüzmen, 2004 yılında 5.1 milyar dolar tekstil, 13.1 milyar dolar konfeksiyon, 10.8 milyar dolar otomotiv, 9 milyar dolar demir-çelik ve 6 milyar dolar elektrik elektronik aletler ihracatı yapıldığını söyledi. 
     Kürşad Tüzmen, 2005 yılındaki ihracatta, tekstil-konfeksiyon, otomotiv, demir-çelik, eletrik-elektorik, toprak ürünleri, sağlık ürünleri, mobilya ve ağaç ürünlerine ağırlık vermek olduğunu söyledi. 
     
     YAZILIM SEKTÖRÜ 
     İhracatta bir diğer yıldız sektörün yazılım olduğuna dikkat çeken Tüzmen, ''Bu konuda çok önemli çalışmalar yapıyoruz Türkiye dünyanın önemli yazılım ihracatçısı ülkeleri arasına da girecektir. Önümüzdeki dönemde ben bunu görüyorum'' dedi. 
     Türkiye'nin komşularına yaptığı ihracata da değinen Tüzmen, Türkiye'nin komşularıyla ihracatını yüzde 3'lerden yüzde 15'lere geldiğini, bunun da artarak devam edeceğini sözlerine ekledi. 
     Daha sonra Samsun Serbest Bölge Müdürlüğü'nü ziyaret eden Tüzmen, buradaki panel üretimi ve ilaç tüpü üretimi yapan fabrikaları gezerek incelemelerde bulundu. 
     
</TEXT>
</DOC>
