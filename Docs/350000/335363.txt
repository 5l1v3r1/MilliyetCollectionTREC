<DOC>
<DOCNO> 335363 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/guncel/gun03.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Tepkim aşırıydı 
</HEADLINE>
<TEXT>


İçişleri müfettişleri, Orhan Pamuk'un kitaplarının imha edilmesi talimatını veren Sütçüler Kaymakamı'na "kınama" cezası verilmesini uygun gördü 

Tolga Şardan - Ankara 

İçişleri Bakanlığı müfettişleri, Türklerin Ermenilere soykırım uyguladığı yolundaki sözleri nedeniyle yazar Orhan Pamuk'un ilçedeki kitaplarının toplatılarak imha edilmesi talimatı veren Sütçüler Kaymakamı Mustafa Altınpınar'a "kınama" cezası verilmesini uygun gördü. Müfettişler, "kitap toplatma emrinin fiilen uygulanamaması"nı ceza istemine gerekçe gösterdi. 
15 Şubat'taki talimatının kamuoyuna yansımasıyla büyük tepki toplayan Altınpınar hakkındaki incelemeyi tamamlayan müfettişler raporda, kaymakamların görev yaptığı ilçedeki kütüphaneleri denetleme yetkisine sahip olduğuna, ancak toplatma yetkisi olmadığına, bu konuda yasalarda açık hükme rastlanmadığına dikkati çekti. 

'Emir fiilen uygulanmadı' 
Raporda, ilçede Pamuk'a ait kitap bulunmadığı saptamasına yer veren müfettişler, emrin fiilen uygulanmadığını kaydetti. Müfettişler, Altınpınar hakkında 657 Sayılı Devlet Memurları Yasası'nın 125. maddesine göre "kınama" verilmesinin uygun olacağı hükmüne vardı. 
Müfettişlere bilgi veren Altınpınar da eylemi planlamadığını, olayın anlık gelişmeyle yaşandığını söyledi. Altınpınar, akşam televizyonda izlediği Pamuk'un sözlerinden rahatsız olduğunu ve ertesi gün göreve geldikten sonra talimat yazısı yazarak ilgili birimlere gönderdiğini anlattı. Talimat verirken, kimsenin etkisi altında kalmadığını belirten Altınpınar, eylemini savunmadı ve tepkisinin aşırı olduğunu kabul etti. "Ünlü olma, sansasyon yaratma peşinde değilim" diyen Altınpınar'la ilgili rapor, İçişleri Bakanlığı Yüksek Disiplin Kurulu'nca karara bağlanacak. 


</TEXT>
</DOC>
