<DOC>
<DOCNO> 301609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonsiy06.html </URL>
<DATE> 2004/12/28/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Ankara'da kalabalık miting nerede yapılır tartışması... 
</HEADLINE>
<TEXT>

     Eğitim-Sen'in, "Eğitim-Sen'in Kapatılmasına Hayır" mitinginde Abdi İpekçi sınırlarını aşarak, Sıhhiye'ye taşmasının mahkemelik olması, "Kalabalık mitingler nerede yapılacak " sorusunu beraberinde getirdi. 
     Eğitim-Sen Genel Başkanı Alaaddin Dinçer, ANKA'ya yaptığı açıklamada açılan davayı anlaşılır bulmadıklarını belirtti. "Abdi İpekçi Parkı Sıhhiye'nin bir parçasıdır. 
     Ayrı bir yer değildir" diyen Dinçer, Emniyet'te yaptıkları başvuruda alan konusunda anlaşmaya vardıklarını, konunun daha sonra dava meselesi haline getirildiğini ileri sürdü. 
     Dinçer, mitingin ardından hazırlanan tutanakta, "eylemin sorunsuz bir şekilde bitirildiği" ifadesinin İl Emniyet Müdür Ercüment Yılmaz'ın imzasıyla yer aldığını belirtti. 
     Savcılığın 20.7.2004 tarihinde düzenlediği belgede "miting Sıhhiye'de yapılmıştır" gerekçesinin suç unsuru olarak kullanıldığını belirten Dinçer, davanın "miting alanına uymama gerekçesiyle" açıldığını söyledi. 
     
     SIHHİYE'NİN KULLANILMASI İLK DEĞİL 
     Dinçer, Sıhhiye diye bir eylem alanı olmadığını belirterek, eylemlerde, Hipodrum, Eski Terminal, Gar, Türk Hava Kurumu Kavşağı'nın miting alanına gelmek için kullanıldığını ve polisin bilgisi dahilinde kapatıldığını vurguladı. 
     
     ÇELEBİ "DEMOKRATİK HAKLAR BALTALANIYOR" 
     Daha önce Sıhhiye'de düzenlenen pek çok mitingin düzenleme komitesinde yer alan DİSK Genel Başkanı Süleyman Çelebi ise davayı "komik" olarak niteledi. 
     Demokratik kitle örgütlerinin sürekli düzenledikleri mitingler nedeniyle, mahkemelik olduğunu, ancak eylem alanı ile ilgili ilk defa bir sorun yaşandığını söyleyen Çelebi, "Direncimizi kırmak istiyorlar" dedi. 
     Çelebi, KESK'le beraber düzenledikleri yürüyüşte, geçtikleri 11 ilden yalnızca Sakarya'da dava açıldığını bunun da bu tür davaların ne kadar keyfiyete dayandığını gösterdiğini savundu. 
     Ankara'da Kızılay'ın mitinglere kapatıldığını dile getiren Çelebi, Sıhhiye'de de sorunlar yaşanması halinde, AB Uyum Yasaları'nda düzenlenen gösteri hakkının sıkıntıya gireceğini vurguladı. 
     
</TEXT>
</DOC>
