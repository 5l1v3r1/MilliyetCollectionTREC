<DOC>
<DOCNO> 322586 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/10/son/sonspo15.html </URL>
<DATE> 2005/03/10/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Gençlerbirliği basın sözcüsü Dünkü maçtan kimse zevk almadı 
</HEADLINE>
<TEXT>

     Gençlerbirliği Basın Sözcüsü Muammer Akyüz, kural hatası nedeniyle dün tekrar edilen Beşiktaş maçından seyircisiz oynamaktan dolayı kimsenin zevk almadığını söyledi. 
     Akyüz, yaptığı yazılı açıklamada, futbolun bir şov oyunu olduğunu belirterek, ''Bu şovun en büyük aktörleri seyircilerdir. Biz yöneticiler, televizyondan izleyenler, hatta futbolcular bile bu maçtan zevk almadı'' dedi. 
     Yönetici, futbolcu ve seyirciye daha dikkatli olma çağrısında bulunan Akyüz, futbolun çirkinleştirilmemesi gerektiğini kaydetti. 
     Beşiktaş maçını da değerlendiren Akyüz, tekrar maçında etkili olan, gol pozisyonlarına giren tarafın kendileri olduğunu ifade ederek, ''Beşiktaşlılar beraberliğe sevinmişlerdir. Çünkü bir çok gol pozisyonu kaçırmamıza rağmen rakibe gol pozisyonu vermedik. Maç yine bir puanla bitti'' diye konuştu. 
     Kırmızı-siyahlıların hafta sonu Fenerbahçe ile yapacağı maçla ilgili ise Akyüz, Beşiktaş ile hafta arasında maç yapmalarının bir olumsuzluk olduğunu, ancak Fenerbahçe'yi yenecek güçte olduklarını belirtti. 
     
</TEXT>
</DOC>
