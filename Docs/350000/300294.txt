<DOC>
<DOCNO> 300294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonspo25.html </URL>
<DATE> 2004/12/23/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Bursaspor transferde atağa kalkıyor 
</HEADLINE>
<TEXT>

     İkinci Lig A Kategorisi'nde mücadele eden Bursaspor'da, tranfer çalışmaları hız kazandı. Teknik heyetin raporu doğrultusunda temaslarını sürdüren yeşil-beyazlı yönetimin Denizlispor'dan Mehmet Öncan ile her konuda anlaşmaya vardığı öğrenilirken, Gençlerbirliği'nden Mustafa Gürsel ve Kocaelispor'dan Mehmet Önür, listenin ilk sıralarında yer alıyor. 
     Birinci Süper Ligi'ne yeniden çıkmayı hedefleyen Bursaspor, kadrosunu güçlendirmek için kolları sıvarken, teknik direktör Hüseyin Kalpar'ın, eski öğrencisi olan ve geçen sene Bursaspor formasını kiralık olarak giyen Mustafa Gürsel'in alınması yönünde ısrarlı olduğu öğrenildi. 
     Kalpar'ın transfer listesinde Kocaelispor'un başarılı oyuncusu Mehmet Önür'ün de ilk sıralarda yer aldığı, yine uzun süre yeşil-beyazlı formayı giyen bu sezon başında Gençlerbirliği'ne transfer olan ancak oynama şansı bulamayan Tayfun Seven için de girişimler olduğu kaydedildi. 
     Mustafa Gürsel, AA muhabirine yaptığı açıklamada, Bursaspor'un kendisini transfer etmek istediği yönünde duyum aldığını, ancak henüz resmi bir teklif gelmediğini belirterek, ''Görüşme olmadan birşey söylemem yanlış olur. Bursaspor yönetimine ve camiasına bana gösterdikleri ilgiden dolayı teşekür ediyorum'' dedi. 
     Bursaspor Genel Sekreteri Alpay Şar da, ara transferin 1 Ocak'da başlayacağını, görüşmelerin sürdüğünü ancak isim deklare edemeyeceklerini söyledi. 
     Görüştükleri futbolcuların kulüpleriyle bağlantıları olduğunu dile getiren Şar, ''Geçmiş dönemde isimleri deklare etmenin sıkıntısını oldukça fazla yaşadık. Bursaspor'un menfaatleri doğrultusunda görüşmeleri gizli götürmek zorundayız. Ancak, herkes müsterih olsun, takımın boşluklarını dolduracağız. Bursasporlu taraftarlar 2. yarıda daha farklı bir takım izleyecekler'' diye konuştu. 
     
</TEXT>
</DOC>
