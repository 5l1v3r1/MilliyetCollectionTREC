<DOC>
<DOCNO> 309296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sontur27.html </URL>
<DATE> 2005/01/25/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
İlçe değiştirmek için halk oylaması yaptılar 
</HEADLINE>
<TEXT>

     Bilecik'in İnhisar İlçesi'ne bağlı Samrı Köyü sakinlerinin Söğüt İlçesi'ne bağlanmak amacıyla Valilik oluruyla yaptığı halk oylamasından ''evet'' sonucu çıkmasına rağmen İl Genel Meclisi'nin olumsuz yönde karar aldığı bildirildi. 
     Samrılılar Kültürel ve Sosyal Yardımlaşma Derneği Başkanı Adem Uzun, yaptığı yazılı açıklamada, İnhisar İlçesi'ne bağlı Samrı Köyü'nden 150 hanenin Söğüt İlçesi'nde yaşadığını belirterek, nüfus işlemleri hariç tüm resmi işlemlerin Söğüt'te gerçekleştirildiğini kaydetti. 
     Söğüt'te yaşayanların çoğunun genç olması, çocukların okuması, büyüklerin de çeşitli fabrikalarda çalışması, İnhisar'a ulaşmada sıkıntı yaşanması nedeniyle ciddi sorunlarla karşılaşıldığını bildiren Uzun, açıklamasında şunlara yer verdi 
     ''Samrı Köyü halkı, Haziran 2004'te Söğüt İlçesi'ne bağlanmak için 400 imza toplayarak İnhisar Kaymakamlığı'na müracaat etti. Kaymakam, talebi olumlu buldu ve resmi yazıyla konuyu Bilecik Valiliği'ne gönderdi. Valilik makamı da talebimizi olumlu buldu. Vali Ayhan Çevik'in isteği doğrultusunda İl İdare Müdürlüğü'nce, 18 Temmuz 2004 Pazar günü, Samrı Köyü'nde Kasım 2003 seçimleri seçmen listesine göre halk oylamasına karar verildi.'' Uzun, yapılan oylamaya sadece Samrı Köyü'nde ikamet eden seçmenlerin katıldığını, oylama sonucunda sandıktan 9 ''hayır'' oyuna karşılık 391 ''evet'' oyu çıktığını belirterek, böylece, halkın Samrı Köyü'nün Söğüt İlçesi'ne bağlanması yönünde karar aldığını kaydetti. 
     8 Kasım 2004'de yapılan İl Genel Meclisi toplantısında 12 İl Genel Meclisi üyesinin, Samrı Köyü halkının iradesini hiçe sayarak ret kararı aldığını savunan Uzun, ''Samrı Köyü halkı olarak, Söğüt İlçesi'ne bağlanmak yönündeki isteğimiz, oylama yapılmasına karşın hiçe sayıldı. Halkın iradesini hiçe sayanları adil olmaya çağırıyoruz. Bilecik İl Genel Meclisi'nin özgürlük hakkımızı kısıtlamasını istemiyoruz'' dedi. 
     
</TEXT>
</DOC>
