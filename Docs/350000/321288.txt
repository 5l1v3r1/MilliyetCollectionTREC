<DOC>
<DOCNO> 321288 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sonspo23.html </URL>
<DATE> 2005/03/06/ </DATE>
<TIME> 19.11 </TIME>
<AUTHOR>  </AUTHOR>
<HEADLINE>
Trabzonspor, Malatyaspor maçının ardından... 
</HEADLINE>
<TEXT>

     Gaziantepspor Teknik Direktörü Nurullah Sağlam, Trabzonspor karşısında iyi mücadele edip 3 puan almayı başardıklarını söyledi. 
     Türkiye Kupası maçında 3-0 yenildikleri Trabzonspor ile ligde karşı karşıya geldiklerini hatırlatan Ertuğrul Sağlam, bir anlamda rövanş maçı niteliğinde olan zorlu karşılaşmadan galibiyetle ayrılmalarının ayrı bir önemi ve anlamı olduğuna dikkati çekti. 
     Trabzonspor maçına çok iyi hazırlandıklarını ve mutlak galibiyet düşüncesiyle sahaya çıktıklarına işaret eden Sağlam, özellikle rakibin forvet oyuncuları arasındaki bağlantıları kesip, gol pozisyonu vermemeye yönelik taktik bir anlayışla hareket ettiklerini ve sonuca gittiklerini bildirdi. 
     Sağlam, Trabzonspor Taraftarlar Derneği'ni ziyaret etmesinin bazı basın mensupları tarafından eleştirildiğini anlatarak, ''Bu ziyaretimi, bazı basın mensupları yazılarıyla eleştirip kınadılar ve tasvip etmediklerini belirttiler. Ben, bu eleştirilere katılmıyorum. Gaziantepspor, örnek bir takım ve Gaziantepsporlu taraftarlar örnek taraftar. Ben de fair-play çerçevesinde hareket eden teknik bir adamım. Bu ziyaretimin de bu anlayışla değerlendirilmesi gerekir'' dedi. 
     Trabzonspor Teknik Direktörü Şenol Güneş ise Gaziantepspor maçını kazanmak için geldiklerini, ancak basit hatalardan dolayı yedikleri gollerle sahadan yenik ayrıldıklarını kaydetti. 
     Amaçlarının, kontrollü oynayıp rakibe pozisyon vermeden sonuca gitmek olduğunu anlatan Güneş, şöyle konuştu 
     ''Ancak, istediğimiz futbolu sahaya yansıtmayı başaramadık. Hiç beklemediğimiz bir anda basit defans hatasından yediğimiz gol, oyun sistemimizi olumsuz yönde etkiledi. İlk golden sonra futbolcularımız zaman zaman oyun disiplininden koptular. Futbolcularımızda iyi futbol oynama isteği vardı ama bunu gerçekleştiremediler, bloklar arasında açıklıklar oluştu. 
     Yenildiğimiz için üzgünüz, ilerleyen haftalarda bu maçı telafi etmeye çalışacağız. Şimdi önümüzde Sakaryaspor maçı var. Bu maçı kazanıp, yolumuza devam etmek istiyoruz. Panik yok, sıralamada yerimiz belli, kalan maçlarımızı kazanmak istiyoruz.'' 
     
</TEXT>
</DOC>
