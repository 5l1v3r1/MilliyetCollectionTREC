<DOC>
<DOCNO> 313455 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/soneko16.html </URL>
<DATE> 2005/02/08/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Deprem korkusu, prefabriğe yöneltiyor... 
</HEADLINE>
<TEXT>

     17 Ağustos 1999'da meydana gelen Marmara Depremi'ne kadar Türkiye'de parmakla gösterilecek kadar az olan prefabrik konut yapan firma sayısı, 2004 yılı sonu itibariyle 30'a ulaştı. 
     Merkezi İstanbul'da bulunan Köşk Prefabrik'in Pazarlama Müdürü Yakup Karakelle, prefabrik adının 1999 yılında yaşanan depremden sonra duyulmaya ve halk tarafından bilinmeye başlandığını söyledi. 
     Daha önceden de prefabrik yapıların kullanıldığını ifade eden Karakelle, Marmara Depremi'ne kadar prefabriğin, şantiye, yemekhane yapımında ya da çok nadir olarak yazlıklarda tercih edildiğini hatırlattı. 
     Paneller halinde hazırlanan duvarların birbirine geçirilmesi ile söz konusu yapının inşa edildiğini anlatan Karakelle, ''Bu nedenle prefabrik yapılar, kesinlikle deprem riski taşımıyor. En büyük riski, düşük ihtimal de olsa panellerin bağlantı noktalarındaki açılmadır. Ancak, basit müdahale ile bunlar onarılabilir'' dedi. 
     Depreme karşı dayanıklı olması nedeniyle prefabriklerin konut yapımında da kullanımının arttığını vurgulayan Karakelle, şunları kaydetti 
     ''1999 yılında tanınan prefabrikler, Türkiye'de yaşanan depremler nedeniyle daha fazla talep görmeye başladı. Deprem korkusu vatandaşları imkanları doğrultusunda prefabriğe yöneltiyor. Marmara Depremi'nden önce parmakla gösterilecek kadar az olan prefabrik konut yapan firma sayısı 2004 yılı sonunda 30'a ulaştı. Prefabrik konuta gelen talep ve buna paralel olarak firma sayısı giderek artıyor.'' 2004 yılında 95'i konut olmak üzere toplam 400 prefabrik yapıyı teslim ettiklerini belirten Karakelle, ''Özellikle konut yapımında 2003 yılına göre yüzde 30'luk bir artış var. Bizim dışımızdaki diğer firmalarla birlikte 2004 yılında yüzlerce konut yapıldı. Bu yıl 150 konutu geçmeyi hedefliyoruz'' dedi. 
     
     EN FAZLA TALEP MARMARA VE EGE'DEN... 
     Özellikle deprem riskinin fazla olduğu açıklanan Marmara Bölgesi çevresinden talep alındığını ifade eden Karakelle, Marmara'yı Ege Bölgesi'nin takip ettiğini bildirdi. 
     Yaklaşık 100 metrekarelik 3 oda bir salon prefabrik konutun, zemininden, boyasına ve mutfak dolabına kadar anahtar teslim maliyetinin 35 bin YTL olduğunu belirten Karakelle, ''Buna arsa dahil değil. Bu yüzden maddi durumu iyi olan arsa sahipleri prefabrik yapıyı tercih ediyor. 2 katlı 160 metrekarelik bir evin fiyatı ise 65 bin YTL'yi buluyor. Prefabrik olarak en fazla 4 katlı yapılabiliyor'' dedi. 
     
     APARTMANLARA GÜVEN KALMADI 
     Konya İnşaat Mühendisleri Odası Başkanı Ramazan Özkaya ise depremde binaların yıkılmasından sonra normal apartmanlara karşı vatandaşların güveninin azaldığını söyledi. 
     Bu nedenle ahşap ve prefabrik evlere olan talebin arttığını ifade eden Özkaya, şunları kaydetti 
     ''Gerçekte hepsi bir proje ile yapılıyor. Ancak proje uygulamasındaki hatalar nedeniyle yıkılan binalar yüzünden normal binalara güven kalmadı. Bugün 100 metrekare ortalama bir yapının maliyeti arsa hariç 27 bin YTL'yi geçmiyor. Diğerleri ise daha maliyetli. Arsa hariç ahşap evlerin yapımı ise 90 bin YTL'ye kadar çıkıyor. Buna imkanı olmayanlar ise bina seçiminde mimarlık ya da inşaat mühendisliği bölümlerindeki öğretim üyelerinin oturdukları yerlere bakıyor.'' Özkaya, uygulamada hata yapılması durumunda prefabrik yapıların da yıkılabileceğini vurgulayarak, depreme karşı en iyi yöntemin hazırlanan projelerin hatasız uygulanması olduğunu sözlerine ekledi. 
     
</TEXT>
</DOC>
