<DOC>
<DOCNO> 307885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/son/sontur24.html </URL>
<DATE> 2005/01/19/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İzmit Körfezi'nde 70 santimetreye ulaşan su çekilmesi tespit edildi 
</HEADLINE>
<TEXT>

     İzmit Körfezi'nde denizin yaklaşık 25 santimetre çekildiği belirlendi, bilim adamları çekilmenin atmosfere bağlı olaylar ve gezegenlerin konumundan kaynaklandığını bildirdi. 
     AA muhabirinin aldığı bilgiye göre, çekilmeye tanık olan vatandaşların uyarısı üzerine Saraybahçe Belediyesi'nce körfezin değişik noktalarında yapılan ölçümlerde 25 santimetre ile 70 santimetre arasında çekilme tespit edildi. 
     Çekilme görülen noktalarda çekilen fotoğraflar ile elde edilen bilgiler, Kocaeli Üniversitesi Mühendislik Fakültesi ile Prof. Dr. Ahmet Mete Işıkara ve İstanbul Üniversitesi Öğretim Üyesi Yrd. Doç. Dr. Oğuz Gündoğdu'ya gönderildi. Bu arada, Kocaeli Valiliği'nin araştırma yapılması için İl Çevre ve Orman Müdürlüğü'ne talimat verdiği öğrenildi. 
     
     KOÜ'NÜN GÖRÜŞÜ 
     Kocaeli Üniversitesi Mühendislik Fakültesi Jeofizik Bölümü Öğretim Üyesi Prof. Dr. Fırat Özer, AA muhabirine yaptığı değerlendirmede, korkulacak, endişe edilecek bir durumun olmadığını söyledi. 
     Su seviyesinde ortalama 25 santimetrelik çekilmenin söz konusu olduğunu ifade eden Özer, şunları kaydetti 
     ''Bu önemli bir alçalma değil. Körfezdeki su çekilmesi atmosferik olaylar ve gezegenlerin konumundan kaynaklanıyor. Çünkü, gök cisimleri belli dönemlerde yer değiştirir. Buradaki su çekilmesi de buna rastlıyor. Bu sadece körfezde değil, Akdeniz, Karadeniz, Ege hatta Adriyatik Denizi'nde de görülüyor. Körfezde rüzgar doğudan batıya doğru estiğinde su seviyesi daha da aşağılara düşüyor. Batıdan doğuya estiğinde de yükseliyor. Bu nedenle endişeye hiç gerek yok.'' 
     
</TEXT>
</DOC>
