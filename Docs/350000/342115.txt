<DOC>
<DOCNO> 342115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/yazar/altan.html </URL>
<DATE> 2005/05/13/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Goool... 
</HEADLINE>
<TEXT>


Türkiye Kupası finalinde Galatasaray'ın, Fenerbahçe'yi yense bile galibiyetinin, "5-1"lik bir skorla renkli bir füzelenmeye dönüşeceğini, sanırım pek kimse tahmin etmemişti. 
Fener'in baskılı oyununa karşı şanssızlığı ve Mondragon'un Galatasaray kalesini korumaktaki, her yıldırımı yok edici virtüözitesi buna karşılık Cimbom'un kontrataklarla sağladığı beklenmedik gol sürprizleri, bendenizi bile evde oturduğum koltuktan sık sık ayağa kaldırdı... 

Maç izlerken tüm dünyayı unutursunuz hele bir de, takımlardan birini tutuyorsanız... 
Türkiye'nin iç politikasındaki bol naralanmalarla, ekranlara yansıyan kümelenmeler ve koşuşturmalar da sonu gelmeyen bir maçı andırmıyor mu biraz da .. 
Şu farkla ki, her takımın şutörlerini görsek de attıklarını iddia ettikleri gollerin ne topu görünüyor, ne de girdiği kale... 

Başbakan Tayyip Bey de, top koştururken iyi hırslanıyor hani... 
Başbakanların öfke dozu arttığında, nedense bendenizin gönül metronomunda bir kaygı temposu kurgulanır... 
Hele bir de çok hızlanan bir küreselleşmenin ayak sesleri bizim içerideki maçların tribün korosuyla, kulakları tırmalayan bir kakofoni yaratıyorsa... 

Dünkü Milliyet'in ilk sayfasında, Yasemin Çongar'ın Washington'dan geçtiği bir haber vardı 
"Amerika'dan tatsız mesajlar - ABD'de temaslarda bulunan TÜSİAD heyetine, AKP ile ilgili çok ciddi eleştiriler iletildi." 

Fransa da, Ankara'ya "Batı standartlarıyla buluşmaktan çok uzak" teşhisiyle bakma eğiliminde... 

İçeride bitmeyen bir maçın görünmeyen golleriyle, sık sık gerginleşen türban-laiklik polemikleri... 
Militerlerin zaman zaman yükselttikleri sesler 
- AB üyesi olmamak, dünyanın sonu değil... 
Birleşmiş Milletler Kalkınma Programı Başkanlığı'na seçildiği için, CHP milletvekilliğinden istifa eden Kemal Derviş ise, Meclis'te yaptığı veda konuşmasında 
- Avrupa Birliği üyeliğini başaramazsak, Meriç Nehri yeni demir perde olur, diyordu. 

Türkiye de, politik demagojilerden, bilimsel bir saydamlığa geçinceye dek içeride daha bir hayli süreceğe benzer birtakım çalkantıların fokurtuları... 
Asıl sorun ise Türkiye'nin bilimsel bir saydamlığa geçip geçemeyeceği... 
Örneğin, son 80 yılda Hazine arazilerinin kimler tarafından yağmalandığı ve savunma harcamalarına kaç yüz milyar dolar harcandığı ile, bir türlü bitirilmemiş güdük yatırımlara kaç milyar dolar gömüldüğü acaba kamu bilincinde berraklaşabilecek mi 

Bir de insan malzemesindeki kalite ibresinin durumu var... 
Örneğin gerek duvarlara yazılan yazılar, gerek bazı garip reklamlar 
"Buraya çöp atanlar, dövülecektir kadın erkek fark etmez" 
"Welcom turist, we spik İngilis" 
"Bir sidi alana, bir korsan sidi hediye" 
Ayrıca bir kasap dükk nında, yüzülüp ayaklarından aşağı doğru sıra sıra asılmış koyunların kıçına sokulmuş güller... 

Bizim ülke eğlenceli bir yer ama, birtakım tabuların arkasına sığınarak yapılan demagojilerde tam bir ortaçağ ilkelliği... 
O bir hain... 
Şu da bir hain... 
Bu da bir Türk düşmanı... 
Devlete kimse hakaret edemez... 
Laiklik, demokrasiye karşı olamaz... 
Şeriat tehlikesi her zaman vardır... 
Sonra da boyuna artırılması istenen maaşlarla, boyuna büyüyen işsizlik ve mesleksizlik... 

Evrensel ekonominin orkestra şefliğine karşı, Türkiye'nin kendi iç nakaratı, daha en az 20 yıl, kulakları tırmalayan bir kakofoniyi sürdüreceğe benzer... 
Goool... 
Kim attı golü .. 
Çınlayan bin bir nara 
Ben... 
Hayır, ben... 
Hayır, ben... 
Hayır, ben... 
Bir yanda da, Irak'ta birbirini öldürüp duran Müslümanlar patlayıp duran canlı bombalar, oraya buraya sürüp giden silahlı saldırılar... 

Oysa 21. yüzyılın simgesi, 3 bin 300 yıl önce yaşamış olan eski Mısır Kralı Tutankamon'un, dört dörtlük bir portresinin yeniden çizilebilmiş olması... 
Tutankamon'un 9 yaşında tahta çıkıp, 19 yaşında sol bacağının kırılmasıyla oluşan yaranın kangrene dönüşmesi sonucu ölmüş olduğunun, bilimsel bir netlikte saptanması... 

Mısır'ı 300 yıl boyunca ellerinde tutan Osmanlılar, nedense hiç merak etmemişlerdi eski Mısır uygarlığını... 
Şimdilerde de, anadilimizin yazı bahçelerini, ne kadar merak ediyoruz ki .. 

Sanırız asıl maç modası geçmiş tatavalarla, 21. yüzyıl arasında oynanmakta... 
Gönül isterdi Türkiye'nin de, bir an önce galip geçecek tarafta olmasını bu uğurda kaybolup gitmişlerin de sesiyle, hep bir ağızdan bağırmak için 
- Goool... 



</TEXT>
</DOC>
