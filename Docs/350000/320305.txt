<DOC>
<DOCNO> 320305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sondun42.html </URL>
<DATE> 2005/03/03/ </DATE>
<TIME> 19.39 </TIME>
<AUTHOR>  </AUTHOR>
<HEADLINE>
Suudi Arabistan, Suriye'den Lübnan'daki askerlerini çekmelerini istedi 
</HEADLINE>
<TEXT>

     Suudi Arabistanlı yetkililerin, Suriye Devlet Başkanı Beşşar Esad'a, Lübnan'daki askerlerinin tamamını çekmeye başlaması çağrısı yaptığı bildirildi. 
     Suudi Arabistanlı bir yetkili, Esad'a askerlerini ve istihbarat görevlilerini çekmeye yakında başlamasını, aksi takdirde uluslararası tecritle karşı karşıya kalacağı uyarısında bulunulduğunu söyledi. 
     Esad, Lübnan'daki askeri varlığıyla ilgili anlaşmazlıklara çözüm bulmak amacıyla Suudi Arabistan Veliaht Prensi Abdullah ile bugün biraraya gelmişti. 
     Suudi Arabistan'ın başkenti Riyad'a gelen Esad'ın Prens Abdullah'la görüşmesi basına kapalı yapılmıştı. 
     Arap dünyasının etkili ülkeleri Suudi Arabistan ve Mısır, Suriye'nin Lübnan'daki 14 bin askerini BM'nin 1559 sayılı kararı çerçevesinde çekmesi için arabuluculuk çabalarını artırmıştı. 
     
</TEXT>
</DOC>
