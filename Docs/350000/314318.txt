<DOC>
<DOCNO> 314318 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/spor/axspo03.html </URL>
<DATE> 2005/02/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bir, iki, üç, tıp 
</HEADLINE>
<TEXT>


Galatasaray Yönetimi, 15 günlük konuşma yasağı zincirine Sarı-Kırmızılı futbolcuları da ekledi. Teknik Direktör Hagi dışında hiç kimse medyaya açıklama yapamayacak 

HALİL ÖZER 


Sessizlik başladı 
GALATASARAY'DA tansiyonu düşürmek için hayata geçirilen yasakların boyutu genişlerken, ilginç bir gelişme daha ortaya çıktı. Sarı - Kırmızılı yönetim, 15 günlük konuşma yasağı süresine futbolcuları da eklerken, geçtiğimiz hafta yasak getirdiği Hagi'ye özgürlük tanıdı. Galatasaray'da iki haftalık süreç içersinde Rumen hoca dışında kimse medyaya açıklama yapmayacak. 

Para ceza gündemde 
HAGİ'NİN ilk yasaktan dolayı yönetime kırgın olduğu ve Rize maçı öncesinde yapması beklenen haftalık basın toplantısını iptal ettiği bildirildi. Futbolculara da konuşmamaları konusunda mesajlar yollandı. Özellikle kulübün maddi durumu ve alacaklarla ilgili konuların medyayla paylaşılması yasaklandı. Konuşanlara ceza verileceği öğrenildi. 

Florya'da yoğun gün 

Para bekleyişi 
BAŞKAN Özhan Canaydın'ın, Konyaspor maçı öncesinde futbolculara verdiği ödeme sözünün son günü dün doldu. Canaydın ve ekibi, oyuncuların beklentisini yerine getirebilmek için Florya'da hareketli saatler geçirdi. Sarı - Kırmızılılar, ek kaynak yaratabilmek için yoğun telefon görüşmeleri yaptı. 

Bugüne ertelendi 
DİĞER bir yanda da futbolcuların umutlu bekleyişi yaşandı. Ancak yönetimden "Gelin paranız hazır" yolunda her hangi bir çağrı yapılmaması oyuncularda hayal kırıklığı yarattı. Galatasaray Yönetimi'nin girişimleri son dakikaya kadar sonuç vermeyince, ödeme konusu bugüne ertelendi. 

Yolculuk bugün 

ASLAN, Çaykur Rizespor maçının hazırlıklarını dün basına kapalı yaptığı tek antrenmanla tamamladı. Hagi yönetimindeki çalışmada taktiksel çift kale maça ağırlık verildiği öğrenildi. Bu arada Galatasaray, kritik 90 dakika için bugün Rize'ye gidip, kampa girecek. 

Kuyruk şüphesi 

GALATASARAY'IN 100. yıl logosu camiada ilginç tartışmaları beraberinde getirdi. Aslan logosunun arkasında yer alan ve üzerinden kuyruk geçen 100 rakamının son sıfırının dikkatli incelendiği zaman, FB harflerini ortaya çıkardığı iddia edildi. İnternet sitelerinde konuyu tartışan Sarı - Kırmızılılar, logonun Fenerbahçeliler tarafından hazırlandığını ve gizli şifre içerdiğini gündeme getirdiler. 

Çaykur Rizespor galibiyet istiyor 

SÜPER Lig'in 20. haftasında evinde Galatasaray'ı ağırlayacak olan Çaykur Rizespor, 3 puana şartlandı. Yeşil - Beyazlı takımın yıldız isimleri Yasin, Cem Baki ve Okan, güçlü rakiplerini yenebilecek kapasiteye sahip olduklarını iddia ettiler. Teknik Direktör Erdoğan Arıca ise, "Performans açısından sorunumuz yok. Oyuncularım kendilerine güvenirlerse kazanırız" dedi. 


</TEXT>
</DOC>
