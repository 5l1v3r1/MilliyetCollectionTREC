<DOC>
<DOCNO> 323955 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun15.html </URL>
<DATE> 2005/03/16/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Bush'a Ermeni 'soykırımı' baskısı 
</HEADLINE>
<TEXT>

     ABD Ulusal Ermeni Komitesi ANCA , sözde Ermeni soykırımının 90'ıncı yıldönümü kabul ettikleri 24 nisanda, ABD Başkanı George Bush'un bu iddiayı tanıması yönünde baskı için, Beyaz Saray'a mektup ve faks kampanyası başlattı. 
     ANCA, ABD'de yaşayan Ermeni kökenli Amerikalılara gönderdiği örnek mektupta, Bush'a hitaben, ''artık sizin için, Türkiye'nin ahlaken çökmüş soykırım inkarıyla uyumlu, dar görüşlü politikanızı kırmanın zamanı geldi'' ifadesi kullanıldı. 
     Mektupta Başkan Bush'un, 2000 başkanlık seçim kampanyası sırasında soykırım iddialarını tanıma sözü verdiği de öne sürüldü. 
     Mektupta, ABD başkanlarının geleneksel olarak her yıl 24 nisanda yayınladığı ve Ermenilerin, Birinci Dünya Savaşı'nın sonunda çektiği acıları tanıyan açıklamasında bu yıl Bush'tan, sözde 'Ermeni soykırımı'nı tanıması istendi. 
     
     'Yapay uzlaşma' söylemi 

     Mektupta ayrıca, Bush yönetiminin kendisini, Türkiye ile Ermenistan arasında 'yapay uzlaşma' çabalarını desteklemekten uzak tutması gerektiği görüşü de savunuldu. 
     ANCA'nın örnek mektubunda, Türk-Ermeni uzlaşmasına yönelik çabaların, bugüne kadar sözde Ermeni soykırımının evrensel tanınmasını engellemeve Türkiye'nin bunun sonuçlarından kaçınmasını sağlamaya yönelik olduğu iddia edildi. 
     Bush'a gönderilecek mektupta, Türk-Ermeni ilişkilerinin sağlam bir temelde geliştirilmesinin tek yolunun, Türkiye'nin sözde soykırımı ve Ermeni milletine karşı sorumluluklarını tam olarak kabul etmesi olduğu ileri sürüldü. 
     
     'Bush'a mektup' kampanyasına çağrı 

     ABD'nin Erivan Büyükelçisi John Marshall Evans'ın, 'Ermeni soykırımı' deyişini kullandığı da mektupta hatırlatıldı. Evans, daha sonra bir açıklama yayınlayarak, sözlerinin sadece kişisel görüşlerini yansıttığını ve ABD'nin politikasında bir değişiklik olmadığını kaydetmişti. 
     ANCA, Ermeni asıllı Amerikalıları Bush'a mektup yazma kampanyasına yönlendirirken, son haftalarda ABD'nin Türkiye'ye karşı, sözde Ermeni soykırımına yönelik politikasında çatlaklar oluştuğunun görüldüğü iddiasında da bulundu. 
     
     Ermeni lobisinden soykırım tasarısı sinyali 

     Washington'daki gözlemciler, Ermeni olaylarının başlangıcının 90'ıncı yıldönümü olan 24 nisan günü yaklaşırken, Ermeni lobisinin, Kongre'ye de bir soykırım tasarısı sunmasının beklendiğini ifade etti. 
     Bu yöndeki bir işaret olarak, Ermeni lobisine yakınlığıyla bilinen Cumhuriyetçi senatör George Allen, ''Türkiye ile iyi ilişkiler istiyoruz, ancak tarihin halının altına süpürülmesine istekli değiliz'' dedi. 

     
</TEXT>
</DOC>
