<DOC>
<DOCNO> 323061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/guncel/gun05.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Diyanet'ten imalı sözler 
</HEADLINE>
<TEXT>


Diyanet Dergisi'nde Hz. Ali'nin namaz kıldığı, oruç tuttuğu yazılarak, "Ona nispet edilen ve İslamın ilkeleriyle bağdaşmayan pek çok yaklaşım var" denildi 

ANKARA Milliyet 

Diyanet İşleri Başkanlığı'nın "Diyanet Dergisi"nde Hz. Ali ile ilgili, "5 vakit namazını kılan, Ramazan orucunu tutan, haccını eda eden, İslamın temel ilkelerini uygulayan bir Müslümandı. Ona nispet edilen ve İslamla bağdaşmayan yaklaşımlar ona haksızlıktır" ifadelerini içeren yazı, Alevilerin tepkisine neden oldu. Pir Sultan Abdal 2 Temmuz Vakfı Başkanı Murtaza Demir, "Diyanet, Alevileri standartlaştırmak istiyor. Sanki Türkiye'nin sorunları Aleviler camiye girince çözülecek" dedi. Hz. Ali'nin İslamın şartlarını yerine getirdiğini vurgulayan yazıda, "Onun bu temel karakterleri göz önüne alınınca, günümüzde ona nispet edilen ve İslamın temel iman ve ibadet ilkeleriyle bağdaştırılması mümkün olmayan pek çok yaklaşımın ona karşı yapılmış bir haksızlık olacağına şüphe yoktur" denildi. Demir, "Yorumlar, Diyanet'in Sünni olduğu gerçeğini ortaya koyuyor" dedi. 
Yazıda, Hz. Ali'nin homoseksüelliği zina olarak gördüğü de ifade edildi. 


</TEXT>
</DOC>
