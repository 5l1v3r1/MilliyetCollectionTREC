<DOC>
<DOCNO> 336397 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun13.html </URL>
<DATE> 2005/04/24/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Mail on Sunday Blair yalan söyledi 
</HEADLINE>
<TEXT>

     İngiltere'de yayımlanan Mail on Sunday gazetesi, Irak savaşından önce İngiltere Başbakanı Tony Blair'e, ülkenin en yüksek hukuk adamı tarafından, böyle bir savaşın yasal olmadığı ve devletler hukukunun çiğnendiğinin söylenmesine rağmen, Blair'in bu uyarıyı dikkate almadığını yazdı. 
     Daha önce de uluslararası haber ajanslarının bildirdiği gibi, Blair'in, Kraliyet Başsavcısı Lord Goldsmith tarafından verilen yazılı mütalaa ile uyarıldığını, ancak bu uyarının tam metninin Başbakanlık tarafından sır gibi saklandığını hatırlatan gazete, saklanan metnin muhabirleri tarafından ele geçirildiğini duyurdu. 
     Başbakan Blair, ''Kendisine savaşın uluslararası yasaların çiğnenmesi anlamına gelmeyeceğine dair mütalaa verildiğini'' belirtirken ''yalan söylediğini'' iddia eden gazete, 13 sayfalık savcılık görüşünde, savaşın pek çok noktada uluslararası yasaların çiğnenmesi anlamına geldiğinin açıkça vurgulandığını bildirdi. 
     Mail on Sunday, yayımlanan metnin muhalefet partilerinin de eline geçtiğini ve muhalefet partilerinin 5 Mayıs'ta yapılacak seçime kadar geçecek sürede ''Irak savaşının devletler hukukunun çiğnenmesi'' olduğunu vurgulayan bu metni seçmen karşısında kullanmaya çalışacağını yazdı. 
     
</TEXT>
</DOC>
