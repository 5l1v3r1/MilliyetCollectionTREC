<DOC>
<DOCNO> 339885 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonsiy21.html </URL>
<DATE> 2005/05/05/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Bakan Aydın Laikliğe aykırı davranan din görevlisi yok 
</HEADLINE>
<TEXT>

     Diyanet’ten sorumlu Devlet Bakanı Mehmet Aydın, bugüne kadar laikliğe aykırı hareket ettiği için cezalandırılan din görevlisi bulunmadığını bildirdi. Ancak Aydın, yanlış anlaşılabilecek tavır ve davranışlardan uzak durmaları amacıyla 5 görevlinin dikkatinin çekildiğini, 3’ünün ise görev yerlerinin değiştirildiğini açıkladı. 
     Aydın, CHP İstanbul Milletvekili Ali Rıza Gülçiçek’in konuyla ilgili soru önergesini yanıtladı. Alevi yurttaşların yaşadığı köylere kaç cami yapıldığına ilişkin bir bilginin ellerinde olmadığını, Diyanet’in bütçesinde cami yaptırma ödeneği bulunmadığını belirten Aydın, köyleri imam-hatip dağılımında ise herhangi bir ayrım yapılmadığını vurguladı. 
     Bakan Aydın, Türk vatandaşı olup da gayri müslim veya Alevi olan vatandaşların inançlarına yönelik hizmet sunmak için ayrılan ödenek olup olmadığını belirtirken de Anayasa ve kuruluş yasası uyarınca Diyanet’in, "görevini ifa ederken, laiklik ilkesi doğrultusunda bütün siyasi görüş ve düşüncelerin dışında kalarak, vatandaşlar arasında herhangi bir ayrım yapmadan görevini yürüttüğünü" belirtmekle yetindi. 
     Devlet Bakanı Mehmet Aydın, Diyanet’in genel bütçeden aldığı ödeneğin hiçbir ayrım yapılmaksızın vatandaşlık esasına göre ve kamu hizmeti anlayışıyla harcandığına da işaret etti. 
     Laikliğe aykırı hareket ettiği için soruşturulan ve cezalandırılan personel bulunup bulanmadığıyla ilgili soruyu da yanıtlayan Aydın, Diyanet İşleri Başkanlığı kayıtlarının incelemesi sonucunda bu konuda değerlendirilebilecek şikayetler üzerine 17 personel hakkında inceleme yapaldığının anlaşıldığını ifade etti. İnceleme sonucunda iddiaların dayanağının bulunmadığnıın saptandığını belirten Aydın, "Bununla birlikte yanlış anlaşılabilecek tavır ve davranışlardan uzak durmaları yönünde 5 personelin yazılı olarak dikkatinin çekildiği, 3 görevlinin ise görevlinin ise görev yerlerinin değiştirildiği görülmüştür" dedi. 
     Ezanın yurt genelinde merkezi sistemle okunmasına Diyanet’in 26 Haziran 2002 tarihli talimatı ile başlandığını anımsatan Aydın, halen 62 il ve 306 ilçede uygulamanın devam ettiğini, ancak sistemin tamamen yerel olanaklarla kurulup çalıştırıldığı bilgisini de verdi. 
     
</TEXT>
</DOC>
