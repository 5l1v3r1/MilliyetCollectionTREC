<DOC>
<DOCNO> 316849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/siyaset/axsiy02.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Ege'nin iki yakasını medya yakınlaştıracak 
</HEADLINE>
<TEXT>


3. Türk-Yunan medya konferansında gazeteciler işbirliği ve karşılıklı anlayış konularını ele alıyor 

TAKİ BERBERAKİS Atina 


Atina'da yapılan "3. Türk-Yunan medya konferansı", 2 ülke gazetecileri arasında verimli diyalog fırsatı yarattı. 
Konferansta, 2 ülke arasındaki yakınlaşma süreci çerçevesinde, gazetecilerin işbirliği, karşılıklı anlayış ve basının Türk-Yunan yakınlaşmasındaki rolüyle Türkiye'nin AB süreci gibi konular ele alınıyor. 2 gün sürecek konferansa, Türkiye'den, aralarında Milliyet, Hürriyet ve Radikal genel yayın yönetmenleri Mehmet Y. Yılmaz, Ertuğrul Özkök ve İsmet Berkan, Posta gazetesi yazarı Mehmet Ali Birand, Basın Konseyi Başkanı ve Hürriyet Başyazarı Oktay Ekşi'nin de bulunduğu Türk gazeteci grubu katıldı. 
Açılış konuşmasını yapan Ekşi, Türk-Yunan ilişkilerinin tarihçesini "yanlış anlamalar efsanesi" olarak tanımlayarak, "Ancak şimdi araya sağduyu girmiş durumda" dedi. 
Türk-Yunan temas grubu üyesi gazeteci Yanis Canetakos, "Son yıllarda 2 ülke ilişkileri ve basın mensupları arasında sağlanmış yakınlaşma sürdürülmeli ve geliştirilmelidir" diye konuştu. 

'Sizlere iş düşüyor' 
Devlet Bakanı Beşir Atalay da, "Ümidimiz, ikili ilişkilerdeki iyileşmenin gelecek dönemlerde de sürmesi ve sorunların çözümlenmesine imk n sağlamasıdır. Bu bağlamda medya mensuplarının rolüne büyük değer atfediyoruz. Sizlere çok iş ve sorumluluk düşüyor" şeklinde konuştu. 
Yunan Basın Bakanı ve Hükümet Sözcüsü Theodoros Roussopoulos da iki ülke gazetecilerinin ortak çalışmalar üretmesi önerisi üzerinde durdu. Atalay ile Russopoulos'un ikili görüşmesinde, 2 ülke devlet televizyonlarının ortak haber program üretmeleri konusu da ele alındı. 


</TEXT>
</DOC>
