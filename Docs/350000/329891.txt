<DOC>
<DOCNO> 329891 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/soneko12.html </URL>
<DATE> 2005/04/03/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
Şener Büyümeye ilişkin eleştirileri, ekonomiyi bilmeyenler yapıyor 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, 2004 yılında gerçekleşen yüzde 9.9'luk büyümeye ilişkin eleştiride bulunanları ''ekonomiyi bilmemekle'' suçladı. 
     Konu ile ilgili A.A muhabirinin sorularını yanıtlayan Şener, açıklanan yüzde 9.9'luk büyümenin geçen yıla ait olduğunu hatırlatarak, ''Dolayısı ile 2004 yılının bütün makro rakamları belli olmuştur. Bu yüzden bu yüksek büyümenin makro göstergelere ilave herhangi bir etkisi olmaz'' dedi. 
     2005 yılı için öngörülen yüzde 5'lik büyümenin daha yüksek çıkacağına ilişkin görüşler bulunduğunun hatırlatılması üzerine de Şener, bu yöndeki değerlendirmelere katılmadığını belirterek, ''2005 yılı için büyüme yüzde 5 olarak hedeflenirken, 2004 yılındaki büyümenin zaten yüzde 10 olacağı varsayımından hareket edilmişti. Varsayımlarda bir değişiklik yok'' diye konuştu. 
     
     ''EKONOMİYİ BİLMEYENLERİN SÖYLEDİĞİ ŞEYLER'' 
     ''Büyümenin balon olduğu'' yönünde yapılan eleştirilere katılıp katılmadığına ilişkin bir diğer soru üzerine de Şener, ''Büyümeye ilişkin eleştirilerin hepsi ekonomiyi bilmeyenlerin söylediği şeyler. Ekonomi gayet sağlıklı rotadadır. Büyüme, üretim artışıyla, özel sektörün dinamizmiyle sağlanmıştır'' dedi Şener, özellikle Ankara Ticaret Odası ATO Başkanı Sinan Aygün'ün büyümeye ilişkin yaptığı ''hormonlu'' eleştirisini nasıl değerlendirdiğine ilişkin bir diğer soruya verdiği yanıtta, Aygün'ün dostu olduğunu, ancak büyüme ile ilgili görüşlerine katılmadığını bildirdi. 
     
</TEXT>
</DOC>
