<DOC>
<DOCNO> 333987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/son/soneko11.html </URL>
<DATE> 2005/04/16/ </DATE>
<TIME> 15.55 </TIME>
<AUTHOR>  </AUTHOR>
<HEADLINE>
Hisarcıklıoğlu TOBB başkanlığına aday... 
</HEADLINE>
<TEXT>

     Türkiye Odalar ve Borsalar Birliği TOBB Başkanı Rifat Hisarcıklıoğlu, ''Sizlerin desteği ile TOBB Başkanlığı'na adayım'' dedi. 
     Odalar Birliği'ne bağlı, yeni seçilen 364 oda ve borsa başkanının bugün birlik merkezinde düzenlediği tanışma toplantısında TOBB Başkanı Hisarcıklıoğlu, Mayıs ayında gerçekleştirilecek olağan genel kurulda TOBB Başkanlığı'na adaylığını, ilk kez resmen açıkladı. 
     Toplantıda, bazı oda ve borsa başkanları söz alarak TOBB Başkanı'nın son 4 yılda yapmış olduğu başarılı çalışmalara değinerek, Mayıs ayında yapılacak genel kurulda yeniden başkan olarak görmek istediklerini dile getirdiler. 
     Konuşmaların tamamlanmasının ardından, TOBB Ticaret ve Sanayi Odaları Konsey Başkanı Erol Öztürk, söz alarak, TOBB bünyesindeki 5 konsey adına ortak bir açıklama yaparak, TOBB Bakanı Hisarcıklıoğlu'na destek verdiklerini bildirdi. 
     Öztürk, ortak açıklamada, TOBB Başkanı Hisarcıklıoğlu'na teşekkür ederken, bu teşekkürün sadece burada tüm oda ve borsa başkanlarını bir araya getirerek kaynaşma fırsatı verdiği için olmadığını belirterek, sözlerini şöyle sürdürdü 
     ''TOBB'un bugün sadece Türkiye'de değil, dünyada siyasetçilerin ve devlet adamlarının saygınlığını kazanan, nüfuzunu Türkiye sınırlarının ötesine taşıyan, ülkesinin geleceğinde söz ve vizyon sahibi olan çok güçlü bir kurum olarak parıldamasına öncülük ettiği içindir. 
     Türkiye'nin mimarları olan bizlere karşı sorumluluğunun gereğini yerine getirmek için canla başla çalıştığı içindir. Bize hizmet etmek için yola çıktığı ve bunu layığı ile yerine getirdiği içindir. Gecesini gündüzünü bizlere hizmet etmek için geçirdiği, ülkemizin aydınlık geleceğine kendisini adadığı ve TOBB'u bir çekim merkezi haline getirdiği içindir.'' Öztürk, ortak açıklamada, Türkiye'yi adım adım dolaşarak sorunlarının çözümü için emeği ve çabaları ile kendilerini onurlandırdığı için de TOBB Başkanı Hisarcıklıoğlu'na teşekkür ettiklerini dile getirdi. Erol Öztürk, ''Gurur duyduğumuz bu büyük camianın konsey başkanları olarak Sayın Hisarcıklıoğlu'nun bizlerin desteği ile çıktığı zor ve zahmetli bu yolda daima yanında olduğumuzu, sizlere ve tüm ülkeye açıklamayı bir görev biliyoruz'' diye konuştu. 
     
     HİSARCIKLIOĞLU ADAYLIĞINI AÇIKLADI 

     TOBB Başkanı Hisarcıklıoğlu da toplantının sonunda yaptığı açıklamada, kendisine verilen destekten onur duyduğunu belirterek, oda ve borsa başkanlarının tevdi ettikleri bu görevi hakkı ile yapacağından emin olmalarını istedi. 
     Bu camiaya hizmet etmenin bir vatan borcu olduğunu anlatan Hisarcıklıoğlu, ''size hükmetmek için değil, size hizmet etmek için, tek başıma değil, sizlerle birlikte bu büyük görevi üstlenmeye hazırım'' dedi. 
     Oda ve borsalarla birlikte 4 yıl içinde TOBB'u edilgen değil etken pasif değil aktif yıkıcı değil, yapıcı yönetilen değil, yöneten problem değil, çözüm üreten bir yapıya kavuşturduklarına da dikkat çeken Hisarcıklıoğlu, bundan sonra da olayları takip etmek yerine aktif olarak tavırlarını koymaya devam edeceklerini ama bunu gerçekleştirirken de kavgayı değil uzlaşmayı seçeceklerini anlattı. 
     Hisarcıklıoğlu, şöyle dedi 
     ''Bizim siyasetimiz ekonominin büyümesi siyasetidir. Daha fazla iş daha fazla üretim daha fazla gelir siyasetidir. Misyonumuz laf değil icraattır. Bütün çabamız modern Türkiye'yi vücuda getirebilmek ve sizlere hizmet edebilmek içindir. Hiç kimse şunu unutmasın ki biz bu ülkenin çimentosuyuz. Sizlerle birlikte güçlü Türkiye'nin inşasında omuz omuza çalışacağımdan dolayı da büyük bir gurur duyuyorum. Sizlerin desteği ile TOBB Başkanlığı'na adayım size hükmetmek için değil, sizlere hizmet etmek için adayım.'' 
     
</TEXT>
</DOC>
