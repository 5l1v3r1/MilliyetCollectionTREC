<DOC>
<DOCNO> 336507 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/ekonomi/aeko.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
'Gelişmekte olan'dan, AB ile yakınlaşan ülkeye 
</HEADLINE>
<TEXT>


Koç Finansal Hizmetler'in ortağı İtalyan UniCredito Grubu, Türkiye'nin gelişmekte olan ülke olmaktan çıkıp, AB ile yakınlaşan ülke kategorisine girdiğini belirtti 


Koç Finansal Hizmetler'in ortağı UniCredito Grubu'na göre Türkiye, "gelişmekte olan ekonomiden, Avrupa Birliği'ne AB yakınlaşan ekonomi" kategorisine girdi. 
Unicredito'nun analizine göre, Türkiye ekonomisinde AB ve IMF reformları çerçevesinde sağlanan yapısal dönüşüm Türkiye'yi, diğer aday ülkelerle birlikte AB'ye daha da yakınlaştırıyor. Analizde, Türkiye ekonomisindeki yapısal dönüşümün devam ettiği de vurgulandı. 
Türkiye ile IMF'nin yeni stand - by konusunda anlaşmaya vardıklarının hatırlatıldığı analizde, Türkiye'nin Mayıs ayında IMF'ye 2 milyar dolarlık geri ödemesi olduğu için 10 milyar dolarlık kredinin ilk diliminin mayıs ayında serbest bırakılmasının Türk Hazinesi'ni rahatlatacağı belirtildi. 

AB'de içe kapanma tehlikesi 
Analizde, AB ülkelerinde yeni AB Anayasası için referanduma gidilmesinin AB'nin kendi içine kapanarak, genişlemeyi ikinci plana atma tehlikesini doğurduğu belirtildi. Bu kaygı nedeniyle, AB'ye aday ülkelerden sermaye çıkışının olduğunun belirtildiği analizde, stand - by anlaşmasının, Türkiye'deki bu çıkışı bir miktar azaltmasının beklendiği kaydedildi. 

Serbest kur etkili 
Analizde, döviz kuru dinamikleri açısından Türkiye'nin, serbest dalgalı döviz kuru politikasını en etkili şekilde uyguladığı vurgulandı. 
Unicredito'nun analizinde, Türkiye'de ani sermaye giriş ve çıkışlarının, bütçe açığının GSYH'nin yüzde 3'üne ininceye kadar ve yeterli oranda doğrudan yabancı sermaye girişi gerçekleşinceye kadar yaşanmaya devam edeceği kaydedildi. 


</TEXT>
</DOC>
