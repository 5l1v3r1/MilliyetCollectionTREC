<DOC>
<DOCNO> 312185 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/dunya/adun.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Doğalgaz darbesi 
</HEADLINE>
<TEXT>


Gürcistan Başbakanı Zurap Jvaniya, arkadaşının evinde, İran malı doğalgaz sobasının kaçak yapması sonucu karbonmonoksit zehirlenmesinden öldü 

Cenk Başlamış - Moskova 


Gürcistan'daki "Gül Devrimi"nin liderlerinden Başbakan Zurap Jvaniya 41 , montajı yanlış yapılan İran malı doğalgaz sobasından karbonmonoksit gazı sızması sonucu zehirlenerek öldü. 
Gürcistan İçişleri Bakanlığı ve Başsavcılığı'ndan yapılan açıklamalara göre, önceki gece Kverno Kartli Vali Yardımcısı ve arkadaşı Zurap Yusupov'un Tiflis'teki evine ziyarete giden Jvaniya'nın cep telefonunun cevap vermemesi üzerine sokakta bekleyen korumaları kapıyı kırarak daireye girdi. Korumalar, Jvaniya'nın cesedini koltukta otururken, Yusupov'unkini ise mutfakta buldu. İki arkadaşın ölümlerinden kısa süre önce tavla oynadığı anlaşıldı. Jvaniya'nın ölümü üzerine başbakanlık görevini Devlet Başkanı Mikhail Saakaşvili üstlendi. 
Gürcistan İçişleri Bakanı Vano Merabişvili, önce Başbakan'ın doğal- gaz zehirlenmesinden öldüğünü açıkladı. Tiflis gaz şirketi yetkilileri, söz konusu binada gaz sızıntısı olmadığını belirlediklerini, ancak evdeki İran yapımı sobanın sızdırma yapmış olabileceğini, ayrıca havalandırma sisteminin çalışmadığını söylediler. Kan analizi, Jvaniya'nın kokusuz olan karbonmonoksit gazı zehirlenmesinden öldüğünü gösterdi. Jvaniya'nın kesin ölüm nedeninin 15 gün içinde belli olması bekleniyor. 
Gürcistan Başsavcısı Zurab Adeişvili, Jvanıya'dan alınan kan örneğinin ABD'ye gönderilerek Federal Soruşturma Bürosu FBI tarafından da araştırılacağını açıkladı. Başbakan Jvaniya için gelecek hafta salı günü devlet töreni düzenleneceği belirtildi. 

'Dış güçler yaptı' iddiası 
Muhalefet liderlerinden İrina Sarışvili, Jvaniya'nın ölümünün pek çok soru işareti yarattığını söylerken, milletvekili Aleko Şalamberidze, Başbakan'ın ölümünde Rusya'nın parmağı olabileceğini öne sürdü. Rusya Dışişleri Bakanı Sergey Lavrov, bu tür suçlamalarda bulunanları vicdanlarıyla baş başa bıraktığını söyledi. 
Batı yanlısı bir politikacı olan Jvaniya, 1989 yılında Gürcistan'da Yeşiller hareketini kurmuştu. Jvaniya, 2003 yılında muhalefetin "Gül Devrimi"ne destek vererek Saakaşvili'yi iktidara taşımıştı. 


</TEXT>
</DOC>
