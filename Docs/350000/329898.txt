<DOC>
<DOCNO> 329898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/03/son/sonsiy02.html </URL>
<DATE> 2005/04/03/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Aflatoksinden sonra şimdi de ''Sudan 1'' rezaleti... 
</HEADLINE>
<TEXT>

     İngiltere'de 2003'ten bu yana yasaklanan ve toplam 370 ayrı gıdanın toplatılmasına yol açan, Avrupa Komisyonu'nun ise "alarm" yayınladığı "Sudan 1" isimli gıda boyası için Türkiye'de geçen yıl sadece iki ilde denetim yapıldığı ortaya çıktı. Tarım ve Köyişleri Bakanı Sami Güçlü, kırmızı toz biberin kullanıldığı üretim yerleri bakımından denetimin bu yıl 29 ile yayılacağını açıkladı. 
     
     MARKETTE VAR AMA BAKANLIKTA İTHALATIN BİLGİSİ YOK 

     Konuyu TBMM'de gündeme getiren CHP İzmir Milletvekili Enver Öktem'in bu konuda kendisine yönelttiği soru önergesini yanıtlayan Tarım Bakanı Güçlü, önergede "Sudan 1" bulunduğu iddia edilerek sıralanan ve marketlerde satıldığı belirtilen bazı yabancı markalı piliç ve kırmızı et soslarının ithalatına ilişkin bir kaydın ellerinde bulunmadığını bildirdi. CHP milletvekilinin soru önergesinde Sudan 1 boyası kullanılıp kullanılmadığı sorulan ürünlerden bazılarının adının yanlış yazıldığı da görüldü. 
     
     GEÇEN YIL SADECE İKİ İLDE DENETİM YAPILDI 

     Son dönemde Avrupa Komisyonu Sağlık ve tüketicinin korunması Genel Müdürlüğünden "Hızlı Alarm Sistemi" kapsamında toz kırmızı biberlerde Sudan boyası saptandığı konusunda alınan bildirimler sonucunda ülke çapında yapılan denetimlerin arttığını belirten Güçlü'nün, "2004 yılında sadece Gaziantep ve Kahramanmaraş illerinde yürütülen denetim programı 2005 yılı için genişletilmiştir" demesi dikkat çekti. 
     Bakan Güçlü, bu yılki denetim programıyla 29 ilde üretim yeri, paketleme tesisi, toz kırmızı biberin hammadde olarak kullanıldığı ürünleri üreten işyerlerine yönelik denetimlerde alınacak numunelerde Sudan boyası analizi yapılacağını ifade etti. Güçlü, ithal edilen edilen kırmızı biberler için de fiili ithalat aşamasında yapılan denetimlerde mutlaka Sudan boyası analizinin yapılması için 81 il müdürlüğüne talimat verildiğini de duyurdu. 
     
     SOLVENT, BOYA, YER PARLATICISINDA RENKLENDİRİCİ 

     Bazı işlenmiş gıdalara da eklendiği saptanan "Sudan 1" maddesi aslında, solvent, boya, cila, yer parlatıcıları gibi ürünlerin imalatında renklendirici olarak kullanılıyor. 
     Kansere yol açtığı gerekçesiyle İngiltere'de Gıda Standartları Kuruluşu kararıyla 2003'te kullanımı yasaklanan Sudan 1 adlı boya maddesi yüzünden üretiminde kullanıldığı gerekçesiyle 370 gıda maddesi toplatılırken, Londra civarındaki Türk marketlerinde sırf bu yüzden bilgilendirici Türkçe broşürler dahi dağıtılmıştı. 
     AB Komisyonu Sağlık ve Tüketiciyi Koruma Genel Müdürlüğü'nün yayın organı "Health and Consumer Voice"ın Mart 2005 sayısında yer alan bir haberde de İngiltere'de Hindistan'dan ithal edilmiş ve Sudan 1 boyası kullanılmış acı toz biberle üretilen çok sayıda gıda maddesinin toplatıldığı, AB üyesi diğer ülkelerin AB'nin Erken Uyarı Sistemi çerçevesinde konu hakkında uyarıldığı bildirilmişti. 

     
</TEXT>
</DOC>
