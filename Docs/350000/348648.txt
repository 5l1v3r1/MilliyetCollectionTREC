<DOC>
<DOCNO> 348648 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonspo24.html </URL>
<DATE> 2005/06/03/ </DATE>
<TIME> 15.50 </TIME>
<AUTHOR>  </AUTHOR>
<HEADLINE>
Tahkim kararı bozdu, Orduspor'un şampiyonluk sevinci yarım kaldı 
</HEADLINE>
<TEXT>

     Uğur TENEKECİOĞLU ANKARA, Erol KÜÇÜKOĞLU DHA 

FUTBOL Federasyonu Tahkim Kurulu, Futbol Federasyonu'nun Orduspor-Eskişehirspor karşılaşmasıyla ilgili Orduspor'un karşılaşmadan 3-0 hükmen galip ayrılması kararını bozdu. 
     Bu kararın ardından Futbol Federasyonu'nun yarın olağanüstü toplanarak, bu konu hakkında karar alması bekleniyor. Federasyonun karşılaşmanın tarafsız sahada tekrar oynanması yönünde karar vermesi bekleniyor. 
     Bu kararın ardından Türkiye 2. Futbol Ligi B Kategorisi B Grubu'nda şampiyonluğunu ilan eden Orduspor'un sevinci kursağında kaldı. 
     İkinci Lig B Kategorisi B Grubu'nda Orduspor ile Eskişehirspor arasında 15 Mayıs Pazar günü yapılan 19 Eylül Stadyumu'nda oynanan ve ilk yarısı 2-1 Eskişehirspor'un galibiyetiyle sonuçlanan maçın devre arasında yaşanan olaylar nedeniyle Eskişehirspor, orta hakem Cüneyt Çakır tarafından yaptırılan anonslara rağmen sahaya çıkmamış ve maç hakem Çakır tarafından tatil edilmişti. Futbol Federasyonu Yönetim Kurulu Orduspor’un 3-0 hükmen galibiyetine karar vermişti. 
     
     Başkan Bodur Bu bir kaostur 

     FUTBOL Federasyonu Profesyonel Futbol Disiplin Kurulu'nun PFDK olaylı Eskişehirspor maçında Orduspor'un 3-0 hükmen galip geldiğine ilişkin kararını Tahkim Kurulu'nun iptal etmesi, Orduspor'da tam bir şok etkisi yarattı, Başkan Şükrü Bodur, Bu, bir kaostur dedi. 
     İkinci Lig B Grubu B Kategorisi'nde sezonun bitimine 2 hafta kala kendi evinde Eskişehirspor’u konuk eden Orduspor, ilk 45 dakikayı 2-1 yenik kapattıktan sonra devre arasında olaylar çıkmış, eli bıçaklı bir taraftar sahaya girerek bıçakla bir polisi yaralamıştı. Bu arada bazı futbolculara saldırı olduğu iddia edilmişti. Daha sonra yapılan 3 ikaza rağmen Eskişehirspor sahaya çıkmamış, hakem Cüneyt Çakır maçı tatil etmişti. PFDK, daha sonra Orduspor'u 3-0 hükmen galip ilan etmiş, Orduspor'a da 5 maç seyircisiz oynama cezası vermişti. Kararla Orduspor'un şampiyon olarak Yükselme Grubu'nda oynayacağı bildirilmişti. Çarşamba günü yapılan Tahkim Kurulu toplantısında Orduspor’un 3-0 hükmen galibiyeti kaldırılmış, 5 maç seyircisiz oynama cezasına ilişkin itiraz da reddedilmişti. 
     Teknik direktör Yücel İldiz, Orduspor’un şampiyonluğunu kimsenin engelleyemeyeceğini iddia ederken şu anda ne olacağını bilemediğini belirten Orduspor Başkanı Bodur, şunları söyledi 
     Bir 1 milyon nüfuslu bir şehrin kaderiyle oynuyorlar. Lig bitti, şampiyon belli olmuştu. Ama şimdi Tahkim Kurulu'nun verdiği bu kararla Orduspor katledilmiştir. Gerekli itirazları biz de yapacağız. Büyük bir şaşkınlık içerisindeyiz. 
     
     ESKİ HAKEM AYDIN ''YENİDEN OYNANMAZ'' 

     Türkiye Futbol Federasyonu ve ardından Tahkim Kurulu’nun verdiği kararları yorumlayan FİFA kokartlı eski hakem Ali Aydın ise, Maç, yarım kalmış, PFDK Orduspor'un hükmen galibiyetine karar vermiş, Eskişehirspor'un başvurusu üzerine Tahkim Kurulu, 3-0’lık hükmen galibiyet kararını tekrar gözden geçirmesi için karar vermiştir. Yarım kalan bir maçın tekrar oynanması gibi bir durum yok diye konuştu. 

     
</TEXT>
</DOC>
