<DOC>
<DOCNO> 304374 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonsiy12.html </URL>
<DATE> 2005/01/07/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Erdoğan, Rusya'ya gidecek 
</HEADLINE>
<TEXT>

     Başbakan Recep Tayyip Erdoğan, 10-12 Ocak tarihleri arasında bazı açılışlara katılmak ve görüşmelerde bulunmak üzere Rusya'ya ziyarette bulunacak. 
     Başbakanlık Basın Merkezi'nden yapılan açıklamaya göre, Başbakan Erdoğan, 10 Ocak Pazartesi günü öğleden sonra Ankara'dan Moskova'ya hareket edecek. 
     Rusya Federasyonu Başkanı Vladimir Putin'in Novo Ogareva'daki Özel Rezidansı'nda onuruna vereceği özel yemeğe katılacak olan Erdoğan, 11 Ocak Salı günü Kremlin Sarayı'nda resmi görüşmelerde bulunacak. 
     Başbakan Erdoğan, Rusya gezisinde kendisine eşlik eden işadamlarını The President Oteli'nde Putin'e takdim edecek ve Fsuisun Restaurant'ta Antalya Büyükşehir Belediyesi ve Rus tur operatörleri tarafından verilecek öğle yemeğine katılacak. 
     Erdoğan, aynı gün şehir turu yapacak ve Finansbank'ın Rusya Otel'de onuruna vereceği akşam yemeğine katılacak. 
     Rusya Odalar Birliği'nde, 12 Ocak Salı günü, Rusya Federasyonu Odalar Birliği Başkanı Yevgeni Primakov ile görüşecek olan Başbakan Erdoğan, Türk-Rus İş Konseyi toplantısına katılacak ve bir konuşma yapacak. Erdoğan, burada bazı anlaşmalar ile Odalar Birliği Şeref Defteri'ni imzalayacak. 
     Başbakan Erdoğan, Rusya Oteli'nde TOBTİM tarafından onuruna verilecek öğle yemeğine katılacak. 
     Türk Ticaret Merkezi ile Boyner Mağazası'nın açılışlarını da gerçekleştirecek olan Erdoğan, aynı gün akşam saatlerinde Moskova'dan Ankara'ya dönecek. 
     
</TEXT>
</DOC>
