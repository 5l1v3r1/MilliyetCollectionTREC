<DOC>
<DOCNO> 303617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sondun23.html </URL>
<DATE> 2005/01/05/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
İsrail Türkiye'nin rolünü memnuniyetle karşılarız 
</HEADLINE>
<TEXT>

     Filistin Dışişleri Bakanı Nebil Şaat, Ortadoğu'da kalıcı barışın sağlanması için Türkiye'nin oynayacağı rolü memnuniyetle karşılayacaklarını söyledi. 
     Şaat, Dışişleri Bakanı ve Başbakan Yardımcısı Abdullah Gül ile yaptığı ortak basın toplantısında, Filistin devletinin kurulmasından itibaren Türkiye'nin bu devleti tanıyan ilk ülke olduğunu hatırlatarak, ''Filistin ile Türkiye arasındaki ilişkiler her zaman kuvvetli olmuştur ve olacaktır'' diye konuştu. 
     Türkiye'nin uluslararası toplantılarda her zaman Filistin'in yanında olduğunu belirten Şaat, bu çerçevede Türk hükümetinin gösterdiği destekten dolayı teşekkür etti. Şaat, ''Türkiye, Filistin için her zaman samimi ve kuvvetli bir dost olmuştur'' dedi. 
     Türkiye ile kültür alanında bir anlaşmaya imza atacaklarını söyleyen Şaat, görüşmelerde Türkiye'nin Filistin'e yapacağı ekonomik yardım konusunu ele aldıklarını belirtti. Şaat, Türk tarafının görüşmede İsrail'le yapılan görüşmelere ilişkin bilgi verdiğini kaydetti. 
     Türkiye'nin AB ile müzakerelere başlama tarihi almasından duydukları memnuniyeti de dile getiren Şaat, Başbakan Recep Tayyip Erdoğan'ı ülkesine davet etti. 
     
     SORULAR 

     Şaat, Filistin halkı için Türkiye'nin neler yapabileceğine ilişkin bir soru üzerine, İKÖ, AB ve İsrail'le iyi ilişkileri çerçevesinde ''Türkiye'nin Filistin halkı için büyük rol oynayabileceğini'' söyledi. Türkiye'nin bölgedeki ağırlığına işaret eden Şaat, Türkiye'nun bu ağırlığını Filistin tarafına yardım etmek için kullanacağına olan inancını dile getirdi. 
     Türkiye'nin El Halil'deki uluslararası güçte temsilcileri bulunduğunu hatırlatan Şaat, Türkiye'nin başka kentlerde de rol almak istediğini söyledi. 
     Şaat, bir soru üzerine, ''Ortadoğu'da kapsamlı ve kalıcı barışın sağlanması için Türkiye'nin oynacağı rolü memnuniyetle karşılayacaklarını'' kaydetti. 
     Gül'ün İsrail'den bir mesaj getirip getirmediğinin sorulması üzerine de Şaat, herhangi bir mesaj iletilmediğini belirterek, Gül'ün İsrail'deki temasları hakkında bilgi verdiğini yineledi. 
     
     GÜL TÜRKİYE GAYRET GÖSTERECEK 

     Dışişleri Bakanı ve Başbakan Yardımcısı Abdullah Gül, son dönemde Ortadoğu sorunu konusunda olumlu bir hava oluştuğunu belirterek, Türkiye'nin barış sürecine katkı sağlamak için gayret göstereceğini söyledi. 
     Ortadoğu temasları çerçevesinde Filistin Dışişleri Bakanı Nebil Şaat ile bir araya gelen Gül, ortak basın toplantısında yaptığı açıklamada, Filistin Devlet Başkanı Yaser Arafat'ın kaybından ötürü Filistin halkına bir kez daha başsağlığı diledi. 
     Aralarında Türkiye'nin Filistin özel koordinatörü Vehbi Dinçerler ve Türk İşbirliği ve Kalkınma Ajansı'ndan TİKA temsilcilerle milletvekillerinden oluşan kalabalık bir heyetle bölgede bulunduklarını ifade eden Gül, iki ülke arasındaki dostane ilişkilerin geçmişinin çok geriye dayandığını kaydetti. 
     ''Türkiye-Filistin dostluğundan bahsetmeye gerek duymuyorum, ilişkilerimiz sadece hükümetlerimiz arasındaki sıcak ilişkilerden değil, her iki toplumun kalplerinde olan bir ilişkiler tarihidir, böyle de devam edecek'' diyen Gül, Filistin halkı ne zaman acı çekse, Türk halkının da bu acıyı kalbinde hissettiğini belirtti. Gül, ''Biz Filistin'in davasını kuvvetli şekilde desteklemeye devam edeceğiz'' dedi. 
     Gül, Türkiye'nin Filistin devletini tanıyan devletler arasında yer aldığını hatırlatarak, Filistin devletinin Filistin toprakları üzerinde en kısa zaman içinde kurulmasının ve Filistin halkının sıkıntılarının sona ermesini arzu ettiklerini belirtti. Gül, ''Oluşan olumlu havaya katkı sağlamak için elimizden geleni sonuna kadar yapacağız'' dedi. 
     Abdullah Gül, yakın zamanda Filistin'de seçimlerin yapılacağına da değinerek, şöyle devam etti 
     ''Bu seçimlerin Türk hükümeti olarak başarılı olacağına inanıyoruz. İnanıyoruz ki Filistinliler kendi demokratik süreçlerini en iyi şekilde yürütecekler, açık, şeffaf ve tüm dünyayı hayran bırakacak bir sürecin içine gireceklerdir.'' Gül, bu süreçte Filistin ile her zaman istişare ve işbirliği içinde olacağını da belirtti. 
     Türkiye'nin Filistin halkının ekonomik ve sosyal ihtiyaçlarına yönelik özel programlar hazırladığını kaydeden Gül, bugünkü temasları çerçevesinde Filistinli liderlerle olumlu ve yapıcı görüşmeler yapacağını söyledi. Gül, Filistin meclisinde konuşma yapacak ilk dışişleri bakanı olmaktan da şeref duyacağını kaydetti. 
     Gül, Başbakan Recep Tayyip Erdoğan'ın da yakın zaman içinde Filistin'i ziyaret etmeyi planladığını söyledi. 
     
     ''TÜRKİYE KAYITSIZ KALAMAZ'' 

     Dışişleri Bakanı Gül, kendisine yöneltilen bir soru üzerine, Türkiye'nin bölgeye ilgisinin yeni olmadığını, bölgeyle tarihsel bağları bulunduğunu belirterek, şunları kaydetti 
     ''Türkiye buraya kayıtsız kalamaz, tarihi bağlar var. O bakımdan Türk hükümetleri daima sorunun çözümü için gayretli olmuşlardır. Şimdi yeni bir dönem var, olumlu gelişmeler söz konusu olabilir. İki tarafla da ilişkisi olan nadir ülkelerden biri, iki tarafın da güvenine haiz bir ülke olarak Türkiye'nin yapabilecek çok potansiyeli olduğuna inanıyorum. Türkiye, bu konuda aktiftir, ama önümüzdeki günlerde yapabileceği çok şey olabilir. Belki bunları konuşmak için henüz erken. Türkiye barış sürecinde daha aktif olmak için hazır olduğunu, her iki tarafa ve kapsamlı bir barış için bölgedeki herkese bunu bildirmiştir. Ümit ediyorum ki Türkiye'nin yapabileceği olumlu katkılar gerçekleşecektir.'' Gül, başka bir soru üzerine, İsrail'deki temaslarının ana gündem maddesinin kalıcı ve kapsamlı bir barışın sağlanması olduğunu kaydetti. 
     ''İsrail'in Gazze'den çekilmesi tek taraflı bir karardır. Bu, yol haritasının bir parçası ya da onun yerine geçecek bir şey değildir'' diyen Gül, İsrail temaslarının ardından İsrailli yetkililerin de kalıcı barışın sağlanmasına önem verdikleri izlenimini edindiğini söyledi. Gül, İsrailli yetkililerin, intihar saldırılarının sona ermesi konusu üzerinde durduklarını kaydetti. 
     Gül, sözler ve iyi niyetin yanı sıra uygulamanın ayrı öneme sahip olduğuna işaret ederek, iyi niyetli düşünce ve sözleri, uygulamanın takip etmesini ümit ettiklerini belirtti. 
     
</TEXT>
</DOC>
