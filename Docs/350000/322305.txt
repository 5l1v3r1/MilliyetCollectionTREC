<DOC>
<DOCNO> 322305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur46.html </URL>
<DATE> 2005/03/09/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Mersin'de 2 kişi bankadan içi döviz dolu çantayı alıp kaçtı 
</HEADLINE>
<TEXT>

     Mersin'de, bir banka şubesine gelen 2 kişi, banka görevlisinin dikkatsizliğinden yararlanarak içi döviz dolu çantayı alıp kaçtı. 
     Emniyet Müdürlüğü yetkililerinden alınan bilgiye göre, Atatürk Caddesi'ndeki Akbank Merkez Şubesi'ne kapanış saatinde gelen 2 kişi, bir kadın personelin dövizleri koyduğu çantayı, bir anlık dikkatsizlikten yararlanarak alıp kaçtı. 
     Olayı fark eden banka görevlilerinin müdahalesi sonuçsuz kalırken, kaçan 2 kişinin yakalanması için polis, çevre il ve ilçe emniyet müdürlüklerine bilgi verdi. 
     Mersin Emniyet Müdür Vekili Süleyman Ekizer, çantada yaklaşık 100 bin dolar olduğunun sanıldığını, olayı gerçekleştirenlerin kimliklerinin belirlenmesine yönelik çalışmalara başlandığını bildirdi. 
     Ekizer, güvenlik kamerasındaki kayıtları incelemeye aldıklarını, ilerleyen saatlerde konuyla ilgili açıklama yapacaklarını kaydetti. 
     
</TEXT>
</DOC>
