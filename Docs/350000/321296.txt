<DOC>
<DOCNO> 321296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sontur03.html </URL>
<DATE> 2005/03/06/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Türkiye'de kişi başına yıllık 196 dolar sağlık harcaması yapılıyor... 
</HEADLINE>
<TEXT>

     Sağlık Bakanı Recep Akdağ, Türkiye'de kişi başına yıllık 196 dolar sağlık harcaması yapıldığını bildirdi. 
     Bakan Akdağ, DYP Iğdır Milletvekili Dursun Akdemir'in yazılı soru önergesine verdiği yanıtta, Türkiye'de toplam sağlık harcamaları ile ilgili son verilerin 2000 yılına ait olduğunu belirtti. Akdağ, bu verilere göre de Türkiye'de kişi başı yapılan sağlık harcamasının 196 ABD Doları düzeyinde olduğunu ifade etti. 
     Türkiye'deki sağlık harcamasının Gayri Safi Yurt İçi Hasıla içindeki payının yüzde 6.6 olduğunu kaydeden Akdağ, bu oranın Polonya, Slovakya, Meksika, Lüksemburg, İrlanda ve Kore'ye göre daha yüksek, Finlandiya ile ise aynı düzeyde olduğunu vurguladı. 
     Sağlık Bakanı Akdağ, yanıtında, OECD'nin 2000 yılı verilerine göre, kişi başına yapılan sağlık harcamalarının en yüksek olduğu 10 ülke sıralamasını da verdi. OECD verileri, ABD'de, Türkiye'de kişi başına yapılan sağlık harcamasının 23, Japonya'da 14, Almanya'da ise 12 katı harcama yapıldığını gösteriyor. Buna göre, ABD'de kişi başına yıllık 48, İsviçre'de 3572, Norveç'de 2850, Japonya'da 2827, İzlanda'da 2744, Danimarka'da 2476, Lüksemburg'da 2460, Almanya'da 2398, İsveç'de 2280 ve Kanada'da 2064 dolar harcama yapılıyor. 
     
</TEXT>
</DOC>
