<DOC>
<DOCNO> 327789 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/soneko15.html </URL>
<DATE> 2005/03/28/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Gelir vergisinde son 4 gün... 
</HEADLINE>
<TEXT>

     İşadamları, doktor ve avukat gibi serbest meslek erbabı ile faiz geliri elde edenler ve kira geliri bulunanların 2004 yılı gelirleri için beyanname verme ve verginin ilk taksitini ödeme dönemi, 31 Mart Perşembe günü mesai saati bitiminde sona eriyor. 
     Gelir Vergisi Kanunu uyarınca mükelleflerin, 1-15 Mart tarihleri arasında vergi beyannamelerini vermeleri, 31 Mart akşamına kadar da verginin ilk taksitini ödemeleri gerekiyordu. Ancak Maliye Bakanlığı, beyanname verme süresini de 31 Mart akşamına kadar uzatmıştı. 
     Kanun gereği, ticari, zirai ve serbest meslek kazançları ile gayrimenkul sermaye iradı sahipleri, Perşembe akşamına kadar bağlı oldukları vergi dairelerine elektronik ortamda, elden ya da posta ile vergi beyannamelerini verecek. 
     Tahakkuk eden verginin ilk taksidi de, yine aynı tarihe kadar yatırılmış olacak. İkinci taksit ise Temmuz ayı içinde ödenecek. 
     Gelir vergisi beyan döneminde, geçen yıl kiraya verdikleri konutlardan elde ettikleri toplam gelir 1 milyar 800 milyon lirayı aşanlar da, kira gelirlerine ilişkin beyanda bulunup vergi verecek. 
     Gelirler Genel Müdürlüğü verilerine göre, Türkiye'de 2005 yılı Ocak ayı itibariyle 571 bin 228 adet faal gayrımenkul sermaye iradı mükellefi bulunuyor. 
     Ticari, zirai ve serbest meslek erbabından oluşan diğer gelir vergisi mükelleflerinin sayısı ise 1 milyon 783 bin 439 olarak ifade ediliyor. 

     
</TEXT>
</DOC>
