<DOC>
<DOCNO> 337421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/sonsiy33.html </URL>
<DATE> 2005/04/27/ </DATE>
<TIME> 20.02 </TIME>
<AUTHOR>  </AUTHOR>
<HEADLINE>
Şener e göre ülkede 23 Bin 532 cami imamının olmaması eksiklik... 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, toplumsal kültür oluşturmanın siyasetin temel işlevi olması gerektiğini belirterek, '''Nüfusunun yüzde 99'u Müslüman olan bir ülkede, 23 bin 2 camide imam-hatip bulunmaması, hepimizin eksikliğidir'' dedi. 
     Şener, TBMM Genel Kurulu'nda, vekil imam-hatiplerin aday imam-hatip olarak atanmalarına olanak sağlayan kanun teklifinin tümü üzerinde yaptığı konuşmada, imam-hatiplerin atanmasıyla ilgili bir konuda üslupların sertleşmesi ve tansiyonun yükselmesinin konunun inceliği ile bağdaşmadığını söyledi. 
     İmam-hatiplerin, vatandaşların dini vecibelerini yerine getirmelerine yardımcı oldukları ve İslam dininin güzelliğini insanlara anlattıklarını ifade eden Şener, ''Kanun, AK Parti milletvekillerinin teklifi olsa da parti ve milletvekili ayrımı yapmaksızın ortak duyarlılığı ifade bir nitelik taşıyor'' diye konuştu. 
     Şener, siyasetin temel işlevinin ''toplumsal kültür oluşturmak'' olduğunu belirterek, siyasetçilerin Türkiye'de bir üslup ve kültür oluşturduklarını ifade etti. Geçmişte vatandaşların sert, zaman zaman kavgaya varan üslupları kullanmasının siyasetçilerin üslubundan kaynaklandığını savunan Şener, Türkiye'nin yeni bir döneme girdiğini ve soğuk savaş dönemlerinin geride kaldığını söyledi. 
     
     DOSTLUK VE SEVGİ 
     Türkiye'de herkesin birbirinin dostu ve gücü olduğunu vurgulayan Başbakan Yardımcısı Şener, siyasetçilerin konuşmalarında vatandaşlar arasında dostluğu pekiştirecek üslup kullanmasının önemine işaret etti. 
     Şener, Anadolu'da 12 ve 13. yüzyılda yaşayan toplumsal önderlerin hepsinin ''sevgi'' temasına vurgu yaptıklarını ve etraflarına sevgi haresi yaymak için çaba gösterdiklerini belirterek, ''Böyle bir sevgi ortamında Anadolu bize vatan oldu'' dedi. 
     İnsanların birbiriyle uğraştığı ve gerginliğin arttığı dönemlerin bir zaaf ve güç kaybı olarak ortaya çıktığını kaydeden Şener, ''Siyasette artık üslup değişikliğinin gerekli olduğuna inanıyorum. İktidarlar diktatörlüklerde de vardır ama muhalefet yalnız demokrasilerde vardır'' diye konuştu. 
     Eleştirilerde bulunurken de her konuda konuşmanın bazen doğru ile yanlışı birbirine karıştırdığını ve muhalefetin doğru olan önerilerinden yararlanmalarını güçleştirdiğini ifade eden Şener, milletvekillerine, ''doğruları birlikte arama'' çağrısı yaptı. 
     Teklifin, yasalaştıktan sonra hem AK Parti hem CHP olmak üzere tüm milletvekillerinin kanunu olacağını kaydeden Şener, 23 bin 2 camide imam-hatip bulunmadığını açıkladı. Şener, nüfusunun yüzde 99'u Müslüman olan bir ülkede, 23 bin 2 camide imam-hatip bulunmamasının, herkesin eksikliği olduğunu da söyledi. 
     Şener, dinin bir ayrılık değil, birlik konusu olduğunu ifade ederek, ''Türkiye'de imam-hatip olmayan cami bulunmasını doğru bulmuyorum. O camilere diyanet görevlileri atanmaz ise boşluk oluşur ve o boşluk başka şekilde doldurulur ve başka sorunlar ortaya çıkar'' dedi. 
     Şener, yasa teklifinin TBMM Başkanlığı'na sunulmasından sonra herhangi bir vekil imam-hatip ataması yapılmadığını bildirdi. 
     
     TARTIŞMALAR 
     AK Parti Samsun Milletvekili Musa Uzunkaya, kişisel görüşlerini açıklarken, İslam dininde kutsal bir meslek bulunmadığını söyledi. 
     Uzunkaya, Diyanet İşleri Başkanlığı'nı CHP'nin kurduğunu hatırlatarak, ''1940'lı yıllardan sonra bu kurumda başlayan yozlaşmayı düzeltmeye çalışıyoruz. Keşke Mustafa Kemal geleneğini CHP devam ettirseydi. Sizin bunu devam ettirme şansınız yok'' diye konuştu. 
     Uzunkaya'nın sözlerine cevap veren CHP Grup Başkanvekili Kemal Anadol, Diyanet İşleri Başkanlığı'nın din ve devlet işlerini birbirinden ayırmak için kurulduğunu söyledi. Anadol, ''CHP, Diyanet İşleri Başkanlığı'nı kuran parti olmaktan onur duyar. Bazı çevreler, CHP'nin Türkiye'yi şeriat devleti olmaktan kurtarıp, laik demokratik Cumhuriyet yapmasından rahatsızlık duyuyor'' dedi. 
     Daha sonra, vekil imam-hatiplerin aday imam-hatip olarak atanmalarını öngören kanun teklifinin maddelerine geçilmesi kabul edildi. 
     
</TEXT>
</DOC>
