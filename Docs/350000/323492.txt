<DOC>
<DOCNO> 323492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur29.html </URL>
<DATE> 2005/03/13/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Guantanamo'daki Türk esir Türkiye'ye getirildi mi 
</HEADLINE>
<TEXT>

     ABD'nin Küba'daki Guantanamo Üssü'nde esir tutulan Murat Kurnaz'ın annesi Rabia Kurnaz, oğlunun Türkiye'ye getirilmiş olabileceğini iddia etti. 
     Almanya'nın Hamburg kentinde yaşayan Rabia Kurnaz, ABD'nin Küba'daki Guantanamo Üssü'nde 3.5 yıldan bu yana esir tutulan oğlu Murat Kurnaz'ın 23 , Türkiye'ye getirilmiş olabileceğini söyledi. 
     ABD'nin Guantanamo'daki tutukluları ülkelerine göndereceğine ilişkin duyumlar üzerine ümitlendiklerini belirten Kurnaz, ''Henüz kesin bir bilgi alamadık ama, oğlum Murat Türkiye'ye getirilmiş olabilir'' dedi. 
     Avukatlarıyla birlikte Türkiye'ye gelerek gelişmeleri takip edeceğini belirten Kurnaz şunları söyledi 
     ''Daha önce oğlumun durumuyla ilgili olarak zaman zaman Türkiye'den bize yardımcı olan, adını açıklayamayacağım bir yetkiliye telefonla görüştüm. Oğlumun durumunu sordum. Bana, ABD'nin Adana'daki İncirlik üssüne dün inen bir uçakta, Guantanamo'dan getirilen ve adı açıklanmayan bir Türk'ün bulunduğunu ancak bunu kesinleştiremediklerini aktardı. Umarım doğrudur. Ayrıca Sakarya'da bulunan dedesinin evine giden bir Jandarma yetkilisi, Murat'ın dedesine teslim edileceğini söylemişler. Bütün bunlar benim umutlarımı artırdı.'' 
     
     ''AVUKATINA ANLATTIKLARINA GÖRE, İŞKENCE GÖRMÜŞ'' 

     2001 yılından bu yana oğlunun serbest kalması için, mücadele ettiğini ifade eden Rabia Kurnaz, oğlunun dinine bağlı bir kişi olduğunu ancak, herhangi bir örgütle ya da grupla bağlantısının olmadığını savunarak sözlerini şöyle sürdürdü 
     ''3.5 Yıldır ne çektiğimi bir ben bir Allah bilir. İki çocuğumu buralarda bırakıp, Murat'ı kurtarmak Londra'da, Newyork'ta Wasington'da her kapıyı çaldım. Avukatlar tuttum. Amerikalı avukat Guntanamo'da oğlumla iki kez görüşebildi. Ben daha yüzünü göremedim. Avukatına anlattıklarına göre, işkence görmüş. Zincirlenerek hücreye atılmış, elektrik verilmiş, askıya asılmış. Psikolojik baskı için yanına striptizci kadınlar göndermişler. Akla gelebilecek her şeyi yapmışlar. Oğlumun gelmesini bekliyorum. İşkenceden zarar görmüşse ABD'ye dava açacağım.'' Oğlunun 2001 Ekim ayında kuran kursuna katılmak için gittiği Pakistan'da 2001 Aralık ayının sonunda tutuklandığını ve buradan Guantanamo Üssü'ne götürüldüğünü bildiren Rabi Kurnaz, bir Müslüman olarak oğlunu ve diğer çocuklarını dinine bağlı insanlar olarak yetiştirmeye çalıştığını ifade etti. 
     Kurnaz, ''Almanlar da her zaman kiliseye giderler. Oğlum inançlarının gereği gibi yaşıyor diye haksız yere 3.5 yıldır tutuklu bulunuyor. Oğlumun gençliğini harcadılar'' diye konuştu. 
     
     ADANA 

     Bu arada ABD'nin Küba'daki Guantanamo Üssü'nde bir süreden beri esir tutulan bir Türk'ün, önceki gün Adana'nın Merkez İlçe Yüreğir'e bağlı İncirlik Beldesi'ndeki Hava Üssü'ne getirildiği iddia edildi. 
     Adana Emniyet Müdürlüğü Terörle Mücadele Şube Müdürlüğü TEM yetkilileri de İncirlik Üssü'ne Guantanamo'dan bir Türk esirin getirileceği yolunda bilgilerinin olduğunu, ancak şu ana kadar kendilerinin İncirlik Üssü'nden esir teslim almadıklarını söylediler. 
     
</TEXT>
</DOC>
