<DOC>
<DOCNO> 323275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur40.html </URL>
<DATE> 2005/03/12/ </DATE>
<TIME> 20.16 </TIME>
<AUTHOR>  </AUTHOR>
<HEADLINE>
Sağlık Bakanı Akdağ deprem bölgesinde... 
</HEADLINE>
<TEXT>

     Sağlık Bakanı Recep Akdağ, Karlıova'da meydana gelen depremde zarar gören vatandaşların ihtiyaçlarının büyük ölçüde giderildiğini söyledi. 
     Karlıova Yatılı İlköğretim Bölge Okulu'nu ziyaret eden Akdağ, burada yaptığı açıklamada, depremde en fazla hasarın meydana geldiği, Bingöl'ün Karlıova ve Erzurum'un Çat ilçelerinde gerekli taramaların yapıldığını bildirdi. 
     Akdağ, bölgede kar yağışı sonucu bazı köy yollarının kapalı olması nedeniyle konuya daha büyük ciddiyetle yaklaştıklarını ifade etti. 
     Depremden etkilenen köylerin büyük bölümüne ulaşıldığını belirten Akdağ, Karlıova'nın Sarıkuşak ve Çat'ın Çimenözü ile Bayındır köylerine henüz ulaşılamadığını, ulaşımın sağlanması için çalışmaların devam ettiğini kaydetti. 
     Depremin ardından, depremden zarar gören vatandaşların ihtiyaçlarının büyük ölçüde karşılandığını vurgulayan Akdağ, ''Yaşanan yıkımlar, bina yaptırma bilinciyle alakalıdır. İster kentte, ister köyde olsun, sağlam bina yapımına özen göstermeliyiz. Bu şekilde depremlerdeki yıkım ve can kaybının önüne geçebiliriz'' diye konuştu. 
     
</TEXT>
</DOC>
