<DOC>
<DOCNO> 324094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sonspo20.html </URL>
<DATE> 2005/03/16/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
R. Madrid'in ünlü golcüsü Raul Yararı olacaksa ayrılmaya hazırım 
</HEADLINE>
<TEXT>

     İspanya Birinci Futbol Ligi'nde La Liga son 2 sezondur başarısız bir performans sergileyen Real Madrid'in ünlü golcüsü Raul Gonzalez, takımın kötü gidişine son verecekse Real Madrid'ten ayrılmaya hazır olduğunu açıkladı. 
     La Liga'da üstüste puanlar yitiren ve lider FC Barcelona'nın 11 puan gerisine düşen Real Madrid'te, son 2 sezondur süren kötü gidişe son vermek için çıkış yolları aranıyor. 
     Real Madrid'ten başka kulüpte hiç oynamayan ve halen takım kaptanlığı yapan ünlü golcü Raul Gonzalez, ABC Gazetesi'ne verdiği demeçte, ''Takımın kötü gidişine son verecekse takımımdan ayrılmaya hazırım'' dedi. 
     27 yaşındaki Raul, ''Takımda kalmak istiyorum ama takımımın daha iyi yerlere gelmesi için benden özveri istenirse bunu yaparım'' diye konuştu. 
     Son dönemde yapılan kamuoyu anketlerinde taraftarların takımda görmek istemediği Luis Figo ve David Beckham ile birlikte 3. sırayı alan Raul, kararın ne taraftarlarda ne de basın organlarında olduğunu yalnızca kulübün istekleri doğrultusunda hareket edeceğini açıkladı. 
     Real Madrid'te 1994 yılında top koşturmaya başlayan ünlü gölcü, takımıyla birlikte 3 Avrupa Şampiyonlar Ligi ve 4 İspanya Ligi şampiyonluğu yaşamıştı. 
     Raul, Avrupa Şampiyonlar Ligi'nde attığı 49 golle bu ligin en çok gol atan futbolcusu unvanını halen elinde bulundururken, İspanya Milli Takımı formasıyla attığı 41 golle de milli formayla en fazla fileleri havalandıran oyuncu oldu. 
     
</TEXT>
</DOC>
