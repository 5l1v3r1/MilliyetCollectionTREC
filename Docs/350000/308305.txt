<DOC>
<DOCNO> 308305 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/21/son/sonyas04.html </URL>
<DATE> 2005/01/21/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Yargıtay, babanın her hafta çocuğunu görmesini uygun bulmadı... 
</HEADLINE>
<TEXT>

     Yargıtay, eşinden ayrılan babanın her hafta sonu çocuğuyla görüşmesini doğru bulmadı. 
     Yüksek Mahkeme, bu durumun, anneyi her hafta sonu eve bağımlı hale getireceği gibi, çocuğun ihtiyaçları ve bakımı ile de ilgilenmesini engelleyeceğine işaret etti. 
     Alınan bilgiye göre, bir kadın, eşinden boşanmak için dava açtı. Davayı kabul eden Ankara 1. Aile Mahkemesi, 4 yaşındaki çocuğun velayetini anneye verdi ve babanın çocuğunu her hafta sonu Cumartesi günü saat 10.00'dan ertesi günü saat 18.00'e kadar görmesine izin verdi. 
     Hükmün temyiz istemini görüşen Yargıtay 2. Hukuk Dairesi kararında, davacı annenin çalıştığı belirtildi. Müşterek çocuğun her hafta sonu Cumartesi günü saat 10.00'dan ertesi günü saat 18.00'e kadar baba ile kişisel ilişki kurmasının doğru görülmediği kaydedilen kararda, ''Zira bu şekilde şahsi ilişki tesisi davacı anneyi her hafta sonu eve bağımlı hale getireceği gibi, çocuğun ihtiyaçları ve bakımı ile de ilgilenmesini engeller niteliktedir'' denildi. 
     Bu konunun yeniden yargılama yapılmasını gerektirmediği ifade edilen kararda, hükmün düzeltilerek onandığı kaydedildi. 
     Yargıtay 2. Hukuk Dairesi, babanın çocuğu ile her hafta sonu değil, ayın 1. ve 3. hafta sonları görüşmesine karar verdi. 
     
</TEXT>
</DOC>
