<DOC>
<DOCNO> 322933 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo10.html </URL>
<DATE> 2005/03/11/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Devler Ligi maçlarının ardından... Juve mutlu, Henry kızgın... 
</HEADLINE>
<TEXT>

     Real Madrid-Juventus eşleşmesinden mutlu ayrılan Juve oldu. Devler ligine veda eden Arsenal'in golcü oyuncusu Henry ise takımının transfer politikasını eleştirdi... 
     Şampiyonlar Ligi'nde grup maçlarının ardından birbirleriyle eşleşen Avrupa'nın büyük takımlarından Inter-Porto maçı dışında çeyrek finale çıkanlar belli oldu. Salı akşamı oynanan maçlarda Chelsea, Lyon ve Milan çeyrek final biletlerini almıştı. Önceki akşamki maçlar sonrasında ise Juventus, Liverpool, Bayern Münih ve PSV Eindhoven çeyrek finale yükseldi. Gecenin en önemli maçı Juventus ile Real Madrid arasındaydı. İlk maçı 1-0 kazanan Real, Juve'ye uzatmalarda 2-0 yenilerek devler ligine veda etti. 
     
     Capello çok sevindi 

     Oyuna sonradan giren Franısız golcü David Trezeguet'nin golü maçı uzatmalara taşırken uzatmalarda son sözü Zalayeta söyledi ve bitime beş dakika kala kaydettiği golle takımını çeyrek finale taşıdı. Maç sonrası Juventus cephesinde büyük sevinç vardı. Özellikle Juventus teknik direktörü Fabio Capello maç sonrası büyük sevinç yaşadı. İtalyan teknik adam Real Madrid gibi bir takımı elemenin çok önemli olduğunu belirterek "Bu özel bir duygu. İki takım için de zor maçtı. İyi oynadık ve çok az gol şansı verdik" diye konuştu. Zinedine Zidane'ı ikinci yarıda oyundan aldığı için eleştirilen Real Madrid çalıştırıcısı Luxemburgo ise kararını savunarak şöyle konuştu "Zidane'ın maç öncesi hafif bir sakatlığı vardı ve bu oyunda daha da kötüye gitti. Ama kararım taktiksel bir karardı." Manchester United'ın ardından Arsenal'in de elenmesiyle moralleri bozulan İngilizler teselliyi Liverpool'da buldular. Ligde zirve yarışının uzağında kalan Liverpool Bayer Leverkusen'i hem kendi sahasında hem de deplasmanda 3-1 yenerek çeyrek final bileti aldı. 
     
Bayern Münih'i 1-0 yenmesine karşın ilk maçı 3-1 kaybettiği için elenen Arsenal'de ise Thierry Henry takımın transfer politikasını ağır bir dille eleştirdi. Ligde en iyi günlerinde bile Avrupa başarısını yakalayamayan Londra ekibinin golcüsü "Bahanelere sığınacak değilim ama yeni stadyum yüzünden dişimizi sıkmak zorunda kaldık. Transfere harcadığımız paraya bakarsanız bırakın Manchester, Chelsea'yi Tottenham ve Birmingham'la bile aynı seviyede değiliz. Fakat bu konunun muhatabı yönetim" diye konuştu. Hollanda ekibi PSV ise geçen yılın finalisti Monaco'yu 1-0 biten ilk maçın ardından 2-0 yenerek çeyrek finale yükseldi. 
     
     İspanyol basınından ağır eleştiri 

     İspanyol basını Real Madrid teknik direktörü Luksemburgo'yu yerden yere vururken, Marca gazetesi "Ex Galactico" manşetini atıp, kırmızı kart gören Ronaldo'yu ihanetle suçladı. 


     
</TEXT>
</DOC>
