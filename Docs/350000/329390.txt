<DOC>
<DOCNO> 329390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonspo36.html </URL>
<DATE> 2005/04/01/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Şahin Camiamıza gelen saldırılara en güzel cevap alacağınız hisselerdir 
</HEADLINE>
<TEXT>

     Trabzonspor Kulübü Basın Sözcüsü İbrahim Şahin, ''Taraftarımızı, borsaya açılmada son aşamaya gelmiş Trabzonspor Sportif A.Ş'nin hisselerini almaya çağıyorum. Son zamanlarda bazı medya kuruluşları ile kulüp yöneticileri tarafından camiamıza yöneltilen saldırılara en güzel cevap bu olacaktır'' dedi. İbrahim Şahin, AA muhabirine yaptığı açıklamada, ligde şampiyonluk yarışının zor olduğunu, Trabzonspor'un şampiyonluk yarışını sonuna kadar sürdürüp şampiyonluğa ulaşabilmesi için ekonomik yönden çok güçlü olması gerektiğini belirtti. Şahin, ''Bugüne dek camiasından aldığı güç ile mücadelesini spor sahalarında sonuna kadar veren Trabzonspor'un taraftarına önemli görevler düşmektedir. Taraftarımızı, borsaya açılmada son aşamaya gelmiş Trabzonspor Sportif A.Ş'nin hisselerini almaya çağıyorum. Son zamanlarda bazı medya kuruluşları ile kulüp yöneticileri tarafından camiamıza yöneltilen saldırılara en güzel cevap bu olacaktır'' diye konuştu. 
     Trabzonspor'un hiçbir baskıya ve kuru gürültüye meydanı boş bırakmayacağını ifade eden Şahin, ''Trabzonspor, sonuna kadar yarışın içinde olacaktır. Karadenizlinin inadını ve inatçılığını futbol sahalarına taşımış olan futbol takımı, mücadelesini doğru yolda devam ettirecektir'' dedi. 
     Büyükşehir Belediyesi Ankaraspor ile çok önemli bir maça çıkacaklarını, taraftarları bu karşılaşmada yanlarında görmek istediklerini kaydeden Şahin, ligde daha oynanacak çok maç ve alınacak çok puan olduğunu söyledi. 
     Şahin, milli takımın Gürcistan karşısında aldığı galibiyetin herkes gibi kendilerini de sevindirdiğini kaydederek, şöyle dedi 
     ''Gürcistan maçında gerek sahadaki futbolcularımızın gösterdiği performans, gerekse de Trabzon'dan giderek bordo-mavili bayraklarla tribünleri dolduran taraftarlarımızın desteği göğsümüzü kabarttı. Bu tablo Trabzon'un milli duygularını sorgulayan bazı yanlı futbol yorumcularına verilmiş bir derstir. Umarım bundan sonra Trabzonspor camiasından bahsederken bu tabloyu göz önünde bulundururlar.'' 
     
</TEXT>
</DOC>
