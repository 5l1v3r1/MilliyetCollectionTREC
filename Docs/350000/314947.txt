<DOC>
<DOCNO> 314947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonyas07.html </URL>
<DATE> 2005/02/13/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
Aşkları 65 yıldır sürüyor 
</HEADLINE>
<TEXT>

     Rize'de, 65 yıl önce evlenen Fatma ve Abdülkerim Kayıkçı çiftinin aşkları, zamana meydan okuyor. Fotoğrafını gördüğü ve beğenmediği kişiyle evlendiğini anlatan Abdülkerim Kayıkçı, ''Aşkımız 65 yıldır hiç eskimedi'' dedi. 
     AA muhabirinin sorularını yanıtlayan 88 yaşındaki Abdülkerim Kayıkçı, eşi Fatma Kayıkçı 86 ile tanışma hikayesinin eski Türk filmlerindeki gibi olduğunu belirtti. 
     Babasının bir gün evlenme yaşının geldiğini, kendisine ve aileye uygun bir gelin bulduklarını söylediğini anlatarak, şöyle devam etti 
     ''Babama karşı gelemezdim, kabul ettim. Evlilik hazırlıkları başlamıştı ama ben halen evleneceğim kızı tanımıyordum. Sonra bir gün, büyüklerim bir fotoğraf getirip evleneceğin kız bu dediler. Fotoğrafta çirkin bir kız görünce, üzüntülerin ve hayal kırıklığının da en büyüğünü yaşadım ve çok korktum. Ama bir defa, babama peki demiştim ve bu sözden dönüş olamazdı.'' 
     
     DÜĞÜN GÜNÜ AŞIK OLDU... 
     Düğün yapılıp herkes evine dağıldıktan sonra eşi Fatma ile baş başa kaldığını ifade eden Kayıkçı, şunları söyledi 
     ''Duvağını istemeyerek kaldırdığım anda gördüklerim beni adeta büyüledi. Karşımda, fotoğraftakiyle hiçbir alakası olmayan bir kız duruyordu. Bir süre konuşamadım ve o anda söylediğim tek bir şeyi hatırlıyorum. Olamaz Allahım. Bu ne güzellik. Fatma'nın sanki büyük bir ressamın ellerinden çıkmış gibi duran yüzünü görünce içimde bir şeyler eridi. İşte aşk benim için o anda başladı. Aşkımız 65 yıldır hiç eskimedi. Hayatımın kadını, aşkı dediğim eşimle 65 yıldır, çok güzel bir hayat yaşadık. Her günümüz, bir öncekinden güzel geçti.'' 
     
     BOŞANMAK İSTEYENLERİ İKNA ETTİ... 
     Kayıkçı, gençlerin aşkları ve sevgilerinin yapmacık olduğunu savunarak, ''Onlar aşkı, hediyeleşme, gezme-tozma olarak biliyor. Sevgiyi, aşkı bilmiyor gençler. Aşk gelip geçici bir duygu değildir. Aşk, seven insanın bakışıyla seni çok seviyorum derken, karşısındaki sevdiğinden bakışlarla ben de seni mesajını alabilmektir. Aşk, çocuklarına aşkın ne olduğunu anlatıp, çocuklarının da kendi aşklarını bulmalarına yardımcı olmaktır. Aşk, bir ömür boyu birlikte yaşayıp, sonsuza dek birbirini ilk günkü gibi sevebilmektir'' dedi. 
     Kayıkçı, 25 yıllık devlet memurluğunun ardından emekli olup 35 yıl arzuhalcilik yaptığını belirterek, ''Boşanma dilekçesi yazdırmak için gelenleri hep geri çevirdim. Gençleri anlamıyorum. Evlenip, evlenip, boşanıyorlar. Sevgisiz yapılan evlilikler sadece o insanları değil toplumu da gelecek kuşakları da etkiliyor'' diye konuştu. 
     
</TEXT>
</DOC>
