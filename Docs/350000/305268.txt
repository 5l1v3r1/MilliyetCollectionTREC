<DOC>
<DOCNO> 305268 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sonyas10.html </URL>
<DATE> 2005/01/10/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Melez dizel Opel Astra ve 4x4... 
</HEADLINE>
<TEXT>

     Amerikan otomotiv devi General Motors, dünyanın önde gelen oto fuarı Detroit Motor Show'da yeni melez hibrid 4x4 arazi aracının tanıtımını yaptı. 
     Otobüsler için geliştirdiği melez araç teknolojisini spor kullanım amaçlı SUV arazi araçlarına uygulayan General Motors, Graphyte adlı modeliyle birlikte melez dizel araç Opel Astra'yı da otomobil severlerin beğenisine sundu. 
     GM'nin İngiltere'nin Coventry kentindeki stüdyolarında tasarlanan aerodinamik yapılı Graphyte adlı büyük 4x4 araç, melez motoruyla yakıt tüketiminde yüzde 25 tasarruf sağlıyor. 
     
     SMART CAR 

     Bu arada, DaimlerChrysler firması da Smart adlı modelinin tanıtımını Detroit otomobil fuarında yaparak, Amerikan pazarına giriş yapmaya hazırlanıyor. 
     Satışa sunulmasının üzerinden 6 yıl geçen Mercedes grubunun bu minik üyesi ilk kez Ekim ayında Kanada'da satışa çıkarılmıştı. 
     Şirket yetkilileri, yakıt tüketimindeki cimriliği ve orijinal görüntüsüyle Smart'ın ABD'de beğenileceğine inanıyor. 
     
</TEXT>
</DOC>
