<DOC>
<DOCNO> 332221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/soneko51.html </URL>
<DATE> 2005/04/11/ </DATE>
<TIME> 18.20 </TIME>
<AUTHOR>  </AUTHOR>
<HEADLINE>
Petrol fiyatlarındaki gerileme sürüyor... 
</HEADLINE>
<TEXT>

     Petrol ihraç eden ülkeler örgütü OPEC'in Mayıs ayından itibaren geçerli olacak şekilde günlük üretim kotasının 500 bin varillik artışla 28 milyar varile yükseltilebileceğinden bahsetmesi, petrol fiyatlarının dolar seviyesinin de altına gerilemesini sağladı. 
     New York Borsası'nda haftaya 56 sentlik düşüşle giren ABD hafif petrolünün varili, 52.76 dolardan satılıyor. 
     Londra Borsası'nda işlem gören Brent petrolü ise 52 dolar seviyesinin de altına indi. 97 sent gerileyen Brent'in varili 51.92 dolarda bulunuyor. 
     Cezayir, Endonezya, Nijerya, Venezüella, Meksika, Suudi Arabistan ve Birleşik Arap Emirlikleri petrollerinin ortalaması alınarak hesaplanan OPEC'in sepet fiyatı da, borsalardaki son gerilemeleri takip ederek 49.94 dolara indi. 
     Kuveyt Enerji Bakanlığını da yürüten OPEC Başkanı Şeyh Ahmed Fahd el-Sabah, yılın üçüncü çeyreğinde günlük yaklaşık 1 milyon varil artacak dünya petrol talebinin karşılanması için, çok tartışılan üretim artışı kararının Mayıs ayından itibaren geçerli olacak şekilde hala mümkün olduğunu belirtti. 
     OPEC, petrol fiyatlarının hızlı yükselişini engellemek üzere geçen ay İran'da yapılan petrol bakanları toplantısında günlük üretimi 500 bin varil artırmış, fiyatların inmemesi halinde Haziran ayından önce 500 bin varillik ilave bir artışı da taahhüt etmişti. 
     Petrol fiyatlarının geçen hafta başlayan düşüşü, bazı OPEC üyelerince ilave artış kararını uygulanmaması için gerekçe olarak gösterilmişti. 
     
</TEXT>
</DOC>
