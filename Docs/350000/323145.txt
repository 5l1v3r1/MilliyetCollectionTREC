<DOC>
<DOCNO> 323145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun07.html </URL>
<DATE> 2005/03/12/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
İsrail'e göre İran nükleer bombaya sahip olmaya çok yakın... 
</HEADLINE>
<TEXT>

     İsrail, İran'ın nükleer bombaya sahip olmaya çok yakın olduğunu ileri sürdü. 
     Meksika'ya resmi bir ziyarette bulunan İsrail Dışişleri Bakanı Silvan Şalom, İran'ın nükleer bombaya sahip olmasının İsrail ve diğer ülkeler için bir ''kabus'' olacağını belirterek, ABD ve Avrupa'dan, Tahran'ın kuşkulara yol açan nükleer silah programını bırakması için baskı yapmasını istedi. 
     İran'ın ne zaman nükleer silaha sahip olabileceği konusunda zaman vermeyen Şalom, Tahran'ın yeni uzun menzilli füzeler geliştirmesi nedeniyle, tehdidin Ortadoğu'nun ötesini de kapsayacağını kaydetti. 
     Şalom, Uluslararası Atom Enerjisi Ajansı UAEA ile Avrupa ülkeleri arasında varılan karşılıklı anlayışa İran'ın uyması konusunda, Amerika ve Avrupalıların kararlığından çok memnun olduğunu söyledi. 
     Şalom, atom bombası geliştirilmesinde kullanılabilecek uranyum zenginleştirme ve nükleer madde işleme girişimlerini yeniden başlatması durumunda İran'ın BM Güvenlik Konseyi'ne bildirilmesi gerektiğini kaydetti. 
     İsrail Dışişleri Bakanı, UAEA'nın yönetimindeki ülkelerden biri olan Meksika'nın Devlet Başkanı Vicente Fox'tan da İran'a karşı daha sıkı bir tutum izlemesini rica etti. 
     
</TEXT>
</DOC>
