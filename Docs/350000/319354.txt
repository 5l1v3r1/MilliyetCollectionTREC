<DOC>
<DOCNO> 319354 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sontur10.html </URL>
<DATE> 2005/02/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Bir kola malolan sağlık skandalında 150 milyar tazminat 
</HEADLINE>
<TEXT>

     Ankara 8'inci Asliye Hukuk Mahkemesi, doktor ihmali yüzünden bir kolunu yitiren yurttaşın açtığı davada, rekor düzeyde bir tazminat cezasına imza attı. Mahkeme, tedavide ihmali görülen iki doktorun, hastaya 150 milyar lira tazminat ödemesine karar verdi. 
     Ankara Adliyesi, hastane hastane dolaştırılan, yanlış tanı ve tedaviler sonucu sakat kalan ya da ölen hastaların, tazminat haklarına yönelik emsal bir karara imza attı. Ankara 8'inci Asliye Hukuk Mahkemesi, yanlış tedavi sonucu kolunu 
     kaybeden hastaya, doktorlar tarafından 150 milyar lira tazminat ödenmesini kararlaştırdı. 
     
     AĞAÇTAN DÜŞTÜ 
     Rekor tazminat cezasına konu olan olay, şöyle gelişti 
     Eski Devlet Bakanı Burhan Kara'nın makam şoförlüğünü yapan Sadık Bilgin, 1998 yılında, Çankırı'da ceviz ağacına çıktı. Bilgin, 2 metre yüksekliğindeki ağaçtan düşerek, yaralandı. Bilgin'in sağ kolunda 7, sol kolunda ise 6 kırık meydana geldi. 
     
     HASTANE HASTANE DOLAŞTI 
     Çankırı Devlet Hastanesi'ne kaldırılan Bilgin, ortopedi doktorunun izinli olmasından dolayı Ankara'ya sevkedildi. SSK Dışkapı Hastanesi'ne kaldırılan Bilgin'in sağ kolundaki yarası kanama nedeniyle dikilerek alçıya alındı, daha sonra, yatak bulunmadığı gerekçesiyle Güven Hastanesi'ne sevk edildi. 
     
     AĞRI KESİCİ VERDİLER 
     Güven Hastanesi'ne gelen Bilgin'e, doktorlar ağrı kesici ilaç verdi. Bir hafta süreyle bekletilen Bilgin, kolunda kanama başlaması üzerine yeniden Güven Hastanesi'ne gitti. 
     
     KANAMAN MEYDANA GELDİ 
     Bilgin hemen ameliyata alındı. Doktorlar, Bilgin'in vücuduna "sinsi bir mikrop" yayıldığı gerekçesiyle, kolunu kesti. 
     
     TAZMİNAT DAVASI AÇTI 
     Sağ kolu dirseğinden itibaren kesilen Bilgin, yüzde 64 oranında iş gücü kaybına uğradı. Doktorların ihmalkarlığı yüzünden kolundan olduğunu ileri sürerek, Güven Hastanesi ve kendisine bakan görevli doktorlardan Metin Akın ile Hakan Uçar hakkında maddi ve manevi tazminat davası açtı. Dava 7 yıl sürdü. 
     
     8'DE 4 KUSURLU 
     Davada, yapılan bilirkişi incelemelerinde doktorlar Metin Akın ve Hakan Uçar'ın 8'de 4 oranında kusurlu olduğu belirlendi. 
     
     REKOR TAZMİNAT 
     Davayı sonuçlandıran Ankara 8'inci Asliye Hukuk Mahkemesi, doktorlar Metin Akın ve Hakan Uçar'ın Bilgin'e 150 milyar lira maddi 4 milyar da manevi tazminat ödemesine karar verdi. Tazminat miktarı doktorlara eşit şekilde bölüştürüldü. 
     Mahkeme, DYP Elazığ eski Milletvekili Ahmet Küçükel'e ait Güven Hastanesi A.Ş ile Dr. Ömer Erçetin'in olayda suçsuz olduğuna karar verdi. 
     
</TEXT>
</DOC>
