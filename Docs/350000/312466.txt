<DOC>
<DOCNO> 312466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur09.html </URL>
<DATE> 2005/02/04/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Trakya'da kar yolları kapadı 
</HEADLINE>
<TEXT>

     DHA 

BALKANLAR üzerinden gelen kar yağışı Edirne ve Kırklareli ile ilçelerde etkili oldu. Edirne- Kırklareli ile İpsala- Keşan yolları ulaşıma kapandı. 
     Edirne'de dün akşam saatlerinde başlayan kar yağışı nedeniyle kar kalınlığı 20 santimetreye ulaştı. Sabah saatlerinde evlerinden çıkanlar ve sürücüler şiddetli kar yağışı nedeniyle zor anlar yaşadı. 
     Kar nedeniyle Edirne'nin İpsala İlçesi'nde yol ulaşıma kapandı. Karayolları ekipleri yollarda tuzlama çalışmalarını sürdürürken, araçların zincirsiz geçişlerine izin verilmiyor. 
     Kırklareli'nde de önceki akşam saatlerinde başlayan hafif kar yağışı etkili oldu. Meteoroloji Müdürlüğü yetkilileri kar kalınlığının 3 santimetre olduğunu söyledi. Kırklareli Edirne yolu arasındaki Ürünlü Köyü'nden sonra yol ulaşıma kapandı. Karayolları ekipleri yol açma çalışmalarını sürdürürken, araçların zincirsiz geçişlerine izin verilmiyor. Yollarda tuzlama çalışmaları devam ediyor. 
     Yetkililer hava sıcaklığının 2 derece olduğunu belirtti. Yetkililer gün boyu ve yarın hafif kar yağışının devam edeceğini kaydetti. Kırklareli'nin Dereköy Gümrük Kapısı'nda ise şiddetli kar yağışı devam ediyor. Kar kalınlığı Dereköy'de yer yer 40 santimetreye ulaştı. Demirköy'de ise kar kalınlığı yarım metreyi geçti, ilçenin 16 köy ile bağlantısı kesildi. 
     Tekirdağ'da ise karla karışık yağmur yağışı etkili oldu. Meteoroloji Müdürlüğü yetkilileri gün boyu yağışın devam edeceğini hava sıcaklığının 2 derece olduğunu vurguladı. 
     
</TEXT>
</DOC>
