<DOC>
<DOCNO> 321004 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sondun24.html </URL>
<DATE> 2005/03/05/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Chavez ABD ordusu, Felluce'de sinir gazı ve hardal kullandı... 
</HEADLINE>
<TEXT>

     Venezüella Devlet Başkanı Hugo Chavez, Irak sağlık bakanlığının hazırladığı bir rapora göre ABD güçlerinin Felluce operasyonu sırasında sinir ve hardal gazı kullandığını söyledi. 
     Hindistan gezisi sırasında gazetecilere açıklama yapan Chavez, şimdiki Irak hükümetinin Irak sağlık bakanlığına hazırlattığı Felluce raporunun, kentte sinir ve hardal gazı kullanıldığına dair kanıtlar içerdiğini belirtti. 
     Chavez, ''Felluce'de erimiş cesetler buldular. Kentte yaşayan her şey - köpekler, kuşlar, bitkiler - tüm hayat formları yok olmuş. Bu, ancak hardal gazı kullanılırsa olur'' dedi. 
     Bu durumun tüm dünyayı ilgilendirdiğini belirten Chavez, ''Dünya ciddi, çok ciddi bir belayla karşı karşıya'' şeklinde konuştu. 
     ABD liderliğindeki koalisyon güçleri, kasım ayında Felluce'ye saldırı düzenlemiş, 250 bin ila 300 bin Fellucelinin terk etmek zorunda kaldığı kent operasyon sonrasında harabeye dönmüştü. 
     Irak sağlık bakanlığı, Felluce'yle ilgili bir rapor hazırlandığını doğrulamadı. Beyaz Saray yetkililerinin de Chavez'in iddialarına yanıt vermediği kaydedildi. 
     
</TEXT>
</DOC>
