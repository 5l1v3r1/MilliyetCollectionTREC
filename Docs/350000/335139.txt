<DOC>
<DOCNO> 335139 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/soneko20.html </URL>
<DATE> 2005/04/20/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kira geliri zenginlerinin yüzde 78'i, İstanbul'dan... 
</HEADLINE>
<TEXT>

     Bu arada ülkenin kira geliri zenginlerinin yüzde 78'ini, İstanbullu gayrımenkul sahipleri oluşturdu. 
     Gelirler Genel Müdürlüğü verilerine göre, Ankaralı işadamı Talip Kahraman'ın geçen yıl olduğu gibi bu yıl da 20.1 milyon Yeni Türk Lirası vergi ile ilk sırada yeraldığı gelir vergisi rekortmenleri listesinde, işadamı Aydın Doğan ikinci, İzzet Bayraktar da üçüncü olarak sıralandı. 
     İstanbul'un 74, Ankara'nın 13, Bursa'nın 4, Hatay'ın 3, İzmir ve Muğla'nın 2'şer, Mersin ve Kocaeli'nin de 1'er isimle temsil edildiği listede, elde edilen gelirlerin çok büyük bölümünün menkul sermaye iradı olması dikkati çekti. 
     İlk 100'e giren vergi rekortmenlerinin 57'si, menkul sermaye iradı gelirleri ile listeye adını yazdırırken, 21 ismin de menkul sermaye ve gayrımenkul sermaye iradı gelirleri karşılığı vergi rekortmeni olduğu belirlendi. 
     7 Ticari kazanç sahibi ile avukatların ağırlıkta olduğu 7 serbest meslek erbabının da en fazla gelir vergisi ödeyecekler arasında bulunduğu listede, sanat dünyasını dae ödeyeceği 1 milyon 98 bin Yeni Türk Lirası vergi ile 96'ıncı sırada bulunan Mehmet Ali Erbil temsil etti. 
     
     KİRA ZENGİNLERİ KENDİLERİNİ GİZLİYOR 

     Gelir vergisinde olduğu gibi 2004 yılında elde ettikleri kira gelirleri karşılığında en çok vergi ödeyecekler listesinin zirvesi de bu yıl değişmedi. 
     Sıtkı Çiftçi, ödeyeceği 1 milyon 861.5 bin Yeni Türk Lirası gelir vergisi ile ülkemizdeki kira zenginleri listesinin başında yeralırken, kendisini adının açıklanmasını istemeyen İzmirli bir gayrımenkul sahibi izledi. Bu kişinin vergisi de 1 milyon 109.4 bin Yeni Türk Lirası olarak hesaplandı. 
     Türkiye'nin en çok kira geliri bulunan ilk 100 isminin 78'ini İstanbullu gayrımenkul sahipleri oluşturdu. İstanbul'u 13 kira zengini ile Ankara, 3 kira zengini ile İzmir, 1'er kira zengini ile de Sakarya, Bursa, Samsun, Aydın, Muğla ve Bolu izledi. 
     Gayrımenkul sermaye iradı karşılığı ödeyecekleri gelir vergisi ile ilk 100'e girenlerin önemli bir bölümü isimlerini gizli tuttu. İlk 20'deki 10 gayrımenkul sahibi, adının açıklanmasını istemezken, ilk 100 içinde isminin gizlenmesini talep edenlerin sayısı da 18 olarak tespit edildi. 
     
</TEXT>
</DOC>
