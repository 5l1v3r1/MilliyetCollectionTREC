<DOC>
<DOCNO> 331794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonspo31.html </URL>
<DATE> 2005/04/09/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Galatasaray'dan Basketbol Federasyonu'na tepki... 
</HEADLINE>
<TEXT>

     Türkiye Basketbol Ligi'nde yapılan olaylı Galatasaray-Fenerbahçe derbisi sonrası sarı-kırmızılı kulübün yöneticileri, Basketbol Federasyonu'na tepki gösterdi. 
     Maç sonrası Ahmet Cömert Spor Salonu'nda basın mensuplarının sorularını yanıtlayan kulüp başkan yardımcısı Turgay Kıran, Galatasaray'ın önünün kesilmeye çalışıldığını savunarak, şöyle konuştu 
     ''Bu sezon birçok maçta sahaya su şişeleri atıldı ama bizim maçımızda seyirci boşaltılıyor. Bazılarına güçleri yetmiyor sanırım. Galatasaray üzerine oynanan oyunlar devam ediyor. Bu tip olaylar sürerse biz de çok sert yanıt veririz. Biz çok büyük bir camiayız ve 100 yılı geride bıraktık. Galatasaray Kulübü'nü ve taraftarını kimse rencide edemez.'' Galatasaray Kulübü Basketbol Şubesi Sorumlusu Derya Taşdelenler de açıklamasında, ''Burada büyük bir derbi oynanıyor ama Basketbol Federasyonu'ndan kimse yok. Hakemler istedikleri gibi karar veriyorlar. 20 günden beri görüşme talep ediyorum ama Basketbol Federasyonu Başkanı'ndan randevu alamıyorum. Bütün kapıları bize kapatmışlar. Ama bu işin peşini bırakmayız'' diye konuştu. 
     
     ÜNER ''SEYİRCİYLE BİRLİKTE TAKIM DA GİTTİ'' 
     Galatasaray Erkek Basketbol Takımı Antrenörü Halil Üner, Fenerbahçe karşısına aldıkları farklı skorlu yenilgiyle ilgili olarak, ''Oyunun başında iyiydik ama daha sonra maçın atmosferini ve stresini kaldıramadık. Tribünlerin boşaltılması bizi çok etkiledi. Seyirciyle birlikte sahadaki takım da gitti. Fenerbahçe'ye yenildiğimiz için çok üzgünüm'' diye konuştu. 
     Üner, dün ULEB Erkekler Avrupa Ligi'nde oynanan Efes Pilsen-Panathinaikos maçında da sahaya yabancı maddeler atılmasına karşın tribünlerin boşaltılmadığını hatırlatarak, seyirci avantajlarının ellerinden alındığını savundu. 
     
     ÖRS ''BİZİM DE KAZANMAYA İHTİYACIMIZ VARDI'' 
     Fenerbahçe Antrenörü Aydın Örs, ligde sıkıntılı bir dönem geçiren Galatasaray kadar kendilerinin de galibiyete ihtiyaç duyduklarını söyledi. 
     Lige başlarken kendilerine ilk 4 takım içinde olma hedefi koyduklarını anlatan Örs, Galatasaray'a yenilmeleri durumunda bu hedeflerinin tehlikeye girebileceğini ifade ederken, yaşanan olaylarla ilgili olarak ise yorum yapmamayı tercih etti. 
     
</TEXT>
</DOC>
