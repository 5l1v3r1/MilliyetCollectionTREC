<DOC>
<DOCNO> 315377 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sondun57.html </URL>
<DATE> 2005/02/15/ </DATE>
<TIME> 22.42 </TIME>
<AUTHOR>  </AUTHOR>
<HEADLINE>
Şaron "Teröre Suriye destek veriyor" 
</HEADLINE>
<TEXT>

     İsrail Başbakanı Ariel Şaron, Lübnan'ın eski Başbakanı Refik Hariri'ye yönelik suikastı henüz kimin yaptığının bilinmediğini belirterek, ''Ancak, Lübnan tümüyle Suriye'nin kontrolü altında. Terörist hareketlerin de merkezi'' dedi. 
     Şaron, Yabancı Basın Derneği'nce düzenlenen bir toplantıda, İsrail'in Suriye dahil tüm Arap ülkeleriyle ilişkilerini geliştirmeye çalışan barışsever bir ülke olduğunu belirtti. 
     İsrail Başbakanı, Suriye'nin teröre destek verdiğini, Filistinli terör örgütlerinin karargahının Suriye'de bulunduğunu, İran ile işbirliği halinde Lübnan'daki terör eylemlerini yürüttüklerini kaydetti. Şaron, Hariri suikastında İsrail parmağı bulunduğu yolundaki iddialara ise ''cevap verme gereği bile olmadığını'' belirtti. 
     Şaron, Rusya'nın Suriye'ye uçaksavar füzeleri satışıyla ilgili bir soruya ise, İsrail'in endişelerine rağmen, Rusya Devlet Başkanı Vladimir Putin'in füzelerin satışında kararlı olduklarını kendisine söylediğini belirtti. 
     Rusya'nın kararından hoşnut olmadıklarını söyleyen Şaron, füzelerin Lübnan'daki terör gruplarının eline geçeceği endişesini taşıdıklarını ifade etti. 
     Putin'in 2 yıl önce füzeleri Suriye'ye satmayacakları konusunda kendisine söz verdiğini hatırlatan Şaron, ''Bunun olmaması gerektiğini düşünüyoruz. Sorunu çözmek ve silahların Lübnan'daki terör örgütlerinin eline geçmesini önlemek için Ruslarla sürekli temas halindeyiz'' dedi. 
     İsrail Başbakanı, Gazze Şeridi'nin tamamından ve Batı Şeria'nın bazı bölümlerinden çekilme planıyla ilgili soruya ise ''İsrail, barış için, acı verse de bazı uzlaşmalara razı olacak, ancak terörle hiçbir zaman uzlaşmayacak'' yanıtını verdi. 
     Planın Filistin tarafıyla eşgüdüm halinde yürütüleceğini söyleyen Şaron, çekilme sonrası Gazze Şeridi'nde kontrolün Hamas ve İslami Cihat örgütlerinin değil, Filistin yönetimince sağlanacağını ümit ettiğini ifade etti. 
     Plan karşıtları ve aşırı sağcılar tarafından kendisine, kabine üyeleri ve milletvekillerine yönelik tehditlere de değinen Şaron, ''Ben hiçbir zaman tehditlere boyun eğmedim, şimdi de eğmem'' diye konuştu. 
     
</TEXT>
</DOC>
