<DOC>
<DOCNO> 337186 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/dunya/dun01.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Rumlar AB'ye sorun taşımak için mi geldi 
</HEADLINE>
<TEXT>


GÜVEN ÖZALP 


Avrupa Birliği AB - Türkiye Ortaklık Konseyi toplantısı sonrasında düzenlenen ortak basın toplantısında konuşan Dışişleri Bakanı Abdullah Gül, Kıbrıs uyarısında bulundu. Gül, "Bir taraf AB'ye girdi diye bu sorunu unutamayız" dedi. Gül, AB'nin Rum Kesimi'ne, "Birlik'e sorun taşımaya mı geldin " diye sorması gerektiğini söyledi. 
Gül, "Rum Kesimi, AB'ye üye oldu diye Kıbrıs sorunu çözüldü deyip geçemezsiniz" dedi. Hava sahası ihlallerine değinen Gül, "Ege'de statüsü kesinleşmemiş alanlar var. Bu alanlar bir ülke benim deyince onun olmuyor. Bu durumda eğer Türk uçakları ihlal ediyor deniliyorsa Yunan uçakları da ihlal ediyor" dedi. 

Espri mi yaptı 
Lüksemburg Dışişleri Bakanı Asselborn da, "İşinize karışmak istemem ama Lüksemburg örneğini benimseyin. Bizim savaş uçağımız yok. Sizin de olmasa böyle sorunlarınız olmaz" dedi. Asselborn, Dönem Başkanı olarak AB'nin Türkiye ile en iyi şekilde müzakerelere başlaması için ellerinden gelen çabayı göstereceklerini söyledi. 


</TEXT>
</DOC>
