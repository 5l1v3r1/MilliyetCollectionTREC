<DOC>
<DOCNO> 331094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/soneko19.html </URL>
<DATE> 2005/04/07/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Borcunu ödeyen çiftçiye ucuz elektrik... 
</HEADLINE>
<TEXT>

     TEDAŞ'a borcunu günü gününe ödeyen çiftçilere, tarımsal sulamada kullandıkları elektrik için 'kilowatsaat başına 15 bin liralık'' sübvansiyon destek sağlanacak. 
     Edinilen bilgiye göre, Tarım ve Köyişleri Bakanlığı konuyla ilgili ''tarımsal sulamada enerji bedeli desteği'' kararnamesini hazırlayarak Bakanlar Kurulu'na sundu. 
     Buna göre, 2005 yılı sulama mevsiminde yeraltı ve yerüstü elektropompaj sulamalarda, TEDAŞ'a abone olan çiftçi ve çiftçi örgütleri tarafından sarf edilen enerji bedeli ödemelerinde, Tarım Bakanlığı ile TEDAŞ arasında protokolle belirlenen oranda fatura bedeli TEDAŞ'a ödenecek. 
     Destekten yararlanmak isteyen çiftçi ve çiftçi örgütlerinin, desteğin başladığı zaman TEDAŞ'a borçlarının olmaması gerekiyor. 
     Ayrıca, borçları yeniden yapılandırılan çiftçi ve çiftçi örgütleri de borçlarının ödenmesi ve yeni borçları olmaması şartıyla desteklemeden faydalanabilecekler. 
     
     52.5 TRİLYON LİRALIK KAYNAK BÜTÇEYE KONULDU 
     Bu arada söz konusu sübvanse için 52.5 trilyon liralık kaynağın bütçe konulduğu da öğrenildi. 
     Sübvanse ile şu anda elektrik enerjisi için kilowatsaat başına 115 bin lire ödeyen çiftçi, 15 bin liralık indirim ile 100 bin lira ödeyecek. 
     Tarım ve Köyişleri Bakanlığı yetkilileri, sulama enerjisi kullanan toplam 340 bin çiftçi bulunduğunu, bunların yaklaşık 140 bininin yeniden yapılanmaya girdiğini, kalan 200 bin çiftçinin de sübvanseden istifade edebileceğini kaydettiler. 
     
     ''BORCUNU ÖDEYEN ÇİFÇİ SUÇLU DURUMA DÜŞMEMELİ'' 
     Tarım ve Köyişleri Bakanlığı Müsteşar Yardımcısı Mustafa Erten de çiftçilerin TEDAŞ'a faiz yüküyle birlikte yaklaşık 1 trilyon liraya yaklaşan elektrik borçlarının yapılandırıldığını, fakat traktörünü, evini satarak veya zorlanarak elektrik borcunu ödeyen çiftçilerin adil olmayan bir durumla karşı karşıya kaldığını söyledi. 
     Bunun üzerine, sübvansiyon projesinin hazırlandığını anlatan Erten, şöyle konuştu 
     '' Borcunu zamanında ödeyen insanlar borçlarını zamanında ödedikleri için suçlu duruma düşmemeli diye düşündük. Sulamada kullanılan enerjinin pahalı olduğunu ve bunun sübvanse edilmesi gerektiğini de zaten düşünüyorduk. Sulamada kullanılan enerji bedelinin ödenebilir noktada olması konusunda bir çalışma yaptık. Sübvanse, ilk etapta sulama enerjisi kullanan ve borcunu ödeyen çiftçilerimize yönelik. Ama zaman içinde imkanlarımız ölçüsünde beyaz et sektörü, ihracata dönük yaş meyve-sebze işletme tesisleri, seralar gibi alanları da buna dahil etmeye çalışacağız.'' 
     
</TEXT>
</DOC>
