<DOC>
<DOCNO> 323981 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun42.html </URL>
<DATE> 2005/03/16/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
AB'nin Hırvatistan için erteleme kararı Türkiye için güçlü bir mesaj 
</HEADLINE>
<TEXT>

     Avrupa Birliği'nin AB Hırvatistan ile üyelik müzakerelerine başlamayı ertelemesi kararının, Balkanlar ve Türkiye'ye güçlü bir mesaj göndermesi gerektiği belirtildi. 
     AB üyesi ülkelerin dışişleri bakanlarının, Brüksel'deki toplantısının ardından yapılan açıklamada, Hırvatistan'ın savaş suçlusu eski general Ante Gotovina'yı tutuklayıp BM mahkemesine vermemesi nedeniyle yarın başlaması gereken müzakerelerin ertelendiği ve yeni bir tarih belirlenmediği kaydedildi. 
     Açıklamada, ''Hırvatistan'ın, eski Yugoslavya için oluşturulan BM savaş suçları mahkemesiyle tam işbirliği yaptığı Konsey tarafından belirlenir belirlenmez müzakerelere başlanacağı'' ifade edildi. 
     Bakanlar, bu kararın, AB beklentisi olan Balkanlar ve Türkiye'ye insan hakları ve hukukun üstünlüğü konularında güçlü bir mesaj vermesi gerektiğini belirtti. 
     Lahey'deki uluslararası savaş suçları mahkemesinin başsavcısı Carla del Ponte, AB'ye gönderdiği mektuplarda Zagreb hükümetinin Gotovina'nın teslim edilmesinde gerekeni yapmadığını belirtmiş, Hırvatistan hükümeti ise elinden geleni yaptığını ve Gotovina'nın ülkede olmadığını savunmuştu. 
     Hırvatistan ile müzakerelere başlanmasına Avusturya, Macaristan, Slovenya, Malta, İrlanda, Litvanya ve Kıbrıs Rum kesiminin onay verdiği, İngiltere, Fransa, Almanya, İtalya, İspanya ve Hollanda ve İskandinav ülkelerinin karşı çıktığı kaydedildi. 
     AB, tarihinde ilk kez bir aday ülkeyle müzakereleri erteledi. 
     2003 yılında AB'ye üyelik başvurusunda bulunan Hırvatistan, 2007 yılında AB üyesi olmayı bekliyor. 
     
</TEXT>
</DOC>
