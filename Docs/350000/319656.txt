<DOC>
<DOCNO> 319656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonsiy36.html </URL>
<DATE> 2005/03/01/ </DATE>
<TIME> 19.28 </TIME>
<AUTHOR>  </AUTHOR>
<HEADLINE>
SSK'lıların eczanelerden ilaç alabilmesi sistemi oturdu 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, SSK'lıların serbest eczanelerden ilaçlarını almaları ile ilgili uygulamanın ''Birkaç lokal olay dışında'' bütünüyle oturduğunu bildirdi. 
     Başesgioğlu, TBMM Genel Kurulu'nda, milletvekillerinin çeşitli konularda yönelttiği 24 soruyu yanıtladı. 
     SSK'lıların 10 Şubat 2005 tarihinden itibaren serbest eczanelerden ilaçlarını alabildiklerini belirten Başesgioğlu, ''Başlangıçta birkaç gün sıkıntı yaşandı. Birkaç lokal olay dışında sistem bütünüyle oturdu'' dedi. Bakan Başesgioğlu, eczanelerin alacaklarını zamanında tahsil edebilmeleri ile ilgili duyarlılık gösterildiğini ve 45 günlük ödeme süresine uyulacağını da bildirdi. 
     
     ''EMEKLİ AYLIKLARININ ÖDENEMEDİĞİ BİR DURUM...'' 
     Emekli aylıklarının düşüklüğüne ilişkin bir soru önergesini de yanıtlayan Başesgioğlu, 18 katrilyon lira prim topladıklarını, ancak giderlerin 25 katrilyon liraya ulaştığını belirtti. Sisteme destek verilmemesi durumunda emekli maaşlarının ödenemediği bir duruma gelinebileceğini kaydeden Başesgioğlu, özellikle bireysel emeklilik gibi ikinci, üçüncü ayak emeklilik sistemlerini desteklediklerini söyledi. Başesgioğlu, primlerin sağlık giderlerinin yüzde 47.1'ini karşıladığını ifade ederek ''Bu böyle giderse bu kuruluşlar sosyal güvenlik kuruluşuna değil, sosyal yardımlaşma kurumuna dönüşecek'' diye konuştu. 
     Bakan Başesgioğlu, sosyal güvenlik kurumlarının emekli aylıkları arasındaki fark konusundaki bir soruyu yanıtlarken de 1999-2005 yılları arasında SSK emeklilerinin aylıklarının yüzde 427.5, Emekli Sandığı emeklilerinin aylıklarının ise yüzde 403.4 oranında arttığını belirtti. Özellikle 2003-2004 yıllarında emekli aylıklarının iyileştirilmesi yönünde önemli adımlar atıldığını bildiren Başesgioğlu, ''Gönlümüzden geçen rakam bu değil ama uygulanan ekonomik program ve bütçe olanaklarını buna elveriyor'' dedi. 
     
     SSK EMEKLİLERİNİN MAAŞ FARKLARI 
     SSK emeklilerinin TÜFE'den kaynaklanan maaş farkına ilişkin alacakları konusunda açılan davaların sürdüğünü belirten Başesgioğlu, yargılama sonucu oluşacak hakların ''Son kuruşuna kadar ödeneceğini'' söyledi. Bir davadan bile çıkacak kararın kurumu bağlayacağına dikkati çeken Başesgioğlu, emeklilere, yaygın bir şekilde dava açmamaları konusundaki isteğine uymalarından dolayı teşekkür etti. 
     Başesgioğlu, emeklilerin sendika kurmaları konusunda Danıştay'da süren bir dava olduğunu, buradan çıkacak karar doğrultusunda bununla ilgili bir düzenleme yapılabileceğini bildirdi. 
     
     BAĞKUR'LULARIN BORÇLARI 
     Bakan Başesgioğlu, bir başka soruyu yanıtlarken de Bağkur'luların prim ve gecikme zammı borçlarının yeniden yapılandırılması yönünde bir çalışma yürütüldüğünü söyledi. Bağkur'luların prim ödeme oranlarının çok düşük olduğuna dikkati çeken Bakan Başesgioğlu, bunun kuruma büyük güçlükler yaşattığını ifade etti. 
     Başesgioğlu, Bağkur'luların yanı sıra yakınlarının da tedavi için yurtdışına gidebilmeleri konusunda bir düşünceleri olduğunu bildirdi. 
     TBMM Genel Kurulu'nda, Başesgioğlu'ndan sonra Adalet Bakanı Cemil Çiçek milletvekillerinin kendisine yönelttiği soruları yanıtlamaya başladı. 
     
</TEXT>
</DOC>
