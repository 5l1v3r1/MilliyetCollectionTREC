<DOC>
<DOCNO> 304073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sonsiy18.html </URL>
<DATE> 2005/01/06/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
SP'den Rahşan Hanım'a destek... 
</HEADLINE>
<TEXT>

     Saadet Partisi Genel Başkan Yardımcısı Cevat Ayhan, eski DSP Genel Başkan Yardımcısı Rahşan Ecevit'in dinle ilgili açıklamalarını takdir ettiğini söyledi. 
     Ayhan, partisinin genel merkezinde düzenlediği basın toplantısında, Dışişleri Bakanı ve Başbakan Yardımcısı Abdullah Gül'ün İsrail ve Filistin ziyaretini değerlendirdi. 
     Filistin üzerindeki İsrail terörünün, bütün boyutuyla sürdüğünü belirten Ayhan, Filistin barışının esasını, İsrail'in işgal ettiği topraklardan geri çekilmesi, Kudüs'ün Filistin'in başkenti olduğunun kabul edilmesi, sürgündeki Filistinliler'in geri dönmesinin oluşturduğunu kaydetti. 
     Filistinliler'in mücadelesini, Türkiye'nin, geçmişte Yunanistan ve Fransa'ya karşı mücadelesine benzeten Ayhan, ''Filistin hareketi, vatan hareketidir, terör değildir. Terörü uygulayan İsraildir'' dedi. 
     Ayhan, tarım ve esnaf kredilerinin faizlerinin yüzde 19.5'a düşürülmesinin memnuniyet verici olduğunu, ancak çiftçi ve esnafın yüzde 19.5 maliyetle kredi kullanıp, geri ödemesinin mümkün olmadığını kaydetti. 
     Son günlerde misyonerlik faaliyetlerinin arttığını savunan Ayhan, bu çalışmaların 17 Ağustos Marmara depremi ile yaygınlık kazandığını, misyoner kuruluşların burada kol gezdiğini ifade etti. Ayhan, Müslümanlar'ın yardımlarının ise ''irtica paranoyası'' ile engellendiğini, misyonerlere meydan açıldığını öne sürdü. 
     Ayhan, eski DSP Genel Başkan Yardımcısı Rahşan Ecevit'in son açıklamalarını takdir ettiğini dile getirerek, ''Sayın Bülent Ecevit'in, başbakanlığı, başbakan yardımcılığı döneminde, DSP'nin iktidarında, Rahşan Ecevit'in, DSP Genel Başkan Yardımcısı olduğu dönemde, 28 Şubat sonrasında Müslümanlar'a uygulanan baskıların engellenmesi konusunda notu kırıktı. Bu hatasını görüp, telafi ettiyse takdir ediyorum ve kendisine teşekkür ediyorum'' diye konuştu. 
     Cevat Ayhan, Müslümanlığın güçlendirilmesi ve din eğitimin birinci sınıftan başlatılması gerektiğini söyledi. 
     
</TEXT>
</DOC>
