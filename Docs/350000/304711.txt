<DOC>
<DOCNO> 304711 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/08/son/sontur08.html </URL>
<DATE> 2005/01/08/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Emekli derneklerine 3 trilyon 829 milyar lira üye aidatı 
</HEADLINE>
<TEXT>

     Çalışma ve Sosyal Güvenlik Bakanı Murat Başesgioğlu, işçi emeklileri derneklerinden geçen yıl, 3 trilyon 829 milyar 432 bin lira üyelik aidatı kesildiğini bildirdi. 
     Başesgioğlu, CHP Tunceli Milletvekili Sinan Yerlikaya'nın yazılı soru önergesine verdiği yanıtta, emekli, dul ve yetim aylığı alanların, muhtelif resmi mercilere ibraz edilmek üzere veya kendilerine ödenen gelir ve aylık tutarları ile bunlardan yapılan kesintileri öğrenebileceklerini belirtti. 
     Bu amaçla, Sigorta İşleri Genel Müdürlüğü Rehberlik Merkezi'ne başvurulabileceğini ifade eden Başesgioğlu, ayrıca, Tahsisler Daire Başkanlığı'na veya sigorta il veya sigorta müdürlüklerine dilekçe veya telefonla başvurarak bilgi ve belge talebinde bulunabileceklerini, bu bilgi ve belgelerin kendilerine verileceğini kaydetti. 
     Emekli, dul ve yetimlere daha etkin, verimli ve hızlı hizmet sunabilmek amacıyla, aylık sahiplerinin tahsis numaralarının girilmesi suretiyle son aya ait söz konusu bilgilerin, SSK internet sayfasından alınabileceğini belirten Başesgioğlu, bu bilgilerin geriye dönük olarak da tahsis numarası ve kimlik numarası ile girilerek internet üzerinden alınabilmesi için çalışma yapıldığını bildirdi. 
     
     EMEKLİ DERNEKLERİ 
     SSK'dan emekli, dul ve yetim aylığı alanların sayısının 2004 Kasım ayı itibariyle 4 milyon 87 bin 151 kişi olduğunu bunlar arasında Türkiye İşçi Emeklileri Derneği'ne üye 595 bin 6, Tüm İşçi Emeklileri Derneği'ne üye 42 bin 586 kişi olduğunu ifade eden Başesgioğlu, şunları kaydetti 
     ''Türkiye İşçi Emeklileri Derneği ile Tüm İşçi Emeklileri Derneği tarafından, üyeleri bulunan emekli, dul ve yetimlerin kendi iradelerine göre düzenlenmiş, üyelik aidatlarının gelir ve aylıklarından kesilmesini kabul ettiklerini gösterir üyelik giriş belgesi örneklerine istinaden, her türlü hukuki, cezai ve mali sorumlulukları ilgili derneklere ait olmak kaydıyla üyelik aidatlarının gelir ve aylıklarından kesilerek derneklerin hesaplarına yatırılması, SSK'dan talep edilmekte. 
     Her yıl SSK Yönetim Kurulu'nun kararlarına istinaden ilgili dernekler tarafından bildirilen emekli, dul ve yetimlerin aidat kesintisi yapılmakta. 
     Söz konusu derneklerin, 2004 yılı üyelik aidat kesintisi taleplerine istinaden, Yönetim Kurulu'nun 23 Ocak 2004 tarihli kararı ile aynı uygulama devam ettirilmiştir. 
     SSK Yönetim Kurulu'nca aidat kesintisi yapılmasına karar verilen Türkiye İşçi Emeklileri Derneği ile Tüm İşçi Emeklileri Derneği tarafından üyelikleri kuruma bildirilen her bir emekliden, 2004 yılı itibariyle 6 milyon TL üyelik aidatı kesilmiştir. 
     Buna göre, 2004 yılı itibariyle Türkiye İşçi Emeklileri Derneği'nce bu kişilerin aylık ve gelirlerinden Kurum tarafından kesilen üyelik aidatı toplamı 3 trilyon 573 milyar 918 milyon lira, Tüm İşçi Emeklileri Derneği'nce bu kişilerin aylık ve gelirlerinden Kurum tarafından kesilen üyelik aidatı toplamı 255 milyar 516 milyon liradır. 
     Ancak, derneklerce SSK'ya üye oldukları bildirilen emeklilerden, söz konusu derneklere üye olmadıklarını veya yapılan kesintilere muvafakat vermedikleri bildirilerek kesilen aidatlara itiraz edenlerin gelir ve aylıklardan yapılan üyelik aidat kesintisi iptal edilmekte, bu konudaki işlemler geciktirilmeksizin yerine getirilmekte.'' 
     
</TEXT>
</DOC>
