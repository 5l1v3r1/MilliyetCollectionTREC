<DOC>
<DOCNO> 312491 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sontur34.html </URL>
<DATE> 2005/02/04/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
"Zorla kaçırıldım ama beni sevdiği için şikayetçi değilim" 
</HEADLINE>
<TEXT>

     Samsun'da bir süre nişanlı kaldığı kişi tarafından kaçırılan genç kız, duruşmadaki ifadesinde olay nedeniyle tutuklanan sanığın kendisini sevdiği için böyle bir girişimde bulunduğunu belirterek, şikayetçi olmadığını söyledi. 
     Samsun 1. Ağır Ceza Mahkemesi'ndeki duruşmada, yaklaşık 1 ay önce meydana gelen olayda eski nişanlısı Emine Kaş'ı zorla kaçırdığı gerekçesiyle tutuklanan diş teknisyeni Eşref Öztürk'ün yargılanmasına başlandı. 
     Hakkındaki suçlamayı kabul etmeyen sanık Öztürk, ''Arkadaşlığımız vardı. Daha sonra 5 ay kadar nişanlı kaldık. Aileler arasında sorun çıkınca nişan bozuldu. Olay günü kendisiyle anlaştık. Kendi rızasıyla evlenmek amacıyla birlikte kaçtık. Yolda ilaç içtiğini ve fenalaştığını söyleyince gittiğimiz hastanede yakaladık'' diye kendini savundu. 
     Olayın mağduru Emine Kaş ise ''Kendi isteğiyle gitmediğini'', zorla kaçırıldığını belirttiği ifadesinde şöyle dedi 
     ''Kaçırıldığım için intihar etme süsü vermek için tedavim için kullandığım ilaçlardan içtim. Arabanın kapısı kilitli olmasaydı atlayacaktım. Midemin ağrıdığını söyleyince beni Kavak Devlet Hastanesi'ne götürdü. Oradaki hemşire ve doktora kaçırıldığımı söyledim. Onlar da polise haber verdi. Zorla kaçırıldım ama beni sevdiği için şikayetçi değilim.'' Mahkeme heyeti, sanığın tahliyesine karar vererek, duruşmayı erteledi. 
     
</TEXT>
</DOC>
