<DOC>
<DOCNO> 313918 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/sontur34.html </URL>
<DATE> 2005/02/09/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Yahya Murat Demirel'e yeni dava... 
</HEADLINE>
<TEXT>

     El konulan Egebank'ın eski sahibi Yahya Murat Demirel hakkında, ''Bankalar Kanunu'na muhalefet etmek'' suçundan 12 yıla kadar hapis cezası istemiyle dava açıldı. 
     Şişli Cumhuriyet Başsavcılığı'nca hazırlanan fezleke uyarınca İstanbul Cumhuriyet Başsavcılığı tarafından düzenlenen iddianamede, Yahya Murat Demirel'in çeşitli hileli işlemlerle bankaya ait parayı zimmetine geçirdiği öne sürüldü. 
     Sanığın eyleminin 4389 sayılı Bankalar Kanunu'nun ''zimmet'' suçunu düzenleyen 22. maddesinin 3. fıkrası kapsamında kaldığı belirtilen iddianamede, Demirel'in söz konusu madde uyarınca 6 ile 12 yıl arasında ağır hapis cezasına çarptırılması talep edildi. 
     Şişli Cumhuriyet Başsavcılığı'nca hazırlanan fezlekede, Egebank'a el konulmasının ardından Demirel'in şirketlerinde de inceleme yapıldığı belirtiliyordu. Fezlekede, bu incelemeler sonucu hazırlanan raporda, bankanın Mersin Şubesi'ne kredi borcu olan bir firmanın bankaya devredilmesi gerekirken Demirel tarafından devralındığı, devir işleminin Demirel'in yanında çalışanlar üzerine yapıldığı ve daha sonra şirketin malvarlığının satıldığı öne sürülmüştü. 
     Hizmet alınmayan şirketlerden sanki hizmet alınmış gibi gösterilerek faturalar düzenlendiği belirtilen fezlekede, yapılan çeşitli usulsüzlüklerle bankaya ait paranın Demirel'in zimmetine geçirildiği iddia edilmişti. 
     Demirel'in yargılanmasına, önümüzdeki günlerde İstanbul 8. Ağır Ceza Mahkemesi'nde başlanacak. 
     
</TEXT>
</DOC>
