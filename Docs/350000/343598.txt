<DOC>
<DOCNO> 343598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sondun18.html </URL>
<DATE> 2005/05/18/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Rum yönetiminin eski lideri Glafkos Klerides’ten ’hata’ itirafı 
</HEADLINE>
<TEXT>

     Oshan SABIRLI LEFKOŞA, DHA 

      KIBRIS sorununun çözümü doğrultusunda en çok çaba sarfeden Rum liderler arasında yer alan, Rum yönetimi ve Demokratik Seferberlik Partisi DİSİ eski lideri Glafkos Klerides, geçmişte görevini yerine getirdiğini belirtmekle birlikte, hatalar yaptığını da itiraf etti. 
     TAK Ajansı’nın haberine göre DİSİ’nin, Lefkoşa’nın Rum kesiminde bulunan Strovola Belediye Tiyatrosu binasında kendi onuruna düzenlediği etkinlikte konuşan Klerides, Kıbrıs konusunda bulunacak çözümün Rumların tüm taleplerini tatmin etmeyebileceğini belirterek, "Çünkü Birleşmiş Milletler kararları, her iki toplum tarafından kabul gören bir çözümden söz ediyor. Dolayısıyla her iki toplumun lehinde ve aleyhinde hususlar bulunacaktır" dedi. Klerides, yeni Rum liderliğine de şu tavsiyelerde bulundu 
     - Geçmişe değil, hatalarımızdan dersler çıkararak geleceği nasıl şekillendireceğimize bakmalıyız. 
     - Küçük bir ülkenin, uluslararası destek görmeden sorunlarını çözemeyeceğini hiçbir zaman akıldan çıkarmamalıyız. 
     - Her defasında reddettiğimiz çözümler, bir sonraki defa sunulan yenilerinden daha iyi değildir. 
     - Demokratik bir ülkede tüm görüşlere yer verilmeli ve nitelendirmeler yapılmadan özgür tartışmalara imkan tanınmalıdır. 
     
     MİÇOTAKİS REFERANDUMDA KLERİDES BAŞTA OLSAYDI SONUÇ FARKLI OLURDU 
     Aynı etkinliğe katılan Yunanistan’ın eski başbakanlarından Konstantin Miçotakis de Rum Yönetimi Başkanı o dönemde Klerides olsaydı 24 Nisan referandumunda durumların farklı gelişeceğini ifade etti. 
     Etkinliğe gerek Kıbrıs Rum Kesimi’nden, gerekse Yunanistan’dan katılan veya mesaj yollayan siyasi parti liderleri, temsilcileri ve devlet adamları, DİSİ eski lideri Glafkos Klerides’e övgüler yağdırdı. 
     
</TEXT>
</DOC>
