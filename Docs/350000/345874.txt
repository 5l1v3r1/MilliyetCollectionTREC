<DOC>
<DOCNO> 345874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/guncel/gun01.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Hain pusuya 4 şehit 
</HEADLINE>
<TEXT>


Devriye görevi yapan askeri araç, Batman Gercüş'te pusuya düşürüldü. Araçta bulunan 1 uzman çavuş, 1 er ve 2 geçici köy korucusu şehit oldu 

BATMAN AA Siirt DHA 

Batman'ın Gercüş ilçesinde pusuya düşürülen askeri araçta bulunan 1 uzman çavuş, 1 er ve 2 geçici köy korucusu şehit edildi. 
Batman Valisi Haluk İmga, Gercüş'e bağlı Yemişli köyü Mala mevkiinde dün sabah devriye görevi yapan askeri aracın pusuya düşürülmesinin ardından teröristlerin yakalanması için operasyonun genişletildiğini bildirdi. Şehitler için Batman İl Jandarma Komutanlığı'nda tören düzenlenecek. 

Dicle'de çatışma 
Diyarbakır'ın Dicle ilçesinde de güvenlik güçlerinin yaptığı operasyonda bir terörist, uzun namlulu silah, mühimmat, el bombası ve örgütsel dokümanlarla birlikte ölü ele geçirildi. 
Tunceli'nin Ovacık kırsalında geçen pazar ölü ele geçirilen PKK'lı 2 teröristin cenazesi ise yaklaşık bin kişinin katılımıyla örgüt lehine atılan sloganlar eşliğinde Siirt'te toprağa verildi. Cenaze töreninde örgütü temsil eden flamaları açan kalabalık, "Dişe diş, kana kan" diye slogan attı. Daha sonra "Dersim" kod adlı İbrahim Oğuz ve "Ferhan" kod adlı Mesut Turan, kent merkezindeki Zevye mezarlığına defnedildi. 
Geniş güvenlik önlemlerinin alındığı törenin ardından kalabalık Aydınlar Caddesi'ndeki DEHAP il binası önüne kadar yürüdü. 
Burada da bir süre slogan atan kalabalık sessizce dağıldı. 

Jandarma, C-4 patlayıcı avında 

DİYARBAKIR DHA 
Son günlerde PKK'lı teröristlerin mayın eylemlerine yönelmesi, jandarmayı harekete geçirdi. Jandarma, Diyarbakır - Bingöl karayolunda yaptığı mayın taramasında, özellikle C - 4 patlayıcı kullanılarak hazırlanan el yapımı patlayıcıları aradı. 


</TEXT>
</DOC>
