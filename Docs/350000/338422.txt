<DOC>
<DOCNO> 338422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/soneko09.html </URL>
<DATE> 2005/04/30/ </DATE>
<TIME> 13.55 </TIME>
<AUTHOR>  </AUTHOR>
<HEADLINE>
Kapıkule'de TIR'lar 16 kilometre uzunluğunda kuyruk oluşturdu... 
</HEADLINE>
<TEXT>

     Kapıkule Sınır Kapısı'ndan, yurtdışına çıkış yapacak 580 civarında TIR, 16 kilometre uzunluğunda kuyruk oluşturdu. 
     Kapıkule gümrük yetkililerinden edinilen bilgiye göre, ihracatın artması ve TIR'ların ihracat yüklerini gidecekleri ülkedeki firmalara bir an önce teslim etmeye çalışması nedeniyle, Türk tarafında TIR kuyruğu oluştu. TIR yoğunluğunun genellikle hafta sonu olduğunu belirten yetkililer, bu dönemde ihracattaki artışın, hafta içinde dahi uzun kuyruklara yol açtığını kaydetti. 
     Kapıkule'deki TIR'ların işlemlerini kısa sürede tamamladıklarını ifade eden yetkililer, Bulgar gümrüğünde nöbet değişimi, sahanın küçük olması ve inşaat çalışmalarından kaynaklanan nedenlerden dolayı, TIR'ların Kapıkule gümrüğünde beklediklerini kaydetti. 
     Bu arada, Kapıkule'de çıkış yapmak için sıranın kendilerine gelmesini bekleyen 580 civarında TIR bulunuyor. 
     
</TEXT>
</DOC>
