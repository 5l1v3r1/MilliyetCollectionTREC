<DOC>
<DOCNO> 327375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sonspo20.html </URL>
<DATE> 2005/03/26/ </DATE>
<TIME> 21.58 </TIME>
<AUTHOR>  </AUTHOR>
<HEADLINE>
Türkiye, 5 dakikada bitirdi 2 - 0 
</HEADLINE>
<TEXT>

     18. Dünya Kupası Avrupa Elemeleri 2. Grup 6. maçında Türkiye, Arnavutluk'u 2-0 yendi. 
     Karşılaşmanın ikinci yarısına ilk 45 dakikada elde ettiği 2-0'lık skorun avantajıyla çıkan ay-yıldızlılar, ilk dakikadan itibaren oyunun kontrolünü elinde tuttu. Özellikle 70 ile 80. dakikalar arasında birçok gol pozisyonu üreten milliler, bunlardan yararlanamasa da karşılaşmadan 2-0 galip ayrılarak, puanını 9'a çıkardı. 
     Arnavutluk ise 2. yarıda tüm çabasına rağmen gol atmayı başaramadı. Bir topları direkten dönen konuk ekip, ilk yarıda yediği gollerle sahadan 2-0 yenik ayrılıp, ülkesine puansız döndü. 
     
     
     İLK YARI 

     2. dakikada Arnavutluk yarı sahasında savunmadan topu kapan Emre, hızla ceza alanına girdi. Emre tam ceza alanına girdiğinde, Arnavutluk savunması tarafından yere düşürülünce, hakem Plautz penaltı noktasını gösterdi. 3. dakikada penaltı atışını kullanan Necati, meşin yuvarlağı ağlara göndererek milli takımı 1-0 öne geçirdi. 
     5. dakikada soldan şık çalımlarla ceza alanına giren Yıldıray'ın içeriye çevirdiği topu Beqiri ters bir vuruşla kendi filelerine gönderdi ve ay-yıldızlı takım 2-0 öne geçti. 
     13. dakikada sağdan ceza alanına giren Necati, kaleci Lika ile girdiği ikili mücadelede kendini yerde buldu. Millilerin penaltı beklediği pozisyona hakem ''devam'' kararı verdi. 
     32. dakikada Skela'nın soldan kullandığı korner atışında, Dallku'nun ceza alanı içinden kafa vuruşunda meşin yuvarlak yandan auta çıktı. 
     36. dakikada Skela'nın sağdan kullandığı serbest atışta, kaleci Rüştü boşa çıkınca, ceza alanının sol çaprazında topla buluşan Cana, meşin yuvarlağı kaleye gönderdi. Koray son anda araya girerek, topu kornere gönderdi. 
     37. dakikada Skela'nın soldan kullandığı korner atışında Bogdani'nin ceza alanı içinden kafa şutunda top yandan auta gitti. 
     42. dakikada ani gelişen milli takım atağında Yıldıray'ın pasında, ceza alanı içinde Necati kaleci Lika ile karşı karşıya kalırken, Arnavut kaleci iki hamlede meşin yuvarlağı kontrol ederek, büyük bir gol tehlikesini önledi. 
     43. dakikada sağdan ceza alanına giren Serkan'ın sert şutunda top üstten auta çıktı. 
     Karşılaşmanın ilk yarısı, milli takımın 2-0 üstünlüğüyle sona erdi. 

     
</TEXT>
</DOC>
