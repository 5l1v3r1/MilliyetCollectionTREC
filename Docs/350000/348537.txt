<DOC>
<DOCNO> 348537 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko03.html </URL>
<DATE> 2005/06/03/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Mayıs enflasyonu açıklanıyor 
</HEADLINE>
<TEXT>

     Devlet İstatistik Enstitüsü, mayıs ayına ilişkin enflasyon rakamlarını bugün saat 16.30'da açıklayacak. 
     Piyasada enflasyona ilişkin beklentiler yüzde 0.5-0.7 arasında değişiyor. 
     Türkiye'nin uyguladığı ekonomik programda en büyük başarılarından biri olan enflasyon 2004 yılında, 29 yıllık aradan sonra tek haneye geriledi. TÜFE, yüzde 12 olan hedefi de aşarak yüzde 9.32 seviyesine indi. 
     
     Düşüş sürüyor 
     Enflasyondaki düşüş eğilimi 2005 yılında da sürüyor. Ekonomik politikaların devamı ve sıkı maliye politikaları, enflasyonda olumlu sonuçlar alınması sağlıyor. 
     Yılın ilk dört ayında fiyat artışları tahminler ölçüsünde gerçekleşirken, ÜFE'de yüzde 2.18, TÜFE'de ise yüzde 1.55 olarak hesaplandı. Yıllık enflasyona bakıldığında, ÜFE'deki artış yüzde 10.17, TÜFE'deki artış ise yüzde 8.18 olarak kaydedildi. 
     Geçtiğimiz ay ise enflasyon, TÜFE'de yüzde 0.71 olurken, ÜFE'de yüzde 1.21 olarak gerçekleşmişti. 
     
     Beklenti yüzde 0.67 
     Bu aya gelindiğinde de enflasyonun çok yüksek çıkması beklenmiyor. CNN TÜRK ekonomi servisinin her ay düzenli olarak yaptığı enflasyon anketinin sonuçlarına göre enflasyonun mayıs ayında ortalama yüzde 0.67 çıkması öngörülüyor. 
     Piyasa oyuncuları ile sanayiciler üretici fiyatlarının ÜFE yüzde 0.71, tüketici fiyatlarının TÜFE ise yüzde 0.64 artmasını bekliyorlar. 
     Öte yandan Merkez Bankası anketine göre de enflasyonun TÜFE'de yüzde 0.5 olması bekleniyor. 
     
</TEXT>
</DOC>
