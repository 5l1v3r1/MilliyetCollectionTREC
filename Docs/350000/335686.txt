<DOC>
<DOCNO> 335686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/son/sonyas15.html </URL>
<DATE> 2005/04/21/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Mezun olabilmek kavşaktan geçen araçları saydılar .. 
</HEADLINE>
<TEXT>

     Atatürk Üniversitesi Mühendislik Fakültesi İnşaat Mühendisliği Bölümü'nde okuyan 4 öğrenci, hazırlayacakları mezuniyet tezi için Erzurum'un en işlek caddesinde bir hafta boyunca günde 3 saat araç saydı. 
     Cumhuriyet Caddesi'nde eski Hükümet Kavşağı'ndaki 4 ayrı noktada araçları sayan Mühendislik Fakültesi son sınıf öğrencileri Levent Kılıç, Murat Yağdıran, Türkay Kotan ve Dündar Ayyıldız, bir hafta içinde kavşaktan geçen 3 bini aşkın aracı sınıflarına göre ayırdı. 
     Kavşaktaki bekleme süresini en aza indirmek için oluşturulacak sinyalizasyon sistemi ile ilgili tez çalışması yapan öğrenciler, vatandaşların da ilgisini çektiler. 
     Bitirme tezi olarak 'trafik akışını en aza indirecek sinyalizasyon sisteminin kurumu' konusunu kendilerinin seçtiğini belirten ve Edirneli Levent Kılıç, ''Erzurum'da yaşadığımız süre içinde trafik yoğunluğunu gördük. Bu kavşakta meydana gelen yoğunluk ilgimizi çektiği için konu olarak burayı seçtik'' dedi. 
     Bir hafta süre içinde sabah 7.30-8.30, öğle 11.45-12.45, akşam ise 16.45-17.45 saatleri arasında kavşaktan geçen araçların sınıflarına göre sayımlarını yaptıklarını ifade eden Kılıç, ''Günde ortalama 400-500 aracın sayımını yaptık. Kavşakta Pazartesi ve Cuma günleri yoğun bir trafiğin yaşandığını belirledik'' dedi. 
     Kılıç, hazırlayacakları tez ile kavşaktaki trafik akışını minimize edecek sinyalizasyon sisteminin oluşturulmasını sağlayacaklarını savundu. Levent Kılıç, kullanmak istemeleri halinde tezi belediyeye verebileceklerini söyledi. 
     
</TEXT>
</DOC>
