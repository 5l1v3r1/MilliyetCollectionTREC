<DOC>
<DOCNO> 339412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/spor/axspo01.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Huyu benzemesin 
</HEADLINE>
<TEXT>


Beşiktaş Başkanı Yıldırım Demirören, Pascal Nouma'nın ruhunu geri getirecek, renkli bir santrfor istediklerini söyledi. Rıza Çalımbay da Demirören ile bir toplantı yaptı, göndermeyi düşündüğü isimleri sözlü olarak iletti 


Beşiktaş Başkanı Yıldırım Demirören ile Teknik Direktör Rıza Çalımbay dün sabah Ümraniye'de bir araya geldi, transferle ilgili olarak özel bir toplantı yaptı. Çalımbay, göndermeyi düşündüğü isimlerin bazılarını başkana sözlü olarak iletirken, kesin ve net raporunu, Samsun maçı sonrasında yazılı olarak sunacağını belirtti. Demirören de, "Beşiktaş'ta transfer bitmez. Ama sırf oyuncu almak için para harcamayalım" dedi. 
En az iki yabancının gönderileceğini, yerlerine çok kaliteli isimler alacaklarını belirten Demirören, "Gelecek isimler, Pascal Nouma'nın ruhunu geri getirecek cinsten olacak. Carew yıldız bir futbolcu ancak henüz Nouma'nın yerini tam olarak dolduramadı. Biraz daha zamana ihtiyacı var. Teknik heyetimiz performansından memnun. Ama tribünlere renk verecek bir santrfor düşünüyoruz" dedi. 

Kamp iki aşamada 
Demirören - Çalımbay zirvesinde, yeni sezon kamp çalışmaları da genel şeklini aldı. Buna göre Beşiktaş iki ayrı hazırlık kampı yapacak. İlk döneme, eldeki tüm oyuncular getirilip sadece kondisyon ağırlıklı çalışılacak. İki haftalık bir süreden sonra İstanbul'a dönülecek. 5 günlük aradan sonra bu kez tamamen maç amaçlı olarak yeniden yurt dışına çıkılacak. Beşiktaş, katılacağı turnuvalar için teklifler almaya da başladı. Kartal, Avrupa'nın en güçlü ekiplerinin bulunduğu organizasyonları tercih edecek. 

Şov var, para yok 

Rıza Çalımbay ile birlikte ligin ikinci yarısında müthiş bir çıkış yakalayan Beşiktaşlı futbolcular, bunun karşılığını alamadı. Beşiktaş Yönetimi'nin belirlediği primleri kıt kanaat alabilen Siyah - Beyazlılar, nihayet Trabzonspor galibiyetinin primi olarak 7 bin 500 doları tahsil edebildi. Fenerbahçe zaferinin ardından soyunma odasında primi Menajer - Kaptan Tayfur Havutçu'ya bırakan Siyah - Beyazlı yönetim, açıklanan 25'er bin dolara da itiraz etmedi. 
Bu karşılaşmanın sonrasında, eldeki formaları satan ve bunları paraya çeviren Beşiktaş Yönetimi, bu başarıyı sağlayan oyuncuları ise unuttu. Ancak futbolcular, aldıkları 7 bin 500 dolara da şükrederek Samsunspor maçına daha moralli hazırlanmaya başladı. 

Juanfran sakatlandı 

Samsun maçının hazırlıklarını dün yaptığı tek antrenmanla sürdüren Beşiktaş'ta, pas çalışmasında darbe alan Juanfran idmanı yarıda bıraktı. Önceki gün sağ ayak kaval kemiğine darbe alan Tümer ise dinlendirildi, dünkü antrenmana katılmadı. Başarılı futbolcunun bugün takıma katılacağı belirtildi. 

Aman tren kaçmasın 

Çalımbay döneminde yedek kalan, oynama fırsatı bulamayan isimler, sakat ve cezalı futbolcuların yokluğunda forma giyecek 

SÜLEYMAN HATISARU 

Rıza Çalımbay'ın gelişiyle birlikte yedek kulübesinin, ya da tribünlerin müdavimi olan futbolcular, Samsunspor karşısında son kozunu oynayacak. Yedekler, bu maçın ardından gidecek - kalacak isimleri yönetime rapor edecek olan Çalımbay'ın gözüne girmeye çalışacak.Pancu, Ahmed Hassan ve Koray'ın cezası, Ahmet Dursun, Emre ve Ahmet Yıldırım gibi yıldızların yokluğunda forma giyecek olan isimlerin idmanlarda da çok çalıştığı belirtildi. 
Kulüp doktoru Yalçın Yavuzer, sağ baldırında kas yırtığı bulunan Ahmet Dursun'un bu hafta da görev yapamayacağını açıklarken, Okan ve Sergen'in ise Samsunspor maçına yetişebileceği vurgulandı. 

Ali'ye 1.2 trilyon 

İLHAN GÜLER 

Siyah - Beyazlılar, prensip anlaşmasına vardığı Gençlerbirliği'nin başarılı futbolcusu Ali Tandoğan'a 1 trilyon 200 milyar lira ödeyecek. Başkent ekibinin bu transfer öncesi Ali Tandoğan'a 500 milyar lira teklif ettiği, ancak başarılı futbolcunun 1 trilyonda diretmesinin ardından iplerin koptuğu bildirildi. Gelecek sezon için kolları sıvayan Beşiktaş Yönetimi'nin Teknik Direktör Rıza Çalımbay'ın transferini istediği başarılı sağ kanat oyuncusuyla 1 trilyon 200 milyar liraya anlaştığı öğrenildi. 

John Carew'i Dünya gördü 

John Carew, Leeds United eski kaptanı Lucas Radebe'nin jübile maçında bir gol attı. Güney Afrikalı 36 yaşındaki yıldız oyuncunun jübilesinde Okocha ve Mancini gibi yıldızlarla birlikte forma giyen Carew , Dünya Karması adına 1-1 eşitliği sağlayan ilk golü kaydetti. Karma karşılaşmayı 7-3 kazandı. 


</TEXT>
</DOC>
