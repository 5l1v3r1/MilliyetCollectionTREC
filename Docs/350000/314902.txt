<DOC>
<DOCNO> 314902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo08.html </URL>
<DATE> 2005/02/13/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Minnesota'da başantrenör Saunders görevinden alındı... 
</HEADLINE>
<TEXT>

     Amerikan Profesyonel Basketbol Ligi takımlarından Minnesota Timberwolves'un Başantrenörü Flip Saunders'ın, takımın kötü gidişinden dolayı görevinden alındığı, yerine geçici olarak, sezon sonuna kadar kulübün başkan yardımcısı Kevin McHale'in getirildiği bildirildi. 
     Geçen yıl Batı Konferansı'nı birinci tamamlayan ve Los Angeles Lakers ile Batı Finali'nde karşılaşıp 4-2 ile elenerek NBA finalindan olan ''T-Wolves'', bu yıl istikrarsız sonuçlar almış ve play-off'ları tehlikeye atmıştı. 
     Dün, Mehmet Okur'un da formasını giydiği Utah Jazz'a yenilen ve son 8 maçının 7'sini kaybederek dibe vuran Timberwolves'un başantrenörü Flip Saunders, ligin en tecrübeli ve iyi antrenörlerinden biri olarak kabul ediliyor. 
     Yeni başantrenör McHale ise, eski bir Minnesota oyuncusu. Kevin McHale, NBA tarihinin en çok şampiyonluk elde eden takımı Boston Celtics'in, Larry Bird'lü ve Robert Parish'li kadrosunda da power forward olarak yer almıştı. 
     
</TEXT>
</DOC>
