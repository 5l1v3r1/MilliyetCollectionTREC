<DOC>
<DOCNO> 323744 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sonspo24.html </URL>
<DATE> 2005/03/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Belçika Futbol Federasyonu ikiye bölünüyor... 
</HEADLINE>
<TEXT>

     Belçika Futbol Federasyonu'nun 2007 yılından itibaren ikiye bölüneceği bildirildi. 
     Flaman ve Valon olmak üzere iki ayrı federasyona ayrılması öngörülen Belçika Futbol Federasyonu'nda, bu düzenlemenin 1 Ocak 2007 tarihinde uygulamaya koyulacağı kaydedildi. 
     Projeyi yürüten Spordan Sorumlu Bakan Bert Anciaux, Belçika futbolunda son 10 yıldır gerileme olduğunu belirterek, kulüplerin gençleri eğitmesinde yardımcı olması için federasyonun ikiye bölünmesinin önemli olduğunu söyledi. 
     Bakan Anciaux, Belçika Futbol Federasyonu Başkanı Jan Peeters ile görüşmelerin tamamlandığını futbol federasyonunun ikiye bölünmesi için çalışmaların başlatıldığını açıkladı. 
     Bölünmenin, gençlerin eğitiminin yanı sıra federasyona bağlı olan amatör futbolun da yararına olacağını söyleyen Belçikalı bakan, ''Şu an spor federasyonlarına verilen paranın yanı sıra futbol federasyonuna 18 milyon Avro ek para verilecek'' dedi. 
     Futbol kulüplerinin olaya sıcak baktığını söyleyen Anciaux, Federasyon Başkanı Peeters'in konuyu temmuz ayında yapılacak federasyon genel yönetim kurulu toplantısının gündemine aldığını ve bu konunun ayrıntılarıyla tartışılacağını belirtti. 
     
</TEXT>
</DOC>
