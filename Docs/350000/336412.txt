<DOC>
<DOCNO> 336412 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun28.html </URL>
<DATE> 2005/04/24/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Özkök Denktaş, ömrünü Kıbrıs davasına adamış bir liderdir 
</HEADLINE>
<TEXT>

     Genelkurmay Başkanı Orgeneral Hilmi Özkök, ''Cumhurbaşkanı Rauf Denktaş'ın 81 yıllık ömrünü Kıbrıs davasına adamış bir lider olduğunu'' vurgulayarak, Denktaş'ın ''tarihe mal olmuş bir kişilik ve devlet adamı olduğunu'' belirtti. 
     Genelkurmay Başkanı Orgeneral Özkök, görevi bugün Cumhurbaşkanı Mehmet Ali Talat'a devreden KKTC'nin 1. Cumhurbaşkanı Denktaş'a bir mesaj göndererek, ''Cumhurbaşkanı Denktaş'ın verdiği hizmetlerin tarihin altın sayfalarında yerini alacağını'' belirtti. 
     ''Kuzey Kıbrıs Türk Cumhuriyeti'nin, içinde bulunduğu zorlu dönemi geçmişte olduğu gibi, birlik ve beraberlik içinde, vatansever Türk halkının azim ve iradesiyle başarıyla aşacağına'' inandığını belirten Özkök, ''Türk Silahlı Kuvvetleri'nin, siyasi ve ekonomik koşullar ne şekilde olursa olsun, Türkiye'nin 1960 Antlaşmaları'ndan kaynaklanan hak ve sorumlulukları ile KKTC'nin hak ve özgürlüğünü sonuna kadar korumaya kararlı olduğunu'' vurguladı. 
     ''Türk Silahlı Kuvvetleri'nin Kıbrıs Türk halkının huzur ve barış içinde bir yaşam sürmesini yürekten arzuladığını'' ifade eden Orgeneral Özkök, ''Türk Silahlı Kuvvetleri'nin Kıbrıs Türk halkının güvenliğinin en güçlü teminatı olmaya devam edeceğini'' kaydetti. 
     Özkök, mesajında, ''Şahsım ve Türk Silahlı Kuvvetleri adına Zat'ı devletlerine bundan sonraki çalışmalarınız ve yaşamınızda sağlık ve mutluluk dilerim'' dedi. 
     
</TEXT>
</DOC>
