<DOC>
<DOCNO> 308425 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/son/sondun14.html </URL>
<DATE> 2005/01/22/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
AKEL de Ankara'ya geliyor 
</HEADLINE>
<TEXT>

     Güney Kıbrıs'ta iktidarın en büyük ortağı komünist AKEL partisinin, 30 Ocak'ta Ankara'da yapılacak Özgürlük ve Dayanışma Partisi ÖDP kurultayına katılacağı bildirildi. 
     Rum Meclis Başkanı ve AKEL Genel Sekreteri Dimitris Hristofyas, Rum ana muhalefet Demokratik Seferberlik Partisi'nin DİSİ Ankara'ya yapacağı ziyaretle ilgili soruları yanıtlarken, AKEL'in de Meclis Grup Sözcüsü Nikos Katsuridis tarafından ÖDP kurultayında temsil edileceğini açıkladı. 
     ''AKEL'in yaklaşık 8 kez Türkiye'ye giderek sol partilerle görüştüğünü ve uluslararası toplantılarda yer aldığını'' belirten Hristofyas, ''Türkiye'de Rum tarafının görüşlerinin anlatılması ve tezlerinin ileriye götürülmesi amacıyla temasların yapılması gerektiğini'' söyledi. 
     Hristofyas, 30 Ocak'ta ÖDP kurultayına katılacaklarını ve bu amaç için AKEL Meclis Grup Sözcüsü Nikos Katsuridis'in Ankara'ya gideceğini ifade etti. 
     DİSİ'den bir heyet de şubat başlarında AK Parti'nin daveti üzerine Ankara'yı ziyaret edecek. 
     
</TEXT>
</DOC>
