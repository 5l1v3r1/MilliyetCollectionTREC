<DOC>
<DOCNO> 338077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/soneko08.html </URL>
<DATE> 2005/04/29/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Tüpraş'ta ihaleye çıkıldı... 
</HEADLINE>
<TEXT>

     Türkiye Petrol Rafinerileri A.Ş.'nin TÜPRAŞ yüzde 51 oranındaki hissesinin blok satışına ilişkin ihaleye, bugün gazetelere verilen ilanlarla çıkıldı. 
     İlana göre, çıkarılmış sermayesi 250 trilyon 419 milyar 200 milyon lira olan TÜPRAŞ'ın, yüzde 51 oranındaki hissesine denk gelen ve her biri 1.000 lira nominal değerde, 127 trilyon 713 milyar 792 milyon 220 bin 875 adet A grubu idare hissesi blok olarak satılacak. 
     Bu arada, TÜPRAŞ'ın kalan yüzde 49 oranındaki hissesi ise halen İMKB ile Londra Menkul Kıymetler Borsası'nda işlem görüyor. 
     TÜPRAŞ'ın blok satış ihalesi, kapalı zarf içinde teklif almak ve görüşmeler yapmak suretiyle, pazarlık usulü ile gerçekleştirilecek. 
     
     İHALE SÜRECİ 
     Yatırımcılar, TÜPRAŞ'la ilgili tanıtım dokümanı ile ihale şartnamesini, bugünden itibaren Özelleştirme İdare'den temin edilebilecek olan ''gizlilik taahhütnamesi''nin imzalayıp tesliminden sonra, 3 Mayıs 2005 tarihinden itibaren 20 bin dolar karşılığı İdare'den temin edilebilecek. 
     Önyeterlilik başvurusunda bulunmak isteyen yatırımcılar, en geç 13 Haziran'a kadar başvurabilecekler. Başvuruda bulunan tüm yatırımcıların, önyeterlilik kriterlerinin tamamını karşılamaları gerekiyor. 
     
     ÖNYETERLİLİK KRİTERLERİ 
     Önyeterlilik başvurusunda bulunan firmaların ait olduğu grubun 2004 yılı bilançosundaki toplam varlıkları en az 750 milyon dolar, toplam özkaynaklarının en az 500 milyon dolar olması, bu firmaların enerji sektöründe hidro-karbon, karbon, petrokimya, elektrik sektöründe üretim, alım-satım, ticaret veya dağıtım faaliyetlerinden herhangi biri doğrudan veya dolaylı olarak tecrübe sahibi olması gerekiyor. 
     İlanda toplam varlık ve özkaynakların hesaplanmasında dikkate alınacak unsurlar da yer alıyor. 
     Tecrübenin belirlenmesinde firmanın veya başvuruda bulunan ortak girişim grubu ise üyelerden hisse oranı yüzde 20 olan en az bir tanesinin, enerji sektöründe en az 1 yıl doğrudan faaliyet tecrübesi veya sektörde faaliyet gösteren bir şirkette en az 1 yıl süreyle, en az yüzde 51 oranında hisse sahibi olması şartı aranacak. 
     
     BİLGİ ODASI ELEKTRONİK ORTAMDA 
     Önyeterliliğin İdare tarafından değerlendirilmesinin ardından, bu kriterlere sahip yatırımcılar istekleri halinde mevcut durum tespiti yapmak üzere 1-29 Temmuz tarihleri arasında elektronik ortamda ve 50 bin dolar karşılığında bilgi odasına girebilecekler. 
     Veri sitesi ile bilgi odasına girmek için son başvuru tarihi ise 24 Haziran olarak belirlendi. Bu arada, teklif sahiplerinden ihaleye katılabilmeleri için 30 milyon dolar tutarında geçici teminat alınacak. 
     Yatırımcılar, bu süreçlerin ardından tekliflerini en geç 2 Eylül 2005 saat 16.00'ya kadar verebilecekler. 
     
</TEXT>
</DOC>
