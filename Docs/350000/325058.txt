<DOC>
<DOCNO> 325058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/soneko09.html </URL>
<DATE> 2005/03/19/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Uluslararası borsalarda geçen hafta... 
</HEADLINE>
<TEXT>

     Uluslararası borsalarda geçen hafta, ABD Doları, İsviçre Frangı dışında değer kaybederken, altın fiyatları geriledi. 
     Tokyo Borsası'nda ABD Doları, Japon Yeni karşısında haftaya yükseliş trendi içinde 104.55 yenden başlarken Cuma günü kapanışta 104.76 yene çıktı. 
     Avrupa Borsalarında dolar Salı günü, ABD'de açıklanan ve ülkeye Ocak ayında 91.5 milyar dolarlık net sermaye girdiğini ortaya koyan uluslararası sermaye hareketleri verileriyle, önemli paralar karşısında biraz toparlandı. Fakat bu toparlanma kısa sürdü ve çarşamba günü yeniden değer kaybetti. 
     Analistler, sermaye girişi verilerinin, Ocak ayında 58.3 milyar dolar olan dış ticaret açığının karşılanması açısından umut verici olsa da, ABD'nin kökü derinlerde yapısal ekonomik sorunlarının endişe kaynağı olmayı sürdürdüğünü belirtiyor. 
     Avro Bölgesi'nde hafta ortasında açıklanan, Şubat ayı tüketici enflasyonunun yüzde 0.3 gibi yüksek bir değerde gelmesi ise Avrupa Merkez Bankası'ndan faiz artışı beklentilerini güçlendirdi. 
     Doların düşüşüne bir diğer neden olarak da, yakın zamana kadar doların en büyük destekçileri arasında gösterilen Asya merkez bankalarının, dolar varlıklarını kademeli de olsa diğer önemli paralara çevirmeyi sürdürmesi gösteriliyor. 
     ABD Merkez Bankası FED'in 22 Mart toplantısı yaklaşırken, piyasalarda yatırımcıların dolar satışlarını perşembe gününden itibaren askıya aldığı gözlendi. 
     FED'in gelecek haftadaki toplantısında da çeyrek puanlık kademeli faiz artışı politikasını terk etmesi beklenmiyor. Halen yüzde 2.5 seviyesinde bulunan dolar gösterge faizinin, enflasyon baskısının daha iyi şekilde kontrol altında tutulması için yüzde 2.75'e yükseltileceği tahmin ediliyor. 
     Dolar önemli para birimleri karşısında hafta sonunda da değer kazanmayı sürdürse de pazartesi gününe göre düşüşler yaşandı. 
     Uluslararası döviz piyasasında bazı önemli para birimleri karşısında ABD Doları'nın haftaya başlangıç ve hafta sonu kapanış kapanış değerleri şöyle oldu 
     
     
PARA BİRİMİ PAZARTESİ CUMA Japon Yeni 104.94 104.92 İsviçre Frangı 1.1604 1.1677 Kanada Doları 1.2062 1.2051 
     Avrupa döviz piyasasında haftaya 1.3367 dolardan başlayan avro, cuma kapanışta 1.3281 dolara yükseldi. 
     Londra'da haftaya 1.9108 dolardan başlayan İngiliz Sterlini ise cuma günkü kapanışta 1.9149 seviyesine ulaştı. 
     
     ALTIN FİYATLARI 
     Bazı borsalarda altının onsu, pazartesi ve cuma kapanışları itibariyle şöyle 
     
     
BORSA PAZARTESİ CUMA Londra 441.00 438.10 Zürih 441.23 438.50 Hong Kong 443.15 436.95 
     Londra Borsası'nda, haftaya 7.39 dolardan açılan gümüşün onsu, hafta sonunda 7.35 dolara indi. 
     
     PETROL FİYATLARI 
     Öte yandan Petrol İhraç Eden Ülkeler Örgütü OPEC'in resmi üretim kotasını artırma kararı almasına rağmen uluslararası borsalarda petrol fiyatlarının yeni rekorlar kırması engellenemiyor. 
     OPEC'in halen 27 milyon varil olan günlük üretim kotasının 1 Nisan'dan itibaren 500 bin varillik artışla 27.5 milyon varile yükseltilecek olması, talebin güçlü olduğu piyasaları sakinleştiremedi. 
     New York Borsası'nda Batı Teksas türü petrolün fiyatı Cuma günü kapanışta 56.72 dolara çıktı. 
     Analistler, OPEC'in resmi kotası 27 milyon seviyesinde tutulurken gerçek üretimlerinin 27.6 milyon varil civarında olduğunu hatırlatarak, son İsfahan İran zirvesinde alınan üretim artışı kararının gerçekte hiçbir şeyi değiştirmeyeceğini ifade ediyor. 
     
     MENKUL KIYMET BORSALARI 
     Tokyo Borsası'nda Nikkei Endeksi, haftaya düşüş trendi içinde 11,850.25 puandan başladı. Petrol fiyatlarının 54 dolar seviyesinin üzerinde seyretmesi yanında Japon ekonomisine ilişkin açıklanan verilerin fazla umut vermemesi, Nikkei endeksinin gerileyişinde etkili oldu. Bununla birlikte Cuma günü kapanışta pazartesi gününe göre değer kazanıp kapanışta 11.879,81 puana yükseldi. 
     İşlem hacmi bakımından dünyanın en büyük borsası konumunda olan New York'ta endeksler haftaya yükseliş trendi içinde başladı. Pazartesi günü Dow Jones Endeksi 10,804.51 puana, teknoloji endeksi Nasdaq da 2,051.04 puana çıktı. 
     Uluslararası piyasada petrol fiyatlarının yeni rekorlar kırması, enflasyonun yükseleceği endişesi Cuma günü kapanışta endeksleri kararsız bir seyir izlemesine neden oldu. Dow Jones Endeksi cuma günü kapanışta yükselmesine karşın hafta başına göre değer kaybederek 10,629.67 puana indi. 
     Nasdaq Endeksi ise Cuma günü ve hafta başına göre değer kaybederek 2,007.79 puandan haftayı kapattı. 
     
</TEXT>
</DOC>
