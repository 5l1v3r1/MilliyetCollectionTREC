<DOC>
<DOCNO> 348958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sontur15.html </URL>
<DATE> 2005/06/04/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Mersin'deki gazetecilerin açlık grevi sona erdi... 
</HEADLINE>
<TEXT>

     Mersin Gazeteciler Cemiyeti MGC Başkanı Vahap Şehitoğlu ve yönetim kurulu üyelerinin, Yeni TCK’daki basınla ilgili maddelerde yapılan değişikliklerin yeterli olmadığı gerekçesiyle 1 Haziran’da başlattıkları 3 günlük açlık grevi eylemi sona erdi. 
     Şehitoğlu ve beraberindeki gazeteciler, MGC önünde eylemlerinin sona erdirilmesi nedeniyle davul-zurna eşliğinde halay çekti. 
     Şehitoğlu, yaptığı açıklamada, 3 gündür sürdürdükleri eylemin Türkiye genelinde destek gördüğünü ve yaptıkları eylemle amaçlarına ulaştıklarını bildirdi. 
     Yeni TCK’da basının haber verme ve halkın haber alma hakkının kaldırıldığını iddia eden Şehitoğlu, "Özgür basının önündeki antidemokratik yasalara karşı verdiğimiz mücadelede, verilen destekle eylemimiz amacına ulaşmış, sesimiz olduğundan daha yüksek çıkmıştır" diye konuştu. 
     Şehitoğlu, Yeni TCK’daki basını ilgilendiren maddelerdeki ağırlaştırılmış hapis cezalarının bir an önce kaldırılması dileklerinin yanıt bulduğunu ifade ederek, AK Parti Zonguldak Milletvekili ve TBMM Adalet Komisyonu Başkanı Köksal Toptan’ın, gazetecileri rahatlatacak, sıkıntıya girmesini önleyecek düzenleme konusunda yardımcı olacaklarını açıkladığını kaydetti. 
     Şehitoğlu, daha sonra MGC Binası’nda AK Parti İl Başkanı Mustafa Muhammet Gültak ile sivil toplum örgütü temsilcilerinin tebriklerini kabul etti. 
     
</TEXT>
</DOC>
