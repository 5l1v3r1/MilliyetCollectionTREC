<DOC>
<DOCNO> 345691 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sonsiy26.html </URL>
<DATE> 2005/05/25/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
AKP'li Köylü Bundan sonra adli sicil belgeleri saklanacak 
</HEADLINE>
<TEXT>

     TBMM Genel Kurulu’nda, Adli Sicil Kanunu Teklifi’nin görüşülmesine başlandı. 
     Teklifin geneli üzerinde CHP Grubu adına söz alan Çorum Milletvekili Feridun Ayvazoğlu, kanun teklifinin olumlu yönde birçok yenilik getireceğini ancak, bazı maddelerinde düzenlemeye gidilmesi gerektiğini söyledi. 
     Muhalefet olarak eleştirilerini iyi niyetli yaptıklarını belirten Ayvazoğlu, "Topluma karşı sorumluluk görevimizi yerine getiriyoruz. 
     Polemik olsun diye eleştiri yapmıyoruz" dedi. 
     Ayvazoğlu, adli sicil belgesi almak isteyenlerden 3 YTL 3 milyon lira tahsil edilmesinin öngörüldüğünü anımsatarak, bu bedelin alınmasına karşı olduklarını bildirdi. 
     Nüfusun yarısına yakınının, hemen hemen yılda kez adli sicil belgesi aldığını kaydeden Ayvazoğlu, "30 milyon kişinin adli sicil belgesi alabileceği düşünülürse az gibi gözüken 3 YTL, yüksek meblağlara çıkıyor. İş başvurusunda bulunacak işsizin, adli sicil belgesini almak için 3 YTL ödemesi gerekiyor. Bu ücret aileleri etkiler" diye konuştu. 
     Teklif sahibi AK Parti Kastamonu Milletvekili Hakkı Köylü ise ceza verilme şekli, infaz şekli ve infaz sonrası hükümlerin değiştiğini, bu değişimler karşısında adli sicil sisteminin de değişmesinin kaçınılmaz olduğunu söyledi. 
     Önceki sistemde sicil bilgilerinin mahkeme kararıyla silinebildiğini belirten Köylü, kanun teklifiyle mahkeme kararı olmaksızın kurulacak bir komisyonda adli sicil bilgilerinin arşive alınacağını kaydetti. 
     Köylü, şöyle devam etti 
     "Bundan sonra kararlar infaz edildikten sonra, Adli Sicil Genel Müdürlüğü tarafından bu bilgiler arşive alınacak. Ancak şimdiye kadarki adli sicil bilgileri, oluşturulacak komisyon tarafından arşive alınmadan tamamen silinecek. Yani, yeni işlenecek suçların bilgileri arşive alınacak, eski suçların bilgileri silinecek. Şimdiye kadarki suç bilgileri, kazanılmış hakların ihlal edilmemesi amacıyla silinecek." Teklifin tümü üzerindeki görüşmeler tamamlanarak, maddelerin görüşülmesine başlandı. 
     
</TEXT>
</DOC>
