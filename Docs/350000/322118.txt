<DOC>
<DOCNO> 322118 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sondun14.html </URL>
<DATE> 2005/03/09/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
AB'de Müslümanlara yönelik ayrımcılık giderek artıyor 
</HEADLINE>
<TEXT>

     Avrupa Birliği'ndeki Müslümanlara yönelik ayrımcılığın giderek arttığı bildirildi. 
     Uluslararası Helsinki Federasyonu'nca yayınlanan raporda AB'deki Müslüman azınlıklara karşı "güvensizliğin ve düşmanlığın" giderek yoğunlaştığı belirtildi. 
     Müslümanların da kendilerini giderek inançları nedeniyle damgalanmış gibi hissettiği kaydedilen raporda Müslümanlara yönelik kin, kötü davranış ve saldırıların ABD'deki 11 Eylül saldırılarının ardından kayda değer bir biçimde arttığına dikkat çekildi. 
     Raporda Müslümanları hedef alan saldırıların İngiltere'de önemli ölçüde arttığı belirtilirken bu ülkede 2004 yılında gerçekleştirilen bir ankete yanıt veren Müslümanların yüzde 80'inin inançlarından dolayı ayrımcılığa maruz kaldıklarını söyledikleri vurgulandı. 
     Raporda Müslümanlara düşmanlığın İspanya ve Almanya'da, Madrid'te gerçekleştirilen terörist saldırı, Hollanda'da ise sinemacı Theo van Gogh'un öldürülmesinin ardından yoğunlaştığına dikkat çekildi. 
     Raporda Almanların yüzde 80'i için "İslam"ın terör ve kadınların ezilmesiyle eş anlamlı olduğu, İsveç'te ise, iş olanaklarının beşte birinin Arap isimlerini taşıyanlara kapalı bulunduğu belirtildi. 
     Fransa'nın türbanın okullarda yasaklanmasıyla baş örtüsü kullanan kadınlara yönelik ayrımcılığın arttığı da savunulan raporda halen AB'de 20 milyon Müslüman yaşadığına dikkat çekildi bu sayının 2015 yılına kadar 40 milyona çıkacağı tahminine yer verildi. 
     
</TEXT>
</DOC>
