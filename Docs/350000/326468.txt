<DOC>
<DOCNO> 326468 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/ekonomi/eko05.html </URL>
<DATE> 2005/03/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Bakan Coşkun, marketi bakanlığına şik yet etti 
</HEADLINE>
<TEXT>


GÜLÇİN ÜSTÜN Ankara 

Sanayi ve Ticaret Bakanı Ali Coşkun, evine alınan bir gıda ürününün son kullanma tarihinin üzerinden 2 ay geçtiğini fark edince bozuk ürünü satan marketi, bakanlığına bağlı Tüketici ve Rekabeti Koruma Genel Müdürlüğü'ne şikayet etti. 
Coşkun, günlük tüketilmeyen ve son kullanma tarihine 1 hafta kalan ürünlerin raflardan kalkmasını öngören bakkallar ve marketlerle ilgili tasarının da yakın zamanda Meclis'e sevk edileceğini kaydetti. Böylece yasal boşluğun ortadan kalkacağını belirten Coşkun, tasarının bugüne kadar AB uyum yasaları nedeniyle Başbakanlık'ta beklediğini ifade etti. 
Tarihi geçmiş gıda ürünlerinin fiyatlarının indirildiğini belirten Coşkun, şunları söyledi 
"Ürünü alan tarihine bakmadan tüketiyor. Bizim evde benzer olay yaşandı. Marketten aldığımız bir ürün bozuk çıktı. Son kullanma tarihinin üzerinden 2 ay geçmiş. Allahtan yemeden hanım fark etti. Durumu market yetkililerine ilettim. Bizim bakanlığın bünyesindeki Tüketici ve Rekabeti Koruma Genel Müdürlüğü'ne şikayet ettim." 

Depremde gider 
Tasarıyla büyüklüğü 15 bin metrekarenin üzerinde olan marketlerin şehir dışına kurulmasını öngördüklerini de dile getiren Coşkun, "Aldatıcı reklamlara son veriyoruz. Bakkal amcayı da marketi de koruyacağız. Bazı marketlerin sağlıksız inşa edilmiş. Depremde çok yüksek hasar olabilir. Şehircilik açısından çarpık yapılaşma var. Ankara'da inceleme yaptım. Apartmanı, komple alıp ana duvarları yıkarak market yapmışlar. Bir deprem olsa yıkılır. Öyle yerlerde market kuruluyor ki trafik tıkanıyor" diye konuştu. 


</TEXT>
</DOC>
