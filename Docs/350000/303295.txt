<DOC>
<DOCNO> 303295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/sondun07.html </URL>
<DATE> 2005/01/04/ </DATE>
<TIME> 07.40 </TIME>
<AUTHOR>  </AUTHOR>
<HEADLINE>
ABD'de yeni iç güvenlik tehdidi Kol saati 
</HEADLINE>
<TEXT>

     ABD'de iç güvenlik tehditlerine bir yenisi daha eklendi. 
     ABD İç Güvenlik Bakanlığı ve Federal Soruşturma Bürosu FBI havaalanı güvenlik görevlilerine yönelik yayınladığı tavsiye notunda, çakmak ya da altimetre irtifayı gösteren alet gizlenmiş kol saatlerine karşı dikkatli olunması konusunda uyarıda bulundu. 
     MSNBC televizyonunda yer alan habere göre, tavsiye notunda, ''Son istihbarat verileri terör örgütü El Kaide'nin bütan gazlı çakmak ya da altimetre fonksiyonu bulunan Casio marka kol saatleri elde etmekle uğraştığını göstermektedir. El Kaide ve işbirliği içinde bulunduğu örgütler patlayıcı aygıtlar yapmakta zamanlayıcı olarak Casio marka kol saatlerini yaygın şekilde kullanmaktadır. Casio markası muhtemelen ucuzluğu ve tüm dünyada yaygın şekilde bulunmasından dolayı tercih edilmektedir,'' ifadeleri yer aldı. 
     Tavsiye notunda bu saatlerin bir terörist saldırıda kullanılma planlarına dair herhangi özel bilgi bulunmadığı belirtilirken, buna rağmen havaalanı güvenlik görevlileri dikkatli olmaya çağrıldı. 
     Haberde, şu an ABD'de altimetre ya da çakmakla uçağa binmeyi yasaklayan bir yasa bulunmadığı belirtilirken, tavsiye notunda bu tür aletleri taşıyanların daha yakın kontrol ve takibe alınmasının tavsiye edildiği ifade edildi. 
     
</TEXT>
</DOC>
