<DOC>
<DOCNO> 313667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/aspo.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
'10 gün bekleyin' 
</HEADLINE>
<TEXT>


Anelka, Daum ile yaptığı özel görüşmede Fenerbahçe'ye hayran kaldığını belirtti, "Kısa süre sonra kalitemi sahaya koyacağım" dedi. Fransız yıldız takım arkadaşlarına da övgü yağdırdı 

ÖZEL HABER YALÇIN TÜRK 


İlgiden çok memnun 
FENERBAHÇE'NİN Fransız yıldızı Nicolas Anelka, Türkiye'deki ilk haftasının beklediğinden iyi geçtiğini söyledi. Takım arkadaşlarının kendisine gösterdiği yakın ilgiden mutluluk duyduğunu kaydeden ünlü golcünün yakın çevresine, "Hem saha içinde, hem saha dışında büyük yardım görüyorum. Bu kadar kısa sürede ne kadar doğru bir tercih yaptığımı anladım. Artık görev sırası bana düşüyor" diye konuştuğu öğrenildi. 

Eksiğini kapatıyor 
ANTRENMAN eksiğini kapatmak için büyük çaba harcadığını kaydeden Nicolas Anelka'nın, Teknik Direktör Daum ile yaptığı özel görüşmede ise "Tahmin ediyorum en fazla on gün sonra eski formuma ulaşırım. O zaman takıma önemli katkı sağlayacağıma inanıyorum. Samsun'da gördüğüm kadarıyla Alex, Nobre ve Kaptan Ümit çok kaliteli oyuncular. Kısa zamanda tüm gücümü ortaya koyacağımdan şüpheniz olmasın" dediği bildirildi. 

Daum'dan yakın markaj 
TEKNİK Direktör Daum'un da normal idmanların dışında Anelka'ya antrenör Koch tarafından özel programlar uygulattığı, özellikle Real Zaragoza maçına kadar Fransız oyuncunun tam kapasiteye ulaşmasına çalıştığı ifade edildi. Alman hocanın önümüzdeki günlerde Fenerbahçe'nin maç kasetlerini Anelka ile birlikte izleyerek takımı daha iyi tanımasına uğraş vereceği, tüm oyuncuların özelliklerini bir bir anlatacağı belirtildi. 

'UEFA'da sadece Anelka yetmez' 

MEHMET DEMİRCAN 

Daum'dan serzeniş 
TEKNİK Direktör Christoph Daum, Anelka'nın müthiş bir transfer olduğunu ancak kamuoyunun yanlış yönlendirildiğini söyledi. Alman hoca, "Anelka geldikten sonra UEFA Kupası'nı mutlaka kazanmamız gerektiği yolunda konuşmalar oluyor. Bir futbolcu ile bu garanti verilebilir mi Bu gibi düşünceler, hem futbolcuyu, hem de takımı kötü yönde etkiler. UEFA'da başarılı olmak için takım halinde iyi oynamalıyız" ifadesini kullandı. 

'İlk golü atmalıyız' 
REAL Zaragoza'yı değerlendiren Daum, tur için temkinli yorumlarda bulundu. Alman hoca, "Rakibimizi kesinlikle küçümsememeliyiz. Daha önce zayıf görünen takımların Fenerbahçe karşısında ne gibi sonuçlar aldıkları ortada. İspanya'da belki üst sıralarda değiller ancak çok mücadele eden, fiziğe dayalı futbol oynayan bir yapıları var. İlk golü biz atarsak arkası gelir. Ayrıca tüm oyuncularımın iyi mücadele etmesi şart" diye konuştu. 


</TEXT>
</DOC>
