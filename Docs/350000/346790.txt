<DOC>
<DOCNO> 346790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonyas02.html </URL>
<DATE> 2005/05/28/ </DATE>
<TIME> 03.30 </TIME>
<AUTHOR>  </AUTHOR>
<HEADLINE>
Yabancı geline Türk usulü şaka 
</HEADLINE>
<TEXT>

     Erdoğan CANKUŞ FETHİYE Muğla , DHA 

FETHİYE'deki Lykia World Tatil Köyü'nün Servis Müdür Yardımcısı 32 yaşındaki Bertan Uzunyerliler ile İsviçreli turist rehberi 34 yaşındaki Monika Hersche'in nikah töreninde, Türk usulü’ şaka, gelini ve İsviçreli konukları çok şaşırttı. 
     Yaklaşık 2 yıl önce tanışan ve evlenmeye karar veren Hersche ile Uzunyerliler’in nikahı, Fethiye Nüfus Müdürlüğü’nde kıyıldı. Tatil Köyü'nün sahibi Zeynep Silahtaroğlu ile çok sayıda Türk ve İsviçreli konuğun katıldığı nikah töreni başladıktan kısa bir süre sonra, başı bağlı ve kucağında kundak olan bir kadın, nikah salonuna dalarak, Beni bu çocukla ortada bıraktın. Sen benimle evli değil misin diye feryat etti. 
     Nikahı kıyan Fethiye Nüfus Müdürü Yener Sargıncı, gelin Hersche ve gelinin İsviçreli konukları, etraflarına şaşkınlıkla bakınırken, kadın başındaki örtüyü ve peruğu sıyırıp kundağın içinden oyuncak bir bebek çıkardı. Olayın bir şaka, kadın kılığındaki kişinin de damadın iş arkadaşı showman barmen Reha Bal olduğu anlaşılınca rahat birer soluk alan konuklar, uzun süre güldü. 
     
</TEXT>
</DOC>
