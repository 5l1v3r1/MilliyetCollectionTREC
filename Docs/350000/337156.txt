<DOC>
<DOCNO> 337156 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur48.html </URL>
<DATE> 2005/04/26/ </DATE>
<TIME> 18.15 </TIME>
<AUTHOR>  </AUTHOR>
<HEADLINE>
Gündoğmuş Belediye Başkanı görevden uzaklaştırıldı 
</HEADLINE>
<TEXT>

     Antalya'nın Gündoğmuş İlçesi Belediye Başkanı Mustafa Zafer Arslan, İçişleri Bakanlığı'nca görevden uzaklaştırıldı. 
     Alınan bilgiye göre, İçişleri Bakanlığı, Antalya Valiliği'ne, Nisan ayı başında ''cürüm işlemek amacıyla teşekkül oluşturmak'', ''kamu aleyhine dolandırıcılık'', ''tehdit'', ''kundaklama'', ''kaçak petrol satışı yapmak'' ve ''ihaleye fesat karıştırmak'' suçlarından tutuklanarak cezaevine gönderilen Gündoğmuş İlçesi Belediye Başkanı Aslan'ın görevden alınmasına ilişkin yazı gönderdi. 
     Yazıda, şöyle denildi 
     ''İçişleri Bakanlığı Mahalli İdareler Genel Müdürlüğü'nün 22 Nisan 2005 tarih ve 22741 sayılı yazısıyla iliniz Gündoğmuş İlçesi Belediye Başkanı Mustafa Zafer Arslan, görevinden uzaklaştırılmıştır. Adı geçene tebliğ edilerek sonucundan bakanlığımıza bilgi verilmesini rica ederim.'' Söz konusu yazının gönderilmesi üzerine, Antalya Valiliği'nin, 5272 Sayılı Belediye Yasası'nın 45. maddesine göre, Gündoğmuş Belediye Meclisi'ni toplantıya çağırdığı, belediye meclisinin 28 Nisan'da toplanacağı ve meclis üyeleri arasından yeni belediye başkanını seçeceği bildirildi. 
     
</TEXT>
</DOC>
