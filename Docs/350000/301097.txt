<DOC>
<DOCNO> 301097 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/26/son/sonspo12.html </URL>
<DATE> 2004/12/26/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
Okan Koç'un Konyaspor'dan ilişkisini kesme kararını sağlıklı bulmuyoruz" 
</HEADLINE>
<TEXT>

     Konyaspor Basın Sözcüsü Bahattin Karapınar, Okan Koç'un takımıyla ilişkisini kestiğine ilişkin kararını sağlıklı bulmadıklarını söyledi. 
     Karapınar, AA muhabirine yaptığı açıklamada, dün Koç'un menajeri Alper Gökdemir tarafından basına yapılan açıklamayla ilgili kendilerine henüz resmi bir başvuru olmadığını belirtti. 
     Yarın Okan Koç ile görüşeceklerini bildiren Karapınar, ''Okan, kararından eminse, gerekeni yapacağız. Futbol Federasyonu'nun vereceği cezaya katlanmak zorunda'' dedi. 
     Okan'ın, Zafer Biryol ile aralarında geçen bir tartışmanın basına yansıması nedeniyle rencide olduğu için böyle bir karar verdiğini anımsatan Karapınar, şunları söyledi 
     ''Pazartesi günü kendisiyle görüşeceğiz. Bu kararıyla sezon sonuna kadar futbol oynamamayı göze almış oluyor. Okan'ın bu kararını sağlıklı bulmuyoruz. İlginçtir ki, dün yapılan açıklamada Koç, ailesiyle birlikte böyle bir karar verdiğini belirtiyor. Aile büyükleri, çocuklarının geleceğiyle ilgili daha olumlu bir karar verebilirdi.'' Karapınar, Okan Koç'un Konyaspor ile sözleşmesinin bitmesine 6 aylık bir süre olduğunu sözlerine ekledi. 
     
</TEXT>
</DOC>
