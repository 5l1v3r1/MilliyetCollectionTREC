<DOC>
<DOCNO> 346255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/yasam/axyas01.html </URL>
<DATE> 2005/05/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Kuş gribi virüsü canavarlaşıyor 
</HEADLINE>
<TEXT>


Güneydoğu Asya'da 54 kişiyi öldüren kuş gribi virüsünün mutasyona uğrayarak daha bulaşıcı olabileceğini belirten uzmanlar uyardı Yeni salgın, 7.5 milyon can alır 

DIŞ HABERLER SERVİSİ 

Hollandalı bilim adamları, Asya ülkelerinde görülen kuş gribi virüsünün yakın zamanda küresel boyutta bir salgın hastalığa dönüşebileceği uyarısında bulundu. Rotterdam'daki Erasmus Tıp Merkezi uzmanları, olası bir salgında en iyi ihtimalle 7.5 milyon kişinin hayatını kaybedebileceğini belirtti. H5N1 adı verilen virüsün, Güneydoğu Asya'da şu ana kadar 90 kişide belirlendiğini, bunlardan 54'ünün öldüğünü belirten uzmanlar, Vietnam'da bu yıl görülen vaka artışlarının, virüsün giderek kuvvetlendiğini gösterdiğini kaydetti. Uzmanlara göre virüs yakında mutasyona uğrayarak, daha da bulaşıcı hale gelebilir. 

30 milyon kişiyi vurur 
Dünya Sağlık Örgütü yetkilileri WHO , olası bir salgında birkaç ay içerisinde 30 milyon kişinin virüsü kapacağını belirtirken, Hollandalı uzmanlar, dünya nüfusunun yüzde 20'sine yakın bir bölümünün hastalıktan etkileneceğini kaydetti. 
Son tahminler, ölü sayısının 7.5 milyonu geçebileceğini gösteriyor. Dünyada her 30 yılda bir bulaşıcı virüslerden kaynaklanan salgın hastalıklar görülüyor. 1918'deki İspanyol gribi salgınında dünya çapında 40 milyon kişinin öldüğü tahmin ediliyor. 

Çinli uzmanlar aşı geliştirdi 

Çinli bilim adamları, kuş gribi virüsünün kümes hayvanlarına, su kuşlarına, memeli hayvanlara ve insanlara geçmesini önleyen 2 aşı geliştirdi. Ulusal Kuş Gribi Referans Laboratuvarı Genel Müdürü Çen Hualan, aşıların devlet onayı aldığını ve Tarım Bakanlığı'nın da satış izni verdiğini söyledi. Çen, deneylerde aşıların yüzde 100'e yakın koruma sağladığının görüldüğünü vurguladı. Öte yandan kuş gribi vakalarını, 72 saat yerine sadece 10 saatte tespit eden 3 yeni teknik geliştirildi. 


</TEXT>
</DOC>
