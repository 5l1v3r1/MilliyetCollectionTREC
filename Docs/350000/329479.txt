<DOC>
<DOCNO> 329479 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonyas12.html </URL>
<DATE> 2005/04/01/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Gözleri kapalı tıraş yapıyor 
</HEADLINE>
<TEXT>

     İkram TEKMANLI DHA 

ERZURUMLU erkek kuaförü 30 yaşındaki Sebahattin Kaplan, müşterilerini gözleri kapalı olarak tıraş ediyor. Yaklaşık bir yıldır gözlerini siyah bezle kapatarak saç- sakal tıraşı yaptığını belirten 15 yıllık berber Kaplan, "Dikkat ve özen isteyen bir iş olan kuaförlükte, müşterilerime sorduktan sonra gözümü kapatarak tıraş yapmaya başladım. Şu ana kadar en küçük bir yaralama dahi olmadı'' dedi. 
     Ali Ravi Caddesi'ndeki Burak Erkek Kuaförü'nde çalışan Sebahattin Kaplan, gözü kapalı tıraşa iddia üzerine başladığını söyledi. Bir müşterisiyle girdiği iddiayı yüzde hiç kesik izi bırakmadan tamamladığını anlatan Kaplan, gelen istekler üzerine gözlerini siyah bir bezle kapattıktan sonra saç-sakal tıraşı yapmaya başladığını belirtti. 
     Gözü kapalı antrenmanların çok yararlı olduğunu vurgulayan Kaplan, "Gözü kapalı tıraş yaparım dediğim zaman önce korkuyorlar. Ancak heyecanlı tıraş olmak hem müşterinin hoşuna gidiyor, hem de ben büyük keyif alıyorum. Hedefim Guinnes Rekorlar Kitabı'na girmek. Dikkat ve özen isteyen bir iş olan kuaförlükte, müşterilerime sorduktan sonra gözümü kapatarak tıraş yapmaya devam ediyorum. Şu ana kadar en küçük bir kaza olmadı. Müşterilerim de bu durumdan memnun'' diye konuştu. 
     
</TEXT>
</DOC>
