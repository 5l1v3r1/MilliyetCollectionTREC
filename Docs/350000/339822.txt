<DOC>
<DOCNO> 339822 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sondun30.html </URL>
<DATE> 2005/05/05/ </DATE>
<TIME> 17.10 </TIME>
<AUTHOR>  </AUTHOR>
<HEADLINE>
Rumlar, mahkeme celplerini gazetelerde ilan edecek 
</HEADLINE>
<TEXT>

     KKTC makamlarının, KKTC’deki eski Rum malları konusunda dava açan Rumların mahkeme celplerini getirecek Rum görevlilerin tutuklanacağını açıklamasının ardından Rum mahkeme celbi dağıtıcılarının KKTC’ye gelmek istemedikleri bildirildi. 
     Rum Simerini gazetesi, Rum mahkeme celbi dağıtıcılarının KKTC’ye gitmekten korktuğunu yazdı. 
     "Tüm Kıbrıs Mahkeme Celbi Dağıtıcıları Derneği" Başkanı Kostas Hacikosteas, Simerini gazetesine yaptığı açıklamada, "can güvenliği garanti edilmeden" KKTC’de başka mahkeme celbi dağıtmayacaklarını söyledi. 
     Hacikosteas, "Görevimizi yapmayı reddetmiyoruz, ancak canımız tehlikede. Can güvenliğimiz garanti edilmezse bir daha ’işgal’ bölgelerine gitmeyeceğiz. Konu ciddidir ve yetkililer tarafından ciddiye alınmalıdır" diye konuştu. 
     
     CELP DAĞITIMLARINA ALTERNATİF YÖNTEM 
     Bu arada, Simerini gazetesi, Rum Yüksek Mahkemesi’nin, mahkeme celplerinin dağıtılması konusunda alternatif yöntemler üzerinde durduğunu yazdı. 
     Habere göre, mahkeme celbi dağıtılması yerine, Kıbrıs Türk gazetelerine, davalıları bağlayıcı olacak ilanlar verilmesi düşünülüyor. Rum basınında ayrıca, KKTC’deki eski Rum malları konusunun kriz boyutuna ulaştığına dikkat çekildi ve Girne’de 5 Rumun tutuklanmasının bu konudan ayrı düşünülemeyeceği belirtildi. 
     Rum gazeteleri, "Kıbrıslı Türklerin Rum mahkemelerine çağrılmalarına KKTC’den gelen ilk yanıtın, 5 Rumun Girne’deki Karmi köyünde tutuklanması olduğu" yorumunu yaptı. 
     KKTC’nin Girne ilçesinde İngilizlerin yoğun olarak yaşadığı Karaman Karmi köyünde, 1974 öncesinde oturdukları evde şu an oturanları taciz eden 5 Rum tutuklanmış, daha sonra kefaletle serbest bırakılmıştı. 
     
</TEXT>
</DOC>
