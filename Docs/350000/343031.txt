<DOC>
<DOCNO> 343031 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/16/son/sonspo30.html </URL>
<DATE> 2005/05/16/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Özdemir Taraftarımızı yolunacak kaz gibi görüyorlar... 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, 1-0 yenildikleri Ankaragücü maçında iyi oynamadıklarını söyledi. 
     Özdemir, AA muhabirine yaptığı açıklamada, ligde kalma mücadelesi veren Ankaragücü’nün iyi oynadığını belirterek, "Ligde kalmak için büyük mücadele veriyorlar. Haklı bir galibiyet aldılar. İyi oynamadık. 
     Onları kutluyorum" dedi. 
     Penaltı golüyle yenildiklerini hatırlatan Nihat Özdemir, "Yardımcı hakemin ikazıyla hakem Bülent Demirlek penaltıyı verdi. 
     Penaltı golüyle yenilmemize rağmen hakem hakkında konuşmuyoruz. 
     Hakemin kararına saygılıyız" diye konuştu. 
     
     "TARAFTARIMIZI ’YOLUNACAK KAZ" GİBİ GÖRÜYORLAR" 

     Nihat Özdemir, dünkü maçta Fenerbahçe tribünlerinin daha dolu olduğunu ifade ederken, Fenerbahçe maçlarında Anadolu kulüplerinin bilet fiyatlarını çok yükseltmesinden şikayetçi oldu. 
     Türkiye’nin şartlarında biletlere büyük paralar vermenin mümkün olmadığını vurgulayan Özdemir, şöyle devam etti 
     "Anadolu kulüpleri Fenerbahçe taraftarını ’yolunacak kaz’ gibi görüyorlar. Bilet fiyatlarını çok yükseltiyorlar. Bir ailenin maça gitmesi 200 YTL’den aşağı değil. Türkiye şartlarında bu rakamı vermek kolay değil. Anadolu kulüpleri bu bilet fiyatlarını koyarken, Türkiye’nin gerçeklerini düşünmeli." 
     
     "DAUM VE OYUNCULARIN MORALLERİ BOZUKTU" 

     Galatasaray yenilgisinin ardından teknik direktörleri Christoph Daum ve oyuncularının morallerinin bozuk olduğunu belirten Nihat Özdemir, Ankaragücü maçında da gösterdikleri performansta bunun gözüktüğünü söyledi. 
     Galatasaray’ın Gençlerbirliği’ne yenilmesinin takımı yeniden motive edeceğini kaydeden Özdemir, "Yönetim olarak Daum ve oyuncularla devamlı görüşüyoruz. Ankaragücü maçından önce de başkanımız ve yöneticilerimiz onları motive etmek için görüşmeler yaptılar. Galatasaray maçına iyi motive olacağız" dedi. 
     Nihat Özdemir, Ankara dönüşünde Sabiha Gökçen Havalimanı’nda bir taraftarın Daum’u protestosunun yanlış olduğunu dile getirerek, şöyle konuştu 
     "Kendini bilmez bir taraftarın yaptığı bir harekettir. Bunlar yanlış hareketler. Hocamız çok tecrübeli, böyle şeylerden etkilenmez. 
     Daum bizim teknik direktörümüz. Gazetelerde çıkan teknik direktör isimlerinin doğru olmadığını resmi internet sitemizde açıklıyoruz. Bu tip konuların böylesine kritik bir haftada konuşulması doğru değil." 
     
     "5-1’İ UNUTMADIK" 

     Nihat Özdemir, Ankaragücü’ne yenilmelerinin önemli olmadığını kaydederek, "Galatasaray galip gelseydi bile yine önemli olmayacaktı. 
     Bu hafta Kadıköy’de Galatasaray’ı yenerek şampiyonluk turu atmak istiyoruz" dedi. 
     Galatasaray ile hafta sonunda yapacakları derbi maçı beklediklerini anlatan Özdemir, şunları söyledi 
     "5-1’lik yenilgiyi başkanımız, Daum, oyuncular ve taraftarımız unutmadı. Kadıköy’de bu maçın rövanşını alıp, şampiyonluk turu atmak istiyoruz. Derbi maçın skoru önemli değil, yeterki galip gelelim. 
     Taraftarımızı derbi maça bekliyoruz. Gelsinler bizi sonuna kadar desteklesinler, onların önünde maç sonuda şampiyonluk turu atalım." Özdemir, Galatasaray Kulübü Başkanı Özhan Canaydın ve yönetim kurulu üyelerini de Kadıköy’deki maça beklediklerini kaydetti. 
     Nihat Özdemir, Şampiyonluk Kupası’nın Galatasaray maçında stada getirilmesi şeklinde Futbol Federasyonu’na bir başvurularının olmadığını, böyle bir şeyin mümkün olmayacağını sözlerine ekledi. 

     
</TEXT>
</DOC>
