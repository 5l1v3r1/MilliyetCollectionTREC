<DOC>
<DOCNO> 344656 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sontur27.html </URL>
<DATE> 2005/05/21/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Milli Eğitim görevlilerine stat temizletildiği iddiası... 
</HEADLINE>
<TEXT>

     Türk Eğitim-Sen Bursa 1 No’lu Şube Başkanı Kazım Sarnık, AK Parti Gençlik Kolları tarafından 18 Mayıs’ta Bursa’da düzenlenen 4. Gençlik Şöleni’nin ardından, 19 Mayıs Atatürk’ü Anma Gençlik ve Spor Bayramı törenlerine ev sahipliği yapan Atatürk Stadı’nın, Milli Eğitim Müdürlüğü görevlilerine temizletildiğini öne sürdü. 
     Sarnık, düzenlediği basın toplantısında, AK Parti’nin 18 Mayıs’ta Başbakan Recep Tayyip Erdoğan’ın katılımıyla Bursa Atatürk Stadı’nda "Gençliğin kalbi Bursa’da atıyor" adı altında gençlik şöleni düzenlediğini hatırlattı. 
     Şölenden bir gün sonra 19 Mayıs törenleri için Atatürk Stadı’na gittiklerinde, stadyumun gençlik şöleninden arta kalan çöplerle dolu olduğunu gördüklerini öne süren Sarnık, "Statta sadece partinin bayrak ve flamaları toplanmıştı. Geride oturulamayacak kadar kirletilmiş koltuklar ile yerlere saçılmış çöpler kalmıştı" dedi. 
     Sarnık, bayram coşkusu içinde çocuklarını seyretmek için stada gelen vatandaşların "pislikte oturmak zorunda bırakıldığını" iddia etti. 
     Bursa Valiliği’nce gerçekleştirilen 19 Mayıs kutlama programında sahanın temizliğinin Bursaspor Kulübü’ne verilmesine rağmen bu görevin kulüp tarafından değil, Milli Eğitim görevlilerince yaptırıldığını ileri süren Sarnık, "Atatürk Stadı’nda biriken 2 günlük çöpler, Milli Eğitim mensubu hizmetlilere yüklenmiş, Bursaspor’un kullandığı saha, hizmetlilere temizletilmiştir. Devletin görevlilerini temizlik firmasının bir elemanı gibi gören anlayışı kınıyor, ilgilileri uyarıyoruz" diye konuştu. 
     
</TEXT>
</DOC>
