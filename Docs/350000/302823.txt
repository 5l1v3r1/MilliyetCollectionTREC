<DOC>
<DOCNO> 302823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur07.html </URL>
<DATE> 2005/01/02/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Okullar hapishaneye döndü 
</HEADLINE>
<TEXT>

     Nesrin COŞKUN DHA 

      BAŞTA bilgisayar olmak üzere teknolojik donanım ve elektronik eşya bulunan okullar, hırsızların hedefi haline geldi. Soyulmayan eğitim kurumunun parmakla gösterilecek kadar az kaldığı İzmir'de okullar demir parmaklıklarla, yüksek ve üzerine cam kırıkları koyulmuş çevre duvarlarıyla korunmaya çalışılıyor. Eğitimciler, "Bu korunma yöntemiyle okullar hapishane görünümü aldı'' diyor. 
     Bilgisayardan tepegöze, TV-videodan mobil telefona, müzik setine kadar milyarca liralık teknolojik donanım, eğitim araçının bulunduğu ilköğretim okulları ve liseler ile daha da fazlasına sahip meslek liseleri, geceleri hırsızların cirit attığı mekanlar haline geldi. Okullara da dadanan hırsızlar, özellikle çaldıkları bilgisayarlarla eğitim- öğretime de zarar veriyor. Öğrenci bilgileri, yazışma bilgileri hırsızlık kurbanı oluyor. 
     Okullarda sadece geceleri değil gündüz de hırsızlık vakaları yaşanıyor. Önlük giymiş çocuk hırsızlar, veli görünümündeki hırsızlar teneffüs saatlerinde kalabalıktan yararlanıp, özellikle öğretmenlerin çantalarını alıp kaçıyorlar. 
     Hırsızlık olayları okul yöneticilerinin kabusu haline gelirken, bir yandan da caydırıcı, engelleyici önlemlere başvuruluyor. Bu önlemlerin başında demir parmaklıklar geliyor. Pekçok okulda sınıfların pencelerine ikinci katlara kadar demir parmaklık takılıyor. Maddi gücü olan okullar alarm taktırdığı gibi bu eletronik eşyaları sigortalatıyor. 
     Bazı okullarda gündüzleri okul giriş- çıkışlarını kontrol altında tutmak, öğrencileri kötü niyetli yabancılara karşı korumak amacıyla özel güvenlik elemanı bulunduruluyor. Ancak henüz gece nöbetçisi- bekçisi uygulamasına geçen okul bulunmuyor. Bazı okulların sınıfları, giriş kapıları demir kafeslerle kapatılırken, çevre duvarları da üzerinden atlanamayacak yükseklikte yapılıyor, hatta bazılarının betonuna cam kırıkları koyuluyor. 
     Hırsızı ne alarmın ne demir parmaklıkların durdurabildiğini belirten okul yöneticileri şöyle dert yanıyor 
     "Gecekondu bölgesindeki okulda bile artık bilgisayar var. Yani hırsız bir okula girdiğinde eli boş çıkmayacağını biliyor. O yüzden de en çok soyulan mekanların başında eğitim kurumları geliyor. Hırsızların dadanmasının bir başka nedeni ise okulların gerekli güvenliğinin olmaması. Demir parmaklık, yüksek çevre duvarı, alarm engellemiyor, caydırmıyor. Bir soyulan okul bir daha, bir daha soyuluyor. Çünkü biliniyor ki çalınan bilgisayarın yerine yenisi alınıyor. Okulların hizmetli kadroları boş. Okullar öncelikle bu kadrolarını dolduruyor. Bekçi tutmaya para kalmıyor. Bekçi uygulaması yapılsa en az 3 eleman gerekli. Bir özel güvenlik elemanın asgari ücretten okula maliyeti aylık 800 milyon lirayı aşıyor. Okulların aylık geliri yok ki daha fazla eleman tutabilsin. Böyle olunca da hırsızlar okulların korunmasız olduğunu biliyor, dadanıyor. Bizler de okulların görünümünü hapisaneye çevirecek şekilde demir parmaklıklarla kapatıyoruz. Başka çare yok.'' 
     
</TEXT>
</DOC>
