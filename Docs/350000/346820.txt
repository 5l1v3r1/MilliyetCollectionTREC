<DOC>
<DOCNO> 346820 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/gun03.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Teröre 20 kat fazla şehit 
</HEADLINE>
<TEXT>


Türkiye, 1 Haziran 2004'ten bu yana teröre 107 şehit verdi, 231 kişi de yaralandı. Önceki yıl, PKK'nın eylemlerinde 5 kişi yaşamını yitirmişti 

BARKIN ŞIK Ankara 

Terör örgütü PKK'nın eylemlerine yeniden hız verdiği 1 Haziran 2004'ten bu yana terör olaylarında 20 kat artış oldu. 
Türkiye bu dönemde teröre 107 şehit verirken, 231 kişi de yaralandı. Bir önceki yıl ise eylemlerde 5 kişi hayatını kaybetmişti. Ölümlerin yarıya yakını, teröristlerin döşediği mayın ve bombalı saldırılardan kaynaklandı. 

Büyükanıt'ın uyarısı 
Kara Kuvvetleri Komutanı Orgeneral Yaşar Büyükanıt, bir süre önce, Türkiye sınırları içindeki PKK militanın sayısının terörist Abdullah Öcalan'ın yakalandığı 1999'lardaki seviyeye yükseldiğini kaydetti. 
Türkiye'nin elindeki terörle mücadele argümanlarının, 6 yılda yapılan yasal düzenlemelerle zayıfladığını işaret eden Büyükanıt'ın, yurtiçinde 3 bin 500 terörist olduğu değerlendirmesi kamuoyuna yansıdı. Büyükanıt, "Kuzey Irak'tan çok fazla C - 4 tipi patlayıcı madde geliyor" dedi. 
1. Ordu Komutanı Orgeneral Hurşit Tolon da, İstanbul'da düzenlenen bir şehit cenazesinde "Terör yeniden başladı" diye konuştu. 

Irak'ta otorite boşluğu 
Komutanların son dönemde üst üste gelen uyarıları, "silahlı çatışmanın" yeniden başlaması olarak değerlendirildi. 
Terör olaylarının niteliği, Irak'ta Saddam Hüseyin'in ordusundan kalan askeri mühimmatın Türkiye'deki eylemlerde kullanıldığını gösteriyor. 
Irak'ta otoritenin tam olarak sağlanamaması, sınırda güvenlik zafiyeti yarattı. Örgüt, ele geçirdiği patlayıcılarla eyleme ağırlık verdi. Son 10 günde 7 kişi mayına basarak şehit oldu. 
PKK'nın son bir yılda döşediği mayınlardan ve bombalı saldırılarından dolayı ise 15'i sivil 47 kişi yaşamını yitirdi. Son bir yılda yaralanan 231 kişiden 100'ü de sivildi. 


</TEXT>
</DOC>
