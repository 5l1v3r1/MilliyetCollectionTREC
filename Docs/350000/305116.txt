<DOC>
<DOCNO> 305116 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/soneko32.html </URL>
<DATE> 2005/01/10/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
ABD, Çin'in tekstil ihracatına koyduğu vergiyi çok önemli görmüyor 
</HEADLINE>
<TEXT>

     ABD'nin Uluslararası Ticaret Sözcü Yardımcısı Grant Aldonas, Çin'in yılbaşından itibaren tekstil ihracatına vergi koyma kararını ''çok önemli'' görmediğini söyledi. 
     Hong Kong ziyareti sırasında gazetecilerin sorularını cevaplandıran Aldonas, ''Çin'in tekstil ihracatına koyduğu yüzde 2-4'lük vergi ABD'ye yaptığı satışı fazla etkilemez. Ayrıca bu Dünya Ticaret Örgütü'nün DTÖ kurallarıyla çelişiyor'' dedi. 
     Aldonas, tekstil ihracatına vergi getirmek yerine Çin'e ''iç pazarını tüm dünyaya aç ve elektrik desteği gibi üretimi ucuzlatan haksız teşvik uygulamalarından vazgeç'' tavsiyelerinde bulundu. 
     Yıl başında dünyada kotalarının kalkmasıyla ihracatı hızlı artması beklenen Çin, tekstil dış satımına vergi getirme kararı almıştı. 
     Dünyanın en büyük pazarı olan ABD'nin DTÖ kararları gereği Çin'den yapılan tekstil ithalatını 2008 yılına kadar kısıtlama hakkı bulunuyor. 
     ABD'de bir federal mahkeme kararı, Ticaret Bakanlığı'nın bu yöndeki kararına kapıyı kapatmıştı. 
     Ticaret Bakanlığı ise bugün yaptığı açıklamada mahkeme kararını temyiz konusunda çalışmalarını sürdürdüklerini bildirdi. 
     ABD'de yerli üreticiler ''haksız rekabet'' gerekçesiyle Çin tekstiline karşı kısıtlama uygulanmasını isterken ithalatçılar ve perakendeciler bu karara karşı çıkıyor. 
     
</TEXT>
</DOC>
