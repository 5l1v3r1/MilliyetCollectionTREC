<DOC>
<DOCNO> 339080 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/spor/axspo03.html </URL>
<DATE> 2005/05/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Teşekkürler Fener 
</HEADLINE>
<TEXT>


HALİL ÖZER 


Galatasaray İkinci Başkanı Ergun Gürsoy, Fenerbahçe Yönetimi'ni kızdıracak yorumlar yaptı. Gürsoy, Sarı - Lacivertli takımın, Trabzonspor'la oynadığı maça göndermede bulunarak, "Onlar sayesinde piyasadaki yamukluk yapan ya da yapabilecek hakemler ortaya çıkıyor. Ve hep bu kişiler Fenerbahçe maçlarında gözüküyorlar. Bu nedenle üstlendikleri bu misyon için Fenerbahçe'ye teşekkür ediyoruz. Onlar sayesinde öğreniyoruz" dedi. 
Gürsoy, Fenerbahçe Başkan Vekili Nihat Özdemir'in, Seyrantepe'de kendilerine sadece stat arazisi verilmesi yönündeki sözleri için ise "Bu arsa Amerika'dan gelmedi ki. İki kere ihaleye çıkmış, kimse yanına bile uğramamış. Şimdi bu kadar talep nasıl oluyor Bizim mütaahhite ya da mimara ihtiyacımız yok. Biz de bu işleri biliriz" yorumunu yaptı. 

Saidou'nun dönüşü yok 

Galatasaray Yönetimi önceki akşam Malatyaspor formasıyla sahaya çıkan Saidou'nun biletini kesti. Sarı - Kırmızılı idarecilerin devre arasında kiralık olarak Malatya'ya gönderilen Kamerunlu futbolcuya kapıları kapattığı bildirildi. Teknik Direktör Gheorghe Hagi'nin de takımda görmek istemediği Saidou'nun gerekirse bedelsiz olarak başka bir kulübe verileceği öğrenildi. 

Rizeli Fahri Aslan oluyor 

RAŞİT ALTUN 

Galatasaray yeni sezon için transfer çalışmalarına şimdiden başladı. Sarı - Kırmızılı yöneticiler, Çaykur Rize'de forma giyen Fahri Tatan'la el sıkıştı. İdarecilerin, Beşiktaş Teknik Direktörü Rıza Çalımbay'ın da listesinde olan genç orta saha oyuncusu ve kulübünden söz aldığı bildirildi. Fenerbahçe alt yapısından yetişen 1983 doğumlu Fahri, Ümit Milli Takım'ın da kaptanlığını yapıyor. Sarı - Kırmızılı yöneticilerin, kulübü ile bir yıl daha sözleşmesi bulunan genç futbolcu için sezon sonunda Çaykur Rizespor'la pazarlık masasına oturacağı öğrenildi. 


</TEXT>
</DOC>
