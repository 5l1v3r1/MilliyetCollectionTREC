<DOC>
<DOCNO> 334236 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/son/sonsiy04.html </URL>
<DATE> 2005/04/17/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Bakan Akdağ Serbest eczane uygulaması devam edecek... 
</HEADLINE>
<TEXT>

     Sağlık Bakanı Recep Akdağ, SSK'lıların serbest eczanelerden ilaç alımına imkan sağlanması dolayısıyla devletin katrilyonlarca lira zarara uğratıldığı iddialarının doğru olmadığını bildirdi. 
     Akdağ, DYP Afyonkarahisar Milletvekili Reyhan Balandı'nın yazılı soru önergesine verdiği yanıtta, SSK'lı hak sahipleri ve diğer hastaların yatarak tedavilerinde kullanılan ilaçların hastaneler tarafından Kamu İhale Kanunu esaslarına göre temin edildiğini anımsattı. Akdağ, şunları kaydetti 
     ''Diğer sosyal güvenlik mensubu hastaların ayaktan ilaçları serbest eczanelerden temin edilirken, SSK'lı hak sahiplerinin ayaktan ilaçları sınırlı sayıdaki SSK eczanelerinden sıkıntılı bir şekilde verilmekteydi. 
     Sosyal devletin gereği olarak bütün sosyal güvenlik kuruluşlarına tabi vatandaşlarımıza ayırım yapılmadan Türkiye çapındaki 22 bin serbest eczaneden verilmesi yaklaşımının sonucu olarak 2005 başında Çalışma ve Sosyal Güvenlik Bakanlığı, Maliye Bakanlığı ve Türk Eczacılar Birliği arasında protokol yapılmış ve 10 Şubat tarihinden itibaren serbest eczanelerden ilaçlar verilmeye başlanmıştır. 
     Böylece daha önce sınırlı sayıdaki SSK eczanesinden sıkıntılı bir şekilde verilen ilaçlar, 22 bin serbest eczaneden verilerek SSK'lı vatandaşlarımıza önemli bir hizmet sunulmaktadır.'' 
     
     ''YÜZDE 41'LİK ZARAR SÖZ KONUSU DEĞİL'' 

     Bakan Akdağ, yeni sisteme göre devletin yüzde 41 oranında zarar edeceği yolundaki iddianın ise doğru olmadığını ifade etti. Akdağ, protokol yapılmadan önce SSK'nın ihale ile ilaçları, kırım oranı kadar indirimli alabildiğini, ancak esas maliyeti oluşturan pahalı ithal ilaçlarda hiç kırım yapılmadığını anımsattı. Diğer kamu kurumlarının ise ilacı serbest eczanelerden perakende satış fiyatı üzerinden yüzde 2.5 ıskonto ile alabildiğini belirten Akdağ, şimdi ise protokol uyarınca tüm kurumların, fabrika fiyatları ve son satış fiyatı üzerinden indirimle ilaç aldığını ifade etti. Akdağ, şöyle devam etti 
     ''Kamu ilaç alımlarının yaklaşık yüzde 65'i SSK dışı kurumlar tarafından yapılmaktadır. Yeni uygulama ile yüzde 11 artı 3.5 ve yüzde 4 artı 3.5 indirimler ile kamu ilaç alımları yapılacaktır. Böylece SSK dışındaki kamu alımlarında yüzde 10'luk bir azalma söz konusu olacaktır. 
     SSK alımlarında ise yaklaşık yüzde 15 civarında bir artış olacaktır. Yüzde 65'de yüzde 10'luk bir düşüş, yüzde 35'de yüzde 15'lik bir artış olduğu durumda gerçekte kamuda bir zarar söz konusu değildir. Uygulama ile SSK'lı vatandaşlarımızın ilaca daha kolay ulaşabilmesi temin edilmiş olacaktır. Bu da sosyal devlet olma anlayışına uygun bir durumdur ve getireceği yük de sağlanan müspet durumdan daha önemli olmayacaktır.'' 
     
     ''UYGULAMA SÜRECEK'' 

     Sağlık Bakanı Akdağ, halkın yararına olan bir uygulamayı temin etmek amacıyla oluşturulan bu sistemin devam ettirilmesinin bir gereklilik olduğunu ifade etti. Akdağ, ''Böylece uzun yıllardır SSK eczanelerinde ilaç kuyruğunda bekleyen SSK'lı hak sahibi vatandaşlarımız da sosyal devletin gereği olarak diğer vatandaşlarımız gibi serbest eczanelerden ilaçlarını rahatça alabilmektedirler'' dedi. 
     Yatan hastaların ilaç ihtiyaçlarının halen yeni oluşturulan indirimler çerçevesinde Kamu İhale Kanunu kapsamında ve serbest rekabet esaslarına göre karşılandığını kaydeden Akdağ, ''Ayaktan hastalarımıza ise ilaçları sosyal güvenlik kurumu ayrımı yapılmadan sosyal devletin gereği olarak serbest eczanelerden kamuya yapılan indirimler çerçevesinde temin edilmesine devam edilecektir'' görüşünü dile getirdi. 
     
</TEXT>
</DOC>
