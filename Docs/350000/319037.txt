<DOC>
<DOCNO> 319037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/27/son/sondun19.html </URL>
<DATE> 2005/02/27/ </DATE>
<TIME> 21.05 </TIME>
<AUTHOR>  </AUTHOR>
<HEADLINE>
Almanya'da aşure günü 
</HEADLINE>
<TEXT>

     Almanya'nın Dortmund kentinde, Cem Vakfı Avrupa Koordinatörlüğü'nce ''Aşure Günü'' düzenlendi. 
     Avrupa Parlamentosu Alman Sosyal Demokrat Parti SPD Milletvekili Vural Öger, Aşure Günü'nde yaptığı konuşmada ''Sizlerin arasında kara çarşaflı insanları göremiyorum. Alevi toplumu modern bir toplumdur. Modern insanlar olarak hep böyle kalın'' dedi. 
     Aşure Günü'ne katılan Türkiye'nin Berlin Büyükelçisi Mehmet Ali İrtemçelik ise günü düzenleyenlere teşekkür etti. 
     SPD Federal Meclis Milletvekili Lale Akgün de böyle günlerde beraber olunması gerektiğini vurgulayarak, bu günleri herkesin birlikte kutlaması gerektiğini söyledi. 
     Berlin Büyükelçiliği Din Hizmetleri Müşaviri ve Diyanet İşleri Türk İslam Birliği DİTİB Başkanı Rıdvan Çakır, insanların dinlerine olan bağlılıklarını sevgi ile ifade ettiklerini belirtti. 
     Alevi-Bektaşi anlayışında sevgi olduğunu ifade eden Çakır, bu sevginin, cemlerle ve aşure günü ile daha da pekişmesini arzu ettiğini söyledi. 
     Cem Vakfı Avrupa Koordinatörü Alişan Hızlı da alevi toplumunun sorunlarının çözümü için bir arada olmanın yararlı olduğuna dikkati çekerek ''Toplumsal barışın dinamiklerine sarılarak, alevi toplumunun AB kapılarına dayanmadan haklarına kavuşmasını istiyoruz'' dedi. 
     Cem Vakfı Alevi İslam Din Hizmetleri Başkanı Ali Rıza Uğurlu da konuşmasında, Aleviliğin ayrımcı değil, insanları kucaklayan bir içeriğe sahip olduğunu söyledi. 
     
</TEXT>
</DOC>
