<DOC>
<DOCNO> 302490 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/12/18/guncel/gun01.html </URL>
<DATE> 2005/12/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıdan İran'a terör suçlaması 
</HEADLINE>
<TEXT>


Ankara 11. Ağır Ceza Mahkemesi, Kışlalı, Mumcu, Aksoy ve Üçok cinayetlerini kapsayan UMUT Operasyonu davasının gerekçeli kararını açıkladı. Kararda İran, yapısını teröre göre düzenlemek ve terörizmi Türkiye'ye karşı kullanmakla suçlandı 

ANKARA Milliyet 

Yargı, Türkiye tarihindeki en önemli siyasi cinayetlerden İran'ı sorumlu tuttu. UMUT Operasyonu davasının gerekçeli kararını açıklayan Ankara 11. Ağır Ceza Mahkemesi, İran'ı "en ucuz dış politika araçlarından terörizme yönelmek ve en büyük rakibi olarak gördüğü Türkiye'ye karşı sık sık terörizmi kullanmakla" suçladı. 
Gazeteci Uğur Mumcu, Prof. Ahmet Taner Kışlalı, Prof. Muammer Aksoy ve Prof. Bahriye Üçok cinayetlerini de kapsayan UMUT Operasyonu davasının gerekçeli kararı açıklandı. Kararda, "cihat anlayışında, İslamdan kaynaklanmayan her türlü düşüncenin düşman ilan edildiği" belirtilerek, bu fikrin teorisyenleri olarak Hasan El Benna, Seyit Kutub, İranlı Dr. Ali Şeriati'nin görüşlerine yer verildi. "İslamcı teröristlerin evrensel bir İslam devleti kurmaya yönelik her türlü terörü mubah saydıkları"nın anlatıldığı kararda, bu nitelikteki terörizmin en büyük farkının "amaç, aracı mubah kılar" ilkesine dayanması olduğu kaydedildi. 
Kararda, İran'ın 1979'daki devrimden sonra eylemlerin merkez üssü olduğu belirtildi. 

'Şarabın gücü...' 
"İran'ın, devrimden sonra kendisini devrimci hareketlerin doğal lideri kabul ettiği ve küresel önderlik misyonu yüklendiği" vurgulanan kararda, "hedefleriyle sahip olduğu araçlar arasındaki oranı tutturamayan bu ülkenin siyasi ve idari yapısını terör kullanımına göre göre düzenlediği" kaydedildi. İran'ın, şişeyi eski rejimine, şarabı da şeriatçı ihtilale benzeterek "Şarabın gücü şişeyi kıracak" özdeyişini slogan haline getirdiği anlatıldı. 

'Hedef rakip Türkiye' 
Devrimden sonra Müslüman ülkelerden İran'a getirilen kişilere siyasi ve askeri eğitim verildiği, Türkiye'nin laik tavrının cumhuriyet düşmanı çevreleri harekete geçirdiği vurgulanan kararda şöyle denildi 
"İran'ın dış politikasında bir araç olan terörizm, mevcut potansiyelden yararlanılarak, bu ülke tarafından bölgede kendine karşı en büyük rakip olarak gördüğü Türkiye'ye karşı da sık sık kullanılmıştır. 
Küçük ve kitlesiz örgütler, İran'ın stratejik hedef olarak gördüğü hedeflere saldırırken, bölücü terör çetesinden de azami ölçüde yararlanılmıştır." 
İran'da kurulan Kudüs Ordusu-Tevhid Selam Örgütü'nün bu amaçla Türkiye'de de çok sayıda faili meçhul olayı gerçekleştirdiğinin anlatıldığı kararda, Ferhan Özmen'in 1988'de İran'da örgüte katıldığı, El Burz Dağı'nda 15 gün iki İranlı'dan bomba eğitimi aldığı anlatıldı. 
Özmen'in Aksoy'u evine girerken üç el ateş ederek öldürdüğü, Mumcu ile Kışlalı'nın araçlarına konulan bombaları hazırladığı ve Üçok'un ölümüne neden olan bombalı paketi gönderdiği, bu nedenle müebbet hapis cezasında indirim yapılmadığı vurgulandı. 

Cezalar 3 yıl ile 18 yıl arasında 

Ankara 2 No'lu DGM'de 2000'de başlayan dava 2002'de karara bağlandı. 5 sanık beraat etti, bir sanık af kapsamına girdi. 15 sanık 3 yıl 9 ayla 18 yıl 9 ay arasında değişen hapis cezalarına mahk m olurken, Ferhan Özmen, Necdet Yüksel ve Rüştü Aytufan'ın da idamı kararlaştırıldı. Yargıtay 9. Ceza Dairesi, eksik soruşturma iddiasıyla 8 sanık hakkındaki kararı bozdu. DGM'nin yerine davaya bakan 11. Ağır Ceza Mahkemesi de iki sanığa örgüt yöneticiliğinden 6 yıl 3'er ay, 4 sanığı örgüt üyeliğinden 3 yıl 1 ay 15'er gün, bir sanığı aynı suçtan 3 yıl 9 ay hapse mahk m etti. Bir sanığa 15 yıl, bir sanığa da müebbet ağır hapis cezası kararı çıktı. 

UMUT'un aslı Uğur Mumcu Uzun Takip 

Örgüte, Hizbullah lideri Hüseyin Velioğlu'nun İstanbul'da öldürüldüğü evde bulunan disketlerden ulaşıldı. Dönemin İçişleri Bakanı Sadettin Tantan'ın "Uğur Mumcu Uzun Takip" ifadesinin kısaltması olarak "UMUT" adını verdiği operasyonda örgütün Mumcu, Üçok, Aksoy, Kışlalı cinayetlerinin yanı sıra şu eylemleri gerçekleştirdiği saptandı 
ABD Büyükelçiliği'nde görevli Çavuş Victor Marwick'in öldürülmesi.Suudi Arabistan Büyükelçiliği'nde görevli Abdulgani Bedevi'nin öldürülmesi.İşadamı Jack Kamhi'ye suikast.Ankara Musevi Cemaati Başkanı Yuda Yürüm'ün aracına bomba konulması.İsrail Büyükelçiliği görevlisi Ehud Sadan'ın aracına bomba konulması. 


</TEXT>
</DOC>
