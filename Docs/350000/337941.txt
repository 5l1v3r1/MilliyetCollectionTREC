<DOC>
<DOCNO> 337941 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/guncel/axgun01.html </URL>
<DATE> 2005/04/29/ </DATE>
<TIME>  </TIME>
<AUTHOR>  </AUTHOR>
<HEADLINE>
3 polis müdürüne soruşturma izni 
</HEADLINE>
<TEXT>


6 Mart'ta yaşanan dayak olayıyla ilgili olarak İçişleri Bakanı Aksu, 3'ü rütbeli 9 personel hakkındaki soruşturma isteğine onay verdi 

TOLGA ŞARDAN Ankara 

İstanbul'da, 6 Mart'taki Dünya Kadınlar Günü etkinliklerinde yaşanan dayak olayının ardından İçişleri Bakanlığı'nca başlatılan inceleme, Dışişleri Bakanı Gül'ün Lüksemburg'da yaptığı "Dayak olayı bir yol kazasıydı" açıklamasıyla soruşturmaya dönüştü. İçişleri Bakanı Abdülkadir Aksu, müfettişlerin 3'ü rütbeli 9 personel hakkındaki soruşturma isteğine onay verdi. 
4 kişilik ekip, 5 hafta süren çalışmalarında, olayın ayrıntılarını tutanak haline getirdi. Müfettişler, inceleme raporunu İçişleri Bakanlığı'na gönderdi. 

Polisler açığa alındı 
Çevik kuvvetten 6 polisin "eylemci gruba aşırı güç kullandığını" belirleyen ve açığa alınmalarını sağlayan müfettişler, soruşturmayı görevli rütbeli personele yönlendirdi. Müfettişler, İstanbul Emniyet Müdür Yardımcısı Şükrü Pekgil ile Çevik Kuvvet Şube Müdür yardımcıları Yadigar Özdemir ve Suat Günbey'in de "kusurlu" olduğuna kanaat getirdi. Ancak, müdürlerin açığa alınmasına gerek görmedi. Müfettişler, "denetim, yönetim, sevk ve idare görevinde yetersiz kaldığı" ve "olayı kontrol altında tutamadıkları" iddiasıyla müdürler hakkında, 6 polis memuruyla birlikte "disiplin soruşturması açılması" istemiyle onay istedi. Aksu disiplin soruşturması açılması emri verdi. 


</TEXT>
</DOC>
