<DOC>
<DOCNO> 329615 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sondun08.html </URL>
<DATE> 2005/04/02/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Akayev Türk yetkililerden ülkem için yardım istiyorum... 
</HEADLINE>
<TEXT>

     Kırgızistan'ın devrik devlet başkanı Askar Akayev, 14 yıllık bağımsızlıklarında Türkiye'nin ''muazzam'' desteği olduğunu belirterek, Türkiye'den Kırgızistan'ın rehabilitasyonu ve ekonomisinin yeniden yapılanmasına yardımcı olmasını istedi. 
     Bütün dünya medyasının röportaj için başvurduğu Akayev, Rusya Birinci Kanal ve BBC'den sonra A.A'ya demeç verdi. Basın sekreteri aracılığıyla A.A'nın Moskova temsilciliğini arayan Akayev, Türk medyasına özellikle konuşmak istediğini belirtti. 
     A.A muhabirini Türkçe ''Merhaba'' diyerek karşılayan Akayev, demecini Moskova dışında kendisine tahsis edilen güvenlikli bir villada verdi. 
     Akayev, Türkiye'nin 14 yıllık bağımsızlık döneminde verdiği desteğe teşekkür ederek, ülkeye dönmemesi halinde bile Türk yetkililerden Kırgızistan'ın rehabilitasyonu ve ülke ekonomisinin onarılması için desteğini sürdürmesini istedi. 
     
     ''OLAYLAR ÖYLE HIZLI GELİŞTİ Kİ...'' 

     Askar Akayev, 24 Mart'ta, Kırgızistan'da olaylar başlayınca Türkiye'deki yetkililerle temas kurma şansının olup olmadığı sorusuna, ''Ne yazık ki olmadı. Sayın Ahmet Necdet Sezer ve Sayın Süleyman Demirel ile çok iyi ilişkilerim var, ama ne yazık ki onlarla temas kurma şansım olmadı. Türk kardeşlerime ilk defa seslenme şansı bulmaktan son derece memnunum. Hiç temas şansım olmadı. Çünkü olaylar öyle hızlı gelişti ki...'' yanıtını verdi. 
     Türkiye'nin bu aşamada ne yapabileceği sorusu üzerine Akayev, Türk hükümeti ve halkına, ülkesindeki demokratik reformlara ve özellikle piyasa ekonomisinin gelişmesine yönelik verdiği büyük destekten dolayı minnettarlığını ifade etti ve şunları kaydetti 
     ''Kırgızistan'ın yeni ekonomisinde en büyük yatırımcıların Türk kardeşlerim, olduğunu her zaman gururla söyledim. Türk girişimciler ve özel şirketler Kırgızistan'daki piyasa ekonomisindeki küçük ve orta ölçekli iş hayatının gelişmesinde en büyük yatırımı yapanlar oldular. Şimdi Bişkek'teki 24 Mart olaylarından sonra, başkentte en iyi hizmeti veren Türk işyerleri imha edildi, yağmalandı. Şu anda Kırgızistan ekonomisinin lokomotifi olan küçük ve orta ölçekli bu işletmeler büyük oranda yağmalandı, imha edildi. 
     Bence Türkiye'nin Kırgızistan'a yapacağı yardım özellikle ülkenin rehabilitasyonu, yeniden inşası, küçük ve orta ölçekli işletmelerin yeniden toparlanması açısından son derece önemli. Bu yardım olmadan Kırgızistan halkının refahı ve ekonomik büyümesi kesinlikle imkansız.'' Devlet başkanlarının geçici olduğunu, ancak halkın kalıcı olmaya devam edeceğini belirten Akayev, Türk girişimcilere seslenerek, ülkenin rehabilitasyonu ile küçük ve orta ölçekli işletmeler için yardım istedi. 
     Akayev, ''Ülkemiz tüm bu işyerlerini Türk yatırımcı ve girişimcilere borçlu'' dedi. 
     
     ''ÜLKEDEKİ DURUMUN ANAYASAL ÇERÇEVEYE GİRMESİNE YARDIMCI OLMAYA ÇALIŞIYORUM'' 

     Kırgızistan'ın devrik devlet başkanı Akayev, bundan sonraki planları ve ülkesinin geleceği konusundaki tahminlerine ilişkin şunları kaydetti 
     ''Planlarım ülkemin tekrar anayasal çerçeveye dönmesine yardım etmek. Bu yüzden önümüzdeki devlet başkanlığı seçiminin parlamento seçimleri gibi adil ve şeffaf olmasına yardımcı olmak istediğimi açıkladım. Böylece ülkem meşru yeni bir devlet başkanına sahip olabilir. Bu yüzden istifa etmeye hazır olduğumu açıkladım ki yeni devlet başkanı tamamen anayasaya göre seçilsin. Güvenliğim garanti edilirse Bişkek'e dönüp istifa etmeye hazırım. '' Ülkenin bu olağanüstü durumdan çıkarak, anayasal yörüngeye oturması gerektiğini belirten Akayev, aksi halde seçimlerin mevcut anayasaya aykırı olarak yapılacağını, bunun da çok tehlikeli bir örnek olacağını söyledi. 
     Akayev şöyle devam etti 
     ''Muhalefet bir yıl içinde başka bir darbe girişiminde bulunabilir. Mevcut iktidardakiler, şimdi kendi muhaliflerine sahip olacaklar. Ülkem ve halkım için uzun dönemli ve istikrarlı bir hükümet temenni ediyorum. Bu yüzden ülkedeki durumun anayasal çerçeveye girmesine yardımcı olmaya çalışıyorum.'' 
     
     ''BATI BİZİ KAN EMİCİ DİKTATÖRLER OLARAK GÖSTERDİ'' 

     Bütün bu gelişmelere neyin sebep olduğu sorusuna Akayev, ''Benim için bir yargıda bulunmak zor'' diyerek, şunları kaydetti 
     ''Batı bizi Orta Asya Cumhuriyetleri liderleri kan emici diktatörler olarak gösterdi. Dolayısıyla bu konuda yargıda bulunamam, ama ben gerçekten ülkemin demokratik bir yörüngeye oturması için çalıştım. Basın özgürlüğü vardı. CIA'nin bağımsız medyayı destekleme merkezi vardı. Bu merkez Amerikalı ünlü Freedom House Derneği tarafından yönlendiriliyordu. Biz demokrasi ve özgürlüğün önceliğimiz olduğunu düşünüyorduk. Ancak bu darbe... Ben bunu, iktidarın anayasaya aykırı şekilde ele geçirilişi olarak görüyorum. Kesinlikle demokratik bir şekilde olmadı. Bu kesinlikle demokratik bir devrim değil.'' 
     
     ABD BÜYÜKELÇİSİNİN RAPORU 

     Akayev, olaylarda Bişkek'teki Amerikan büyükelçisinin rolü olduğu yönündeki açıklamasının hatırlatılması üzerine, ''kendisinin sadece Bişkek'te iktidarın anayasaya aykırı şekilde ele geçirilişinden bir hafta önce meydana gelen bir olguyu ortaya koyduğunu söyledi. 
     ABD'nin Bişkek Büyükelçisi Steven Young'ın bir raporunun internette yayımlandığını belirten Akayev, ''bu raporda Kırgızistan'da yapılan devriminin bütün ayrıntılarının ve uygulamalarının olduğunu'' kaydetti ve ''büyükelçinin bu konuda kendisine ne yazılı ne de sözlü bir açıklamada bulunduğunu'' ifade etti. 
     Olayları önceden hissedip hissetmediği ya da bilgisinin olup olmadığı sorusuna Akayev, şu yanıtı verdi 
     ''Hissettim ve Kırgızistan'da bir Kadife Devrim yapılacağı yolunda bilgi de ulaşmıştı bana. Hatta bu devrimin adının 'Lale Devrimi' olacağı bilgisi de ulaşmıştı bana. Çünkü Kırgızistan'da laleler mart ayında açmaya başlar. Ben de bu konuda önceden yaptığım açıklamada, ülkemizde bir 'Kadife Devrim'in ancak anayasaya aykırı şekilde olabileceğini söyledim. Bu konuda uyarıda bulundum. Olaylar aynen söylediğim gibi çıktı.'' 
     
     ''PİŞMAN DEĞİLİM'' 

     Geriye dönüp baktığında pişman olmadığını söyleyen Akayev, ülkesini demokratik bir şekilde idare ettiğini, liberal bir politika izlediğini kaydetti ve şöyle devam etti 
     ''Ben Kırgızistan'ın gelişmesinin tek yolu olarak demokrasiyi görüyordum. Çünkü Kırgızistan'daki temel kaynak insan. Ve insan kaynağı da Türkiye'deki gibi demokrasi ve özgürlük koşullarında iyi çalışır. Bu yüzden pişman değilim. Tüm yaşananlar hiçbir şekilde demokratik gelişmenin sonucu değil. Bu sadece iktidarın anayasaya aykırı şekilde ele geçirilmesi ve darbedir. Batılı ideologlar Kırgızistan'da Kadife Devrim'in mümkün olmayacağını anladıkları zaman, iktidarı güç kullanarak ele geçirmesi için muhalefeti desteklediler.'' 
     
     ''YAŞANANLARIN SOSYO-EKONOMİK YÖNÜ YOK'' 

     Ülkesinde ve tüm Bağımsız Devletler Topluluğu BDT ülkelerinde yoksulluk olduğunu belirten Akayev, ''BDT ülkeleri içinde ekonomik durumu en kötü olan ülke Kırgızistan'dır diyemem. Aksine, biz başarılı sosyal ve ekonomik reformlar uyguladık. Sosyal piyasa ekonomisini kurabilen tek ülke biziz'' dedi. 
     Ülkede yoksulluğun azaltılması için çok kapsamlı bir reform programı uyguladıklarını söyleyen Akayev, ''Sadece bir örnek vereyim Paris Kulübü üyeleri 3 hafta önce toplandı. BDT ülkeleri içinde sadece Kırgızistan'ın borcunun yüzde 60'ı affedildi. Ülkede son 5 yıldaki ekonomik büyüme göz önünde bulundurulursa Kırgızistan önemli bir oranda yoksulluğu azalttı'' diye konuştu. 
     Dış yardımların insanların hayat standardını yükseltmek ve yoksulluğu azaltmak için kullanıldığını ifade eden devrik devlet başkanı Akayev, Paris Kulubü'nün borçlarını Evian anlaşması çerçevesinde affettiğini hatırlattı. 
     ''Bunun, yoksul bir ülke oldukları, fakat yoksulluğa karşı mücadele etmek için sosyo-ekonomik program uygulayan bir ülke oldukları anlamına geldiğini'' belirten Akayev, şunları kaydetti 
     ''Kırgızistan'da yaşananların sosyo-ekonomik yönü yok. Bu batı medyasının yorumladığı gibi sosyal bir devrim değildi. Bu sadece muhalefetin iktidarı ele geçirme planıydı. Bu batının çifte standardının açık bir örneğidir. Anayasa karşıtı bir darbenin tüm eski Sovyet cumhuriyetlerinde çifte standartlı bir şekilde hoş görülmesidir. Bunu tekrar vurgulamak istiyorum. Kırgızistan'da yaşananlar kesinlikle demokrasiyle ilgili bir şey değildi.'' 
     
     ''KIRGIZİSTAN'A DÖNMEMİM, DURUMU DAHA KÖTÜ HALE GETİRECEĞİNİ DÜŞÜNMÜYORUM'' 

     Kırgızistan'ın devrik devlet başkanı Askar Akayev, ''Kırgızistan'a dönmemim, durumu daha kötü hale getireceğini düşünmüyorum'' diyerek, hiçbir zaman iktidara bağımlı olmadığını ve bağımlı kalmadığını belirtti. 
     ''Kırgızistan anavatanım'' diyen Akayev, anayasal düzen kurulduğunda ve meşru bir iktidar kişisel güvenliğini garanti ettiğinde ülkesine döneceğini kaydetti. 
     2001 yılında seçildiğinde bunun devlet başkanı olarak son dönemi olduğunu söylediğini hatırlatan Akayev, şunları kaydetti 
     ''Ben devlet başkanlığını 30 Ekim 2005'de yasal olarak seçilmiş birine devretmeye hazırlanıyordum. Dönemim sona erdiğinde emekliye ayrılacaktım. Ben ülkeme iktidar hakkımı uzatmak için değil, ülkeme ve yetkililere yardım etmek için dönmek istiyorum. Ben sadece demokratik bir ülke yaratmaya çalışmadım, aynı zamanda, şimdiki gibi hukuksuzluk değil, aksine önceliği hukuk olan bir devlet için çalıştım.'' 
     
     ''DEVLET BAŞKANLIĞI SEÇİMİNİ DE KAZANAMAYACAKLARINI FARK ETTİLER'' 

     Kırgızistan'daki parlamento ile görüştüğünü belirten Akayev, parlamento seçimlerinin açık, dürüst ve adil bir şekilde yapıldığını ifade etti. 
     Bunun Avrupa Güvenlik ve İşbirliği Teşkilatı AGİT gibi kurumlar tarafından da teyit edildiğini hatırlatan Akayev, şöyle devam etti 
     ''Belli çekincelerle seçimlerin meşru olduğunu açıkladılar. Bu arada, Türk kardeşlerimiz de AGİT misyonunun üyeleriydi. Kendileriyle de görüştüm. Parlamento seçimlerinde kaybedenler 30 Ekim'de yapılacak devlet başkanlığı seçimini de kazanamayacaklarını fark ettiler. Muhalefet liderleri başarısız oldu ve tüm ulusal seçimleri kaybedecekleri ortaya çıktı. Bu yüzden darbe yolunu seçtiler. Darbeden hemen sonra seçim sonuçlarının iptalini istediler. Sonra da devlet başkanının istifasını istediler. Ben de tüm halk tarafından devlet başkanı olarak seçildiğimi açıkladım ve referandum düzenlemeyi önerdim. Referanduma karşı çıktılar.'' 
     
     ''ARALARINDA SUÇLULARIN BULUNDUĞU 10 BİN KİŞİLİK GRUP'' 

     24 Mart günü için herhangi bir planının olmadığını belirten Akayev, ''Bana Gürcistan ve Ukrayna'daki gibi demokratik gösteri yapmak istediklerini söylediler'' dedi. 
     Aralarında suçluların da bulunduğu 10 bin iyi eğitimli genç getirdiklerini söyleyen Akayev, bunların arasında Oş, Celalabad gibi yerlerde yönetimi zor kullanarak ele geçirme konusunda deneyimli olan kişilerin olduğunu ifade etti ve şunları kaydetti 
     ''Gösteride hemen hükümet binasına saldırdılar. Bu sırada çalışma odamdaydım. Binayı baskından yarım saat önce terk ettim. Çalışma arkadaşlarımla görüş alışverişinde bulundum. Basın sekreterimi çok kötü bir şekilde dövdüler. Yardımcımın kafasını kırdılar. Yardımcım yoğun bakımdan daha yeni çıktı. Ulusal korumaların komutanını çok kötü dövdüler. Özel servis bana devlet başkanının güç kullanılarak görevinden alınacağı bilgisini vermişti. Silahlara başvurmam, sivil savaşın başlangıcı olurdu. Ben de ülkeyi bir süre terk etme kararı aldım. Benim kararım Rusya'ya gitmekti. Uçuş rotam konusundaki detaylar hakkında konuşmak istemiyorum.'' 
     
     ''İKTİDARI SÜRDÜRMEK İÇİN BİR DAMLA KANA BİLE DEĞMEYECEĞİNE İNANIYORUM'' 

     Akayev, son talimatının ne olduğu sorusuna, ''Son talimatım İçişleri Bakanı General Yuşebayev'e hiçbir şekilde silah kullanmaması oldu. Ben iktidarı sürdürmek için bir damla kana bile değmeyeceğine inanıyorum. Benimle birlikte olan herkes beni destekledi'' yanıtını verdi. 
     Mal varlığına dair iddialar konusundaki bir soru üzerine Akayev, muhalefetin tüm Kırgızistan'ın kendisinin ve ailesinin malı olduğuna ilişkin dedikodular çıkardığını söyledi ve şöyle devam etti 
     ''Moskova, Türkiye, Antalya, İsviçre ve birçok yerde malvarlığım olduğu dedikoduları yayıldı. Bir keresinde İsviçre'de sarayım olduğu dedikodusuna karşı dava bile açtım. Bu davayı da kazandım. Mahkemeye intikal eden tek dava buydu. Sonra buna önem vermemeye başladım. 
     Ancak bu dedikodu Kırgızistan'a kötü bir şaka yaptı. Hükümet binasını ele geçiren bu 10 bin genç daha sonra kenti soymaya gönderildi. Onlara, şehirdeki her şeyin Akayev ve ailesine ait olduğu, dolayısıyla hepsini alabileceklerini söylediler. Kent merkezinde bir dükkandan başka hepsini soydular. O dükkan da bir İtalyana aitti ve özel güvenliği elinde silahlarla bekliyordu. Hükümet binasının yanında bir Türk işadamına ait olan Petta mağazaları vardı, tamamen soyuldu. Hemen yanında BM evi vardı, o da tamamen soyuldu. BM'ye ait evin tüm mobilyaları ve bilgisayarları çalındı. Bu dedikodu yüzünden BM, Türk işadamları ve birçok kişi zarar gördü. Tüm paralarını ülkemizdeki yatırımlarında kullandılar ve bir anda kaybettiler.'' 
     
     ''TÜM BUNLAR GENEL BİR PLANIN PARÇASI'' 

     ''Tüm bunların genel bir planın parçası olduğunu'' kaydeden Akayev, Ukrayna'dan hemen sonra Kırgızistan'ın telaffuz edildiğini hatırlattı. 
     Kırgızistan'ın tüm batı medyasında yer aldığını belirten Akayev, Amerikan büyükelçisinin, raporunda Kırgızistan'da bir devrimin gerekli olduğunu, çünkü Kırgızistan'daki zeminin böyle bir devrimi diğer Orta Asya cumhuriyetlerine yaymak için uygun olduğunu ifade ettiğini söyledi. 
     Sırada hangi ülkenin bulunduğu sorusuna Akayev, ''Bu soruyu batıda bu tip devrimleri planlayanlara sormalısınız'' yanıtını verdi. 
     Akayev, ülkesine dönemezse Rusya'da kalacağını belirtti ve sözlerini şöyle tamamladı 
     ''Böyle bir şansı kullanmaktan son derece mutluyum. Türk halkına, Sayın Ahmet Necdet Sezer'e ve Türk hükümetine 14 yıllık bağımsızlığımızda bize verdikleri muazzam destekten dolayı kardeşlik ve minnettarlık duygularımı iletmek isterim. Kırgızistan'ın bağımsızlığında yardım etmeye gelen ilk ülke Türkiye'ydi. Benim ilk dış gezim de Türkiye'yeydi. 14 yıl boyunca Türkiye Kırgızistan'da demokrasinin gelişmesi için çok büyük yardımlarda bulundu. Türk işadamlarının küçük ve orta ölçekli iş dünyasına yaptığı katkının altını bir kez daha çizmek isterim. Özellikle TİKA bunda çok önemli bir rol oynadı. 
     Her şeyden önce Türk halkına minnettarlığımı, kardeşliğimi iletmek istiyorum. Barış, huzur ve bir an önce AB'ye üye olmanızı diliyorum. Ben Türkiye'nin her zaman Türkçe konuşan Orta Asya cumhuriyetlerinin lokomotifi olduğuna inanıyorum.'' 
     
</TEXT>
</DOC>
