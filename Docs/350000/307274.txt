<DOC>
<DOCNO> 307274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sontur37.html </URL>
<DATE> 2005/01/17/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Sabancı Holding CEO'sunun villasını soyanlar yakalandı 
</HEADLINE>
<TEXT>

     Üsküdar'da Sabancı Holding CEO'su Celal Metin'in villasından hırsızlık olayına karışan 1 kişi ile çalıntı malları satın aldığı ileri sürülen 1 kişi yakalandı. 
     Asayiş Şube Müdürlüğü'nden yapılan açıklamaya göre, Havuzbaşı'nda bir villadan 10 Ocak 2005 günü, toplam değeri yaklaşık 50 bin dolar olduğu bildirilen 6 tablo ile bazı değerli eşyaları çalan kişilerden birinin, parmak izlerinden hırsızlıktan sabıkalı Eyüp Ş. 27 olduğu belirlendi. 
     Hırsızlık Büro Amirliği ekiplerinin yürüttüğü çalışmalar sonucu Eyüp Ş., Beyoğlu'nda yakalandı. 
     Eyüp Ş'nin polise verdiği ifadesinde, çaldığı tablo ve diğer eşyalardan bazılarını 2 milyar lira karşılığında Mehmet Ç. adlı bir kişiye sattığını belirtmesi üzerine bu kişi de gözaltına alındı. 
     Yakalanan kişilerin evlerinde yapılan aramalarda, 1 adet diz üstü bilgisayar, 1 adet antika tespih, 1 adet antika gümüş gaz lambası, 1 adet gümüş yemişlik, 1 adet antika gümüş sigara tablası ve 6 adet tablonun ele geçirildiği bildirildi. 
     Sabancı Holding CEO'su Celal Metin'in yazlık olarak kullandığı villadan hırsızlık sırasında, Eyüp Ş'nin yanında bulunduğu öne sürülen 2 kişinin de yakalanması amacıyla çalışmaların sürdürüldüğü öğrenildi. 
     Eyüp Ş. ile Mehmet Ç. şubedeki sorgu ve işlemlerinin ardından adliyeye sevk edildi. 
     
</TEXT>
</DOC>
