<DOC>
<DOCNO> 324546 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sontur42.html </URL>
<DATE> 2005/03/17/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Gazi'de profesörler rektör hakkında suç duyurusunda bulundu 
</HEADLINE>
<TEXT>

     Gazi Üniversitesi Rektörü Kadri Yamaç, profesörleri kızdırdı. Yamaç'ın, Kırıkkale Üniversitesinden, "yakın arkadaşı" olduğu ifade edilen bir profesörü Kulak Burun Boğaz Anabilim Dalı'na tayin ettirmesi üzerine KBB bölümündeki akademisyenler, Yamaç'ın "görevi kötüye kullanma" suçundan yargılanması için hakkında suç duyurusunda bulundu. 
     Gazi Üniversitesi Rektörü Kadri Yamaç'ın, Rektör seçilmesinin üzerinden henüz bir yıl geçmeden, üniversite karıştı. Gazi Üniversitesi KBB Anabilim Dalı'nda meydana gelen olumsuzluklar, profesörleri adliye kapısına sürükledi. 
     Rektör Kadri Yamaç, Kırıkkale Üniversitesi'nde görevli Profesör Can Koç'u KBB Anabilim Dalı'na getirdi. Bu atama, KBB Anabilim Dalı'nda görev yapan profesörleri kızdırdı. 
     Profesörler, Yükseköğretim Yasası uyarınca, öğretim üyesi boşluğu bulunmadana, bir bölüme öğretim üyesi atanamayacağını savunarak, bu duruma tepki gösterdi. İddiaya göre, Yamaç, Prof. Koç'un atamasını, kendi seçtiği ve henüz Üniversite tarafından onanmayarak, resmilik kazanmamış olan Üniversite Jurisi'ne onaylattı. 
     Atamadan haberdar olan KBB Anabilim Dalı Akademik Kurulu, atamanın yersiz olduğu önünde oy birliğiyle karar alarak, Dekanlığa iletti. Ancak, bu uyarılar dikkate alınmadı. Can Koç'un üniversiteye atanması gerçekleşti. 
     
     PROFESÖRLER ADLİYE KAPISINA 
     KBB Anabilim Dalı'nda görev yapan profesörlerin itirazları sonuç vermedi. 
     Bunun üzerine, Gazi Üniversitesi KBB Anabilim Dalı Başkanı Prof. Dr. Nebil Göksu ve üyeler Prof. Dr. Erdoğan İnal, Prof. Dr. Fikret İleri, Prof. Dr. Ahmet Köybaşıoğlu, Prof. Dr. Suat Özbilgen, Prof. Dr. İsmet Bayramoğlu ve Prof. 
     Dr. Yusuf Kemaloğlu Ankara Adliyesi'ne suç duyurusunda bulundu. 
     Profesörler, Gazi Üniversitesi Rektörü Kadri Yamaç'ın, "özel yakınlığı nedeniyle" Yükseköğretim Yasası'na aykırı davranarak, Prof. Dr. Can Koç'u KBB Anabilim Dalı'na ataması nedeniyle, Türk Ceza Yasası'nın 240'ıncı maddesinde düzenlenen "görevi kötüye kullanma" suçundan yargılanmasını istedi. 
     
</TEXT>
</DOC>
