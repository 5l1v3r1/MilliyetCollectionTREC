<DOC>
<DOCNO> 318703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/ekonomi/eko05.html </URL>
<DATE> 2005/02/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Karayalçın Kelkit örnek tarım projesi 
</HEADLINE>
<TEXT>


ANKARA Milliyet 

SHP'nin işsizliğe çözüm bulmak için düzenlediği İstihdam Kurultayı, farklı siyasi çizgiden politikacı, bilim adamı ve sivil toplum örgütü temsilcilerini buluşturdu. SHP Genel Başkanı Murat Karayalçın, Doğan Grubu'nun Kelkit'teki organik tarım projesini, istihdam yaratıcı özel projeler arasında değerlendirdiklerini söyledi. Türkiye Odalar ve Borsalar Birliği TOBB Konferans Salonu'nda dün başlayan kurultaya, Çalışma Bakanı Murat Başesgioğlu, Türk - İş Genel Başkanı Salih Kılıç, Hak - İş Genel Başkanı Salim Uslu, BASK Genel Başkanı Resul Akay, TOBB Başkanı Rifat Hisarcıklıoğlu, sendika temsilcileri, milletvekilleri ve akademisyenler katıldı. 
Başesgioğlu, Devlet İstatistik Enstitüsü'nün önceki gün açıkladığı işsizlik verilerine göre 2004'ün son çeyreğinde işsizlik oranının yüzde 10 olduğunu hatırlatarak, "Bu rakamı ister soldan sağa, ister yukarıdan aşağıya okuyun işsizlik ve istihdam sorununa acil ve net olarak çözüm alınması gereklidir" diye konuştu. 

'İşsizlik toplumsal afet' 
Kurultayın üç boyutu olacağını belirten Karayalçın, temsilcilerin konuşmaları ve akademisyenlerin teknik değerlendirmelerinin ardından Türkiye'de uygulamaya konulan özel projeleri tartışacaklarını dile getirdi. İstihdam yaratıcı özel girişimler içinde, tarım alanında Kelkit projesinin önemli bir yeri olduğunu vurgulayan Karayalçın, bu örneğin farklı boyutlarıyla değerlendirileceğini söyledi. "İşsizlik sorunu toplumsal bir afete dönüşmüştür" diyen Karayalçın, kurultayda ele alacakları konuları şöyle sıraladı 
"Samsun Organize Sanayi Bölgesi'ndeki tıbbi araç yapımını ele alacağız. Dizi filmcilik sanayisini tartışacağız. Bu sektörde son zamanlarda 100 bin kişinin istihdam edildiğinden söz ediliyor." 


</TEXT>
</DOC>
