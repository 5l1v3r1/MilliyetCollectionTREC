<DOC>
<DOCNO> 341421 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/spor/spo06.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Kırmızı Beyaz 
</HEADLINE>
<TEXT>


İngiliz ekibi, 25 Mayıs'taki finale geleneksel formasıyla çıkacak. İtalyanlar ise iki yıl önce finalde Juve'yi devirdikleri formayla sahada olacak 

KAAN BORA 


Şampiyonlar Ligi finaline iki hafta kala İstanbul için hazırlıklar sürüyor. Milan ve Liverpool, 25 Mayıs'ta Atatürk Olimpiyat Stadı'nda giyecekleri formaları belirledi. İngilizler daha önce 5 Şampiyon Kulüpler Kupası Finali oynadığı geleneksel kırmızı formayı İstanbul'da giymeyi çok istiyordu. Ancak önlerinde bir engel vardı. Çünkü eşleşmede ismi önde olduğu için forma seçim hakkı ev sahibi konumundaki İtalyan temsilcisindeydi. 

Milan'ın uğuru 
Ancak İtalyanlar her zaman giydiği Kırmızı - Siyahlı forma yerine deplasmanlarda kullandığı düz beyaz kolları çizgili olanı tercih etti. Milanlı yetkililer, iki yıl önce Old Trafford'daki finalde Juventus'u penaltılarla devirdikleri düz beyaz formanın uğuruna inanıyordu. İngilizler ayaklarına gelen fırsatın üzerine balıklama atladı ve kırmızı formayı seçti. 

Liverpool hep kazandı 
Fakat İtalyanlar'ın hesaba katmadığı ayrıntı ise Liverpool'un Avrupa Şampiyonluğu'nu kazandığı 1977, 1978, 1981 ile 1984 yıllarında kupayı kaldırdığı zaman oyuncularının üzerlerinde hep kırmızı formanın bulunması ve rakiplerinin ise düz beyaz giymesiydi. İngiliz taraftarların da takımlarının bu tarihi finalde geleneksel formayı giyecek olmasından büyük mutluluk duydukları bildirildi. 

İstiklal'de bilet avı 
Milan ile Liverpool arasında 25 Mayıs Çarşamba günü İstanbul Atatürk Olimpiyat Stadı'nda oynanacak final öncesi İngiliz taraftarlar ilginç bir yöntemle bilet arıyor. Liverpool taraftarı olan İngiliz Cary Agar, beraberinde 9 arkadaşıyla birlikte İstiklal Caddesi'nde ellerinde Türkçe pankartlar taşıyarak dev karşılaşma için bilet aradı. Agar, final biletlerinin tükendiğini ve 2 gündür İstanbul'da bu maç için bilet aradıklarını söyledi. 

Maradona geliyor 

Berlusconi, Blair ve Pele'den sonra Arjantinli efsanevi yıldızın da Şampiyonlar Ligi finali için İstanbul'da olacağı öğrenildi 

İstanbul, Şampiyonlar Ligi finalinde ünlü akınına uğrayacak. İtalya Başbakanı Silvio Berlusconi ile İngiltere Başbakanı Tony Blair ve Mastercard'ın konuğu olarak dev finalde bulunacak Pele'den sonra Diego Armando Maradona da Milan - Liverpool karşılaşması için Atatürk Olimpiyat Stadı'na gelecek. Önceki gün Küba'dan İspanya'ya geçen Arjantinli efsanevi yıldızın 1 hafta Madrid'de kalıp, pazar günü Ronaldo ile birlikte bir golf turnuvasında boy göstereceği belirtildi. Midesine kelepçe taktırdıktan sonra 33 kilo veren Maradona yeni görüntüsüyle medyanın karşısına ilk kez çıkarken, şu anda Dünya'nın en iyi futbolcusunun tartışmasız Ronaldinho olduğunu söyledi. 

Hierro bırakıyor 

İngiltere Premier Ligi takımlarından Bolton Wanderers forması giyen Fernando Hierro sezon sonunda yeşil sahalara veda edeceğini açıkladı. 37 yaşındaki savunmacı, "Bu konuda kararım kesin, futbolu bırakıyorum. H l zirvede oynuyorken, veda etmek en iyisi" diye konuştu. Uzun yıllar İspanya Milli Takımı forması da giyen Hierro, Real Madrid ile tarihi başarılara imza attıktan sonra Del Bosque ile birlikte kulüpten gönderilmişti. 

Powel sabırlı 

Jamaikalı atlet Asafa Powell, Kingston'da 100 metreyi 9.84'le koşarak, ağustosta Finlandiya'da yapılacak Dünya Şampiyonası için rakiplerine gözdağı verdi. Son 15 metrede yavaşlaması nedeniyle 9.75'lik bir dereceden olup dolayısıyla Dünya rekorunu kaçırdığını belirten 23 yaşındaki sprinter, "Rekor şimdilik bekleyebilir" dedi. 

Gilardino 65 milyon 

Avrupa transfer piyasası haziran ayı yaklaşırken iyice hareketlendi. İtalya Ligi'nde müthiş performansıyla dikkat çeken Alberto Gilardino'nun fiyatı belli oldu. Parma son iki sezonda toplam 45 gol atan 22 yaşındaki yıldıza talip olan Arsenal ve Chelsea'ye bonservis bedelini 65 milyon dolar olarak bildirdi. Edu da sezon sonunda Arsenal'den ayrılacağını açıkladı. Brezilyalı yıldızın Valencia ile el sıkıştığı öğrenildi. Real Madrid'in de Lampard'ı alarak, Chelsea'ye transferde bir darbe vurmayı amaçladığı kaydedildi. 

Chelsea'ye saygı 

İngiltere Premier Ligi'nde bu sezon fırtına gibi esen ve 50 yıl aradan sonra şampiyonluğa ulaşan Chelsea, rakibinin alkışlarla karşıladığı Old Trafford'da Manchester'ı 3-1'le geçti. Chelsea'nin golleri Tiago, Gudjohsen ve Joe Cole'dan gelirken, ev sahibinin tek sayısını Hollandalı yıldız Nistelrooy kaydetti. Rakibine bu sezon evindeki ilk yenilgisini tattıran Maurinho'nun öğrencileri, Manchester'ın bir sezonda en çok puan toplayan takım olma unvanını da 94 puanla ele geçirip, iki başarıya birden ulaşarak sezonun en formda takımı olduğunu gösterdi. 


</TEXT>
</DOC>
