<DOC>
<DOCNO> 331299 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/siyaset/siy08.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Milletvekilinden garip iddia 
</HEADLINE>
<TEXT>


ANKARA Milliyet 


TBMM İnsan Haklarını İnceleme Komisyonu üyesi, CHP Mersin Milletvekili Hüseyin Güler, Mardin'in Kızıltepe İlçesi'nde Ahmet Kaymaz ile 12 yaşındaki oğlu Uğur Kaymaz'ın öldürülmesi olayını kurcalamaması için "Suat" isminde bir polisten "rica" telefonu aldığını söyledi. "İnsan Hakları ve Baro" konulu panele katılan Güler, Kızıltepe'de baba-oğulun öldürülmesi olayını kamuoyunun gündemine taşımaya çalıştığını ifade etti. Güler, bu olayla ilgili önceki gün bir kişinin kendisini telefonla aradığını belirterek, "Sizden bir ricamız var, Kızıltepe olayını kurcalamayın" dediğini söyledi. Güler, "Milletvekiline rica diye telefon açılması sıkıntı. Bu tür şeylere karşı, duyarlılık içinde görevimizi yerine getireceğiz" dedi. Güler, Milliyet'e yaptığı açıklamada da ricada bulunan kişinin Adana'dan ankesörlü bir telefondan arayan ve kendisini polis olarak tanıtan Suat adında bir şahıs olduğunu ifade etti. 


</TEXT>
</DOC>
