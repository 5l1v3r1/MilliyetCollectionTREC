<DOC>
<DOCNO> 312948 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur20.html </URL>
<DATE> 2005/02/06/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Trakya Bölgesi'nde bir çok köye ulaşım sağlanamıyor... 
</HEADLINE>
<TEXT>

     Yurtta etkisini sürdüren kar yağışı, yaşamı olumsuz etkiliyor. Edirne, Kırklareli, Tekirdağ ve Hakkari'de 434 köy yolunda ulaşım sağlanamıyor. 
     Edirne'de hava sıcaklığının -5 derece olduğu ve yarın don ve buzlanma beklendiği belirtildi. İlde, önümüzdeki birkaç günde yağış beklenmiyor. 
     Edirne'de merkezde 19, Enez'de 14, Havsa'da 2, İpsala'da 12, Keşan'da 36, Lalapaşa'da 15, Meriç'te 19, Süloğlu'da 3 ve Uzunköprü'de 36 olmak üzere 156 köy yolu, kar nedeniyle ulaşıma kapalı bulunuyor. Merkez ve ilçelere bağlı 63 köye elektrik verilemezken, 61 köyde telefon görüşmeleri yapılamıyor. 
     Yetkililer, yol açma çalışmalarının devam ettiğini, tipi nedeniyle kapanan F Tipi Cezaevi yolunun 11 kez açıldığını belirtti. 
     Olumsuz hava koşulları nedeniyle Kapıkule Sınır Kapısı'ndan yurda giriş yapanların sayısı azaldı. İpsala Sınır Kapısı'nda, gümrük görevlileri, yolların kapalı olması nedeniyle 4 gündür nöbet değişimi yapamıyor. 
     İpsala-Keşan karayolunun kapalı olması nedeniyle İpsala Sınır Kapısı ve Yunan gümrüğünde çok sayıda araç bekletiliyor. 
     Bu arada, Edirne'nin Lalapaşa İlçesi'ne bağlı Düğünlü Köyü'nde felç geçiren Behiye Sezer 65 ile Doğanköy'de kalp krizi geçiren kimliği henüz belirlenemeyen bir kişi, Lalapaşa İlçe Jandarma Komutanlığı'na bağlı askeri araçların yolu açması sonucu Edirne Devlet Hastanesi'ne kaldırıldı. 
     
     TEKİRDAĞ 

     Tekirdağ'da Şarköy, Malkara ve Hayrabolu ilçelerine bağı 122 köy, 1 belde yolunda ulaşım sağlanamıyor. 
     Tekirdağ merkezde 2, Muratlı'da 1, Şarköy'de 1, Hayrabolu'da 1 köy ile 1 beldeye, nakil hatlarında meydana gelen arıza nedeniyle elektrik verilemiyor. 
     Tekirdağ'ın Şarköy İlçesi'nde 4 gündür süren kar yağışı, sona erdi. Sıcaklığın -6 dereceye düştüğü ilde, don ve buzlanma nedeniyle ulaşım güçlükle sağlanıyor. 
     Şarköy İlçesi'nden, İstanbul, Tekirdağ, Çanakkale, Edirne, Gelibolu, Keşan ve Malkara'ya otobüs seferleri yapılamıyor. Yolların kapalı olması nedeniyle 4 gündür gazete ulaştırılamayan ilçede yol açma çalışmaları sürdürülüyor. 
     Marmara Denizi'nde seyreden 35 gemi, fırtına yüzünden geceyi Şarköy sahilinde geçirdi. Gemilerden 21'i hava koşulları iyileştiği gerekçesiyle sahilden ayrıldı, 14 gemi halen demirli olarak bekliyor. 
     Malkara, Keşan ve Tekirdağ yollarında ise ulaşım güçlüklü yapılıyor. 
     Olumsuz hava koşulları nedeniyle Malkara'da 1 gün, Hayrabolu'da ise 2 gün eğitime ara verildi. 
     
     KIRKLARELİ 

     Kırklareli'nde ulaşıma kapalı olan 40 köy yolunda karla mücadele çalışmaları devam ediyor. 
     Karayolları ekipleri, Vize ve Demirköy ilçeleri ile Dereköy Sınır Kapısı, Kıyıköy ve İğneada yollarında çalışmalarını sürdürüyor. 
     Demirköy İlçesi'ne bağlı 10 köye elektrik verilemiyor. 

     
</TEXT>
</DOC>
