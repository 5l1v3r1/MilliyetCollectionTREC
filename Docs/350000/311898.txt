<DOC>
<DOCNO> 311898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/spor/spo01.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeni rota Brezilya 
</HEADLINE>
<TEXT>


Beşiktaş, yeni sezon için bugünden kolları sıvadı. Başkan Yıldırım Demirören'in danışmanlığını yapan Sinan Engin, menajer Miranda'nın tavsiye ettiği oyuncuları izlemek üzere Brezilya'ya gitti 

BİLAL MEŞE 


Geleceğe yatırım 
BU sezon birçok hedefinden kopan Beşiktaş, bir yandan Avrupa'ya gidebilmenin mücadelesini verirken, diğer yandan da yeni sezonun kadrosunu oluşturacak. Rıza Çalımbay'ı takımın başına getiren ve genç teknik adamın istediği Koray'ı transfer eden Siyah - Beyazlılar, yabancı oyuncu konusunda da rotasını Brezilya'ya çevirdi. Başkan Yıldırım Demirören'in danışmanlığını yapan Sinan Engin, futbolcu izlemek üzere bu ülkeye gitti. 

Bir hafta kalacak 
YABANCI konusunu aceleye getirmek istemeyen Beşiktaş, bu konuda ince eleyip, sık dokuyacak. Menajer Miranda'nın tavsiye ettiği futbolcuları bir hafta çıplak gözle izleyecek olan Engin, bu oyuncular konusundaki izlenimlerini Başkan Yıldırım Demirören'e sunacak. Sezon sonuna kadar yabancılar konusunda veri toplayacak olan Siyah - Beyazlılar, transfer döneminde de Rıza Çalımbay ile görüşerek yeni isimleri takıma kazandıracak. 

Ahmet Dursun golle döndü 

SÜLEYMAN HATISARU 

ARA transferde Beşiktaş'a katılan Ahmet Dursun'un dönüşü golleriyle oldu. Siyah - Beyazlı oyuncuları ikiye bölen Teknik Direktör Rıza Çalımbay, Cordoba, Ramazan, İbrahim Üzülmez, İbrahim Toraman, Ronaldo, Çağdaş, Tayfun Korkut, Tayfur, Pancu, Okan, Carew, Veysel ve Tümer'den oluşan ilk bölüme sabah kondisyon idmanı yaptırdı. 
ÇALIMBAY, diğer oyunculara ise Karagümrük ile oynanan maçta görev verdi. Siyah - Beyazlılar, ikinci ligdeki rakibini 5-0 mağlup ederken, goller Ahmet Dursun 3 , Ali Güneş ve Sergen'den geldi. Sabah antrenmanını Başkan Yıldırım Demirören de izledi. Demirören, tesislere gelen Nevzat Demir ile de bir süre görüştü. 

Çalımbay Beşiktaş her şeyim 

Sergen Hayatım çok mazbut 

BEŞİKTAŞ'IN yeni Teknik Direktörü Rıza Çalımbay, Siyah - Beyazlı kulübün bugün satışa çıkacak resmi dergisine konuştu. Çalımbay, Kartal'ın büyük hedeflerinin olmasının kendisini korkutmadığını, aksine hırslandırdığını söyledi. "Beşiktaş, benim dünyamdaki her şey'' diyen Rıza hoca, "Beşiktaş'ta gençliğimi yaşadım, Beşiktaş'ta futbol oynarken evlendim, Beşiktaş'ta futbol oynarken çocuğum oldu. Hayatımın her kararında Beşiktaş vardı'' ifadesini kullandı. 
SİYAH - Beyazlılar'ın kaptanlarından Sergen Yalçın ise dergideki röportajında, "Şu an hak ettiğim ve olmak istediğim yerdeyim'' diye konuştu. Geçmiş dönemlerde özel hayatının didik didik edildiğini söyleyen tecrübeli oyuncu, son 2-3 yıldır fazla dışarı çıkmadığı ve daha düzenli yaşadığı için bu konuda rahat olduğunu belirtti, "Zaten, yoğun maç ve kamplar nedeniyle, çok mazbut bir hayatım var. Ev ile tesisler arasında yaşam sürüp gidiyor" dedi. 


</TEXT>
</DOC>
