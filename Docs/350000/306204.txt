<DOC>
<DOCNO> 306204 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/son/sontur09.html </URL>
<DATE> 2005/01/13/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Karısından ve kaynanasından dayak yiyenler burada barınıyor 
</HEADLINE>
<TEXT>

     Kerem PULGAT DHA 

KONYA'da Şefk at Derneği'ne bağlı Erkek Sığınma Evi, eşinden şiddet görerek sokağa atılan, çocukları tarafından bakılmayan, çeşitli nedenlere iflas edip evini ve memleketini terkeden erkeklerin yuvası oldu. Dernek Başkanı Hayrettin Bulan, bugüne kadar 500'ün üzerinde erkeğin eve sığındığını, bazı başvuruları yerleri olmadığı için geri çevirmek zorunda kaldıklarını söyledi. Eşi tarafından sürekli dövüldüğü için evini terketmek zorunda kaldığını ileri süren Abdullah Gözüberk, "Toplumda kadınlar kadar erkekler de şiddet görüyor. Ancak, bir çok erkek bunu gurur meselesi yaptığı için gizliyor'' dedi. 
     Yaklaşık 3 yıl önce genel merkezi Konya'da bulunan, hayırsever vatandaşların desteği ile faaliyetlerini sürdüren Şefk at Derneği'nce Merkez Meram İlçesi'nde açılan Erkek Sığınma Evi, çeşitli nedenlerle sokakta kalan 500'ün üzerinde erkeğin imdadına yetişti. Türkiye'nin hemen her ilinden erkekleri ağırlayan 3 katlı ve 9 odalı ev, yaşları 15-70 arasında değişen çok sayıda erkeğe yuva oldu. Halen 23 erkeğin kaldığı Erkek Sığınma Evi'nde barınan, eşinden ayrıldığını, çocuklarının kendisine bakmadığı için buraya gelmek zorunda kaldığını belirten 45 yaşındaki Abdullah Gözüberk, şöyle dedi 
     "Terzilik yapıyordum, işlerim kötü gidince dükkanımı kapatmak zorunda kaldım. Eve para getiremeyince eşim ve çocuklarım önce beni aşağılamaya başladı. Eşim yemek yapmıyor ve çamaşırlarımı yıkamıyordu. Daha sonra bana vurmaya başladı. Karşılık verip, engellemeye çalıştıysam da başaramadım. Kendi evimde fiziksel ve psikolojik şiddete maruz kaldım. Dayanamayıp eşim ve 3 çocuğumu terkederek buraya sığındım. Benzer sıkıntıları yaşayan diğer erkeklerle oldukça iyi bir iletişimimiz var. Teselliyi birbirimizde buluyoruz. Zaman zaman buraya sığındığımız için toplum tarafından yadırganıyoruz. Toplumda kadınlar kadar erkekler de şiddet görüyor. Ancak bir çok erkek bunu gurur meselesi yaptığı için gizliyor.'' Erkek sığınma evinin sakinlerinden birisi olan ve eşi tarafından psikolojik baskıya tabi tutulduğu için kendisini alkole verdiğini belirten cezaevi eski infaz görevlisi 49 yaşındaki Ahmet Ağırdıcı, "Uzun süre hastanede tedavi gördüm. Alkolü yendim ancak eşim beni istemeyince evi terkettim'' dedi. 
     Dernek Başkanı Hayrettin Bulan ise, Türk toplumda kadınlar kadar olmasa da erkeklerin de şiddete maruz kaldığını ancak, ataerkil aile yapısı nedeniyle erkeğe uygulanan şiddetin çok fazla ön plana çıkmadığını söyledi. Eşi ve kaynanasından dayak yiyerek sokağa atılan erkek sayısının azımsanmayacak kadar çok olduğunu belirten Bulan, şöyle devam etti 
     "Dernek olarak ilk önce kadınlara sığınma evi açtık. Ancak, toplumda sokakta ve aç olduğu için suç işleyen erkek sayısı kadınlara oranla çok daha fazla. Bu nedenle erkeklere barınacakları ve beslenebilecekleri bir ev açmaya karar verdik. Erkek Sığınma Evi bugüne kadar 500'ün üzerinde erkeğe yuva oldu. 3 yıldan bu yana burada kalan erkekler bile var. Türkiye'nin hemen her ilinden eşinden dayak yediği için evini terkeden ve zor durumda olan erkekler müracaat ediyor. Ancak, dernek sadece sınırlı miktardaki bağışlarla ayakta durabildiği için bazı talepleri geri çevirmek zorunda kalıyoruz.'' 
     
</TEXT>
</DOC>
