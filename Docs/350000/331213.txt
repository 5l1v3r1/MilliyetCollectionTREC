<DOC>
<DOCNO> 331213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sontur16.html </URL>
<DATE> 2005/04/07/ </DATE>
<TIME> 10.45 </TIME>
<AUTHOR>  </AUTHOR>
<HEADLINE>
Ve ilkbahar geldi... Hafta sonu sıcaklık 20 dereceyi geçecek... 
</HEADLINE>
<TEXT>

     Milliyet İNTERNET 

Türkiye, günlerdir beklediği ilkbahara hafta sonu kavuşuyor. Bir türlü ısınmayan havalar hafta sonu yazı aratmayacak, İç Anadolu, Doğu Anadolu ve Güneydoğu'da yer yer görülecek kısa süreli sağanak yağışlar sıcaklığı etkilemeyecek. İstanbul 23 derece... 
     Hava sıcaklığı Doğu Anadolu dışında tüm bölgelerde 20 dereceyi geçecek. Ankara 24, İstanbul ve İzmir 23, Adana 27, Antalya 26, Samsun 21 ve Erzurum 12 dereceyi bulacak. 
     YARIN İç Ege, Batı Akdeniz, Bolu-Kastamonu çevresi ve İç Anadolu'nun batısında kırkikindi yağmurları görülecek. Diğer yerlerde yağış yok... 
     CUMARTESİ günü batıda hava tamamen açık, Orta ve Doğu Karadeniz'in iç kesimleri, İç Anadolu'nun doğusu, Doğu ve Güneydoğu Anadolu'da kısa süreli sağanak yağış bekleniyor. Diğer yerlerde gökyüzü parçalı ve çok bulutlu... 
     PAZAR günü ise yalnızca Doğu Anadolu'nun doğusunda sağanak yağış var, Kıyı Ege ve Doğu Karadeniz ile Doğu Anadolu'da gökyüzü çok bulutlu, diğer yerlerde parçalı bulutlu olacak. 
     
     Nisan ayında deniz sefası 
     HAVA sıcaklıklarının 7- 8 derece artarak mevsim normallerine dönmesi Antalya'daki tatilcilerin yüzünü güldürdü. Gün içinde 25 dereceye kadar çıkan sıcaklığı fırsat bilen tatilciler, Konyaaltı Plajı'nda deniz sezonunu açtı. Deniz suyu sıcaklığı 19 derece ölçülürken, sahile güneşlenmek için gelenlerin büyük bölümü kendilerini Akdeniz'in serin sularına bıraktı. 
     Birbirleriyle suda şakalaşan, saatlerce güneş banyosu yapan tatilciler, bir yandan da zirvesi karlı Beydağları manzarası izledi. 
     
</TEXT>
</DOC>
