<DOC>
<DOCNO> 326867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/siyaset/siy03.html </URL>
<DATE> 2005/03/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Düğmeye kim bastı 
</HEADLINE>
<TEXT>


Erdoğan, hükümete karşı düğmeye basıldı sözlerine açıklık getirdi Çıkar çevrelerinin çıkarları kesiliyor. Bu çıkarların tekrar temin edilmesi lazım 

ANKARA Milliyet 


Başbakan Erdoğan, hükümet aleyhine bazı çevrelerin düğmeye bastığı yolunda basına yansıyan sözlerine, "Çıkar çevrelerinin çıkarını kestiğiniz zaman, ortak hareket etmek için adım atacaklar. Çıkarlar kesiliyor çünkü" diyerek açıklık getirdi. 
TOBB'un önceki gün yapılan yönetim kurulu toplantısına konuk olan Erdoğan, nevruz kutlamasında bayrak yakma girişimiyle Dünya Kadınlar Günü etkinliklerindeki polis şiddetine yönelik AB ve TÜSİAD'dan gelen eleştiriler arasında bağlantı kurdu. Bu olayların ardından hükümete ilişkin eleştirilerin arttığını ve bu durumun "tesadüfi kabul edilmemesi" gerektiğini belirten Erdoğan'ın, "Birileri düğmeye bastı" ifadesini kullandığı kaydedildi. 
Erdoğan, dün valiler toplantısının ardından "düğmeye kim bastı" sorusuna "çıkar çevreleri" yanıtını verdi. Erdoğan, "Türkiye bugün bu kadar ekonomide bir performans ortaya koymuşsa bu onlara rağmen konulmuştur" dedi. 
Erdoğan, 14 Mart'ta İstanbul İl Kadın Kolları'nın kongresinde de son zamanlarda belli yerlerden düğmeye basıldığını belirtmişti. CHP İstanbul Milletvekili Mehmet Sevigen, soru önergesiyle Erdoğan'dan "düğmeye basanları" açıklamasını istedi. 


</TEXT>
</DOC>
