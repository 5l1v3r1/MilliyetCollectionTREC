<DOC>
<DOCNO> 332383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/siyaset/siy03.html </URL>
<DATE> 2005/04/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AKP yönetiminde revizyon 
</HEADLINE>
<TEXT>


Erdoğan, "2 şapkası olan birini seçsin" dedi ve 2 görevi birden yürüten yöneticilerden Abdullah Gül'e yakın olan Mercan ve Ürün görevden alındı 

ANKARA Milliyet 


Başbakan Recep Tayyip Erdoğan, Dışişleri Bakanı Abdullah Gül'e yakınlığıyla bilinen Genel Başkan Yardımcısı Murat Mercan ve Milli Görüş kökenli Genel Başkan Yardımcısı Halil Ürün'ü görevden aldı. 
Milletvekillerinin, "Parti yönetimiyle görüşemiyoruz. Bazı isimler birden çok görev yapıyor" tepkileri üzerine, Merkez Yürütme Kurulu MYK üyesi genel başkan yardımcıları bir süre önce istifalarını Erdoğan'a iletti. 
Erdoğan'ın, "2 şapkası olan birini seçsin" talimatı üzerine de, Avrupa Konseyi Parlamenterler Meclisi Türk Grubu Başkanı da olan medya ve tanıtımdan sorumlu Mercan'ın tek görevi seçmesi istendi. 
Avrupa Konseyi'ndeki görevinden yana olduğu ortaya çıkınca, Mercan diğer görevini bıraktı. Mercan'ın yerine halkla ilişkilerden sorumlu Genel Başkan Yardımcısı Akif Gülle getirildi. Gülle'nin yerine de halkla ilişkilerden sorumlu Genel Başkan Yardımcısı olarak Kocaeli Milletvekili Nihat Ergün atandı. Belediyelerden sorumlu Genel Başkan Yardımcısı Ürün'ün de, uzun süredir tabandan gelen şik yetlerden dolayı görevinden alındığı belirtildi. Ürün'ün yerine Tokat Milletvekili Şükrü Ayalan getirildi. Erdoğan'ın parti yönetiminde değişikliğe gitmesi, hükümetteki revizyon beklentisini artırdı. 



</TEXT>
</DOC>
