<DOC>
<DOCNO> 335840 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun29.html </URL>
<DATE> 2005/04/22/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Denktaş kabineye veda etti... Talat Savunma değil atak 
</HEADLINE>
<TEXT>

     KKTC Cumhurbaşkanı Rauf Denktaş, ''KKTC'nin varlığının Enosis'e engel olduğunu'' belirterek, ''egemenlik ve bağımsızlığın, hakları koruyacak yegane kaleler olduğunu'' söyledi. 
     Görevi, Cumhurbaşkanı seçilen Mehmet Ali Talat'a devretmeye hazırlanan Denktaş, Bakanlar Kurulu'na veda etti. 
     Özel olarak toplanan KKTC Bakanlar Kurulu'na bir süre başkanlık eden Cumhurbaşkanı Denktaş, Cumhuriyetçi Türk Partisi CTP - Demokrat Parti DP koalisyon hükümetine, ülkeye verdiği hizmetlerden dolayı teşekkür etti. 
     Yeni Cumhurbaşkanı, Başbakan Mehmet Ali Talat ile yeni oluşacak hükümete uyarılarda bulunan Denktaş, ''Gaye birdir Halkın egemenliği, bağımsızlığı ve esenliği, Türkiye'nin etkin ve fiili garantisinden ayrılmamak, dik durarak AB'ye girmek. Eğer cennet buysa o cennete yürüyerek girmek. Diz çöküp yalvararak değil'' dedi. 
     Denktaş, Başbakan Talat ile Dışişleri Bakanı ve Başbakan Yardımcısı Serdar Denktaş'ın yabancılarla yaptıkları temaslarda bu konularda çok dikkatli olduklarını gördüğünü belirtti ve kendilerine teşekkür etti. 
     
     ''RUMLAR ŞAKA YAPMIYOR'' 
     Cumhurbaşkanı Rauf Denktaş, Kıbrıs Türk halkının güzel bir değişim yapmakta olduğunu belirterek, yıllardır devam eden mücadeledeki bu değişimin, daha iyisi için olmasını diledi. 
     2005'in Rumlar tarafından ''EOKA Yılı'' ilan edildiğini, bunun, Rumların şaka yapmadığını gösterdiğini belirten Denktaş, Rum liderlerin, Kıbrıslı Türkleri yok etmekle ilgili ve benzeri itiraflarını anımsattı. 
     Denktaş, Rumların 2005'i ''EOKA Yılı'' ilan etmesi ile EOKA mensubu 21 bin kişiye madalya verecek olmasının, yeni hükümete ve yeni Cumhurbaşkanına, Rumların kendilerini ''Kıbrıs'ın tek sahibi'' olarak gördüğü gerçeğini hatırlatacağını kaydetti. 
     ''KKTC'nin varlığının Enosis'e engel olduğunu, egemenlik ve bağımsızlığın hakları koruyacak yegane kaleler olduğunu'' bildiren Denktaş, ''bunların TBMM'de karara bağlandığını, son olarak Genelkurmay Başkanı Orgeneral Hilmi Özkök tarafından da ortaya konulduğunu'' anlattı. 
     Cumhurbaşkanlığına seçilen Talat'a olan güvenini yineleyen Denktaş, kendisini ''barış düşmanı'' olarak takdim edenlerin, söylediklerini iyi değerlendirmeleri halinde gerçekleri göreceğini kaydetti. 
     Denktaş, uzlaşmayı Rum idaresinin istemediğini, bunun kaynağının da geçmişte ABD, İngiltere ve Sovyetler Birliği'nin dürtüsüyle geçirilen BM kararları olduğunu söyledi. Denktaş, bu kararların değiştirilmesi gerektiğini vurguladı. 
     
     ''KALBİM VE KAPIM AÇIK'' 
     Cumhurbaşkanı Denktaş, kalbinin ve kapısının yeni Cumhurbaşkanı ve yeni hükümete açık olduğunu hatırlatarak, bilgisinden ve tecrübesinden yararlanmak istemeleri halinde, kendilerine yardımın görev bildiğini kaydetti. 
     Denktaş, konuşmasını ABD'deki bir başkanlık devir teslimi sırasında görevi devredecek olanın söylediklerini aktararak tamamladı ve şunları söyledi 
     ''Genç adam, bu eve giriyorsun diye duyduğun mutluluk, benim çıktığım için duyduğum mutluluk kadarsa seni kutlarım, buyur gel. 
     Biz bu evde, koltukta, makamda, dikenli sandalyede oturduk. Halkın geleceği büyük sorumluluktur Sayın Başkan. Bunun ağırlığını gördünüz, daha da göreceksiniz. Hem Allah, hem de halk yardımcınız olsun.'' 
     
     TALAT ''SAVUNMA DEĞİL ATAK'' 
     Başbakan Mehmet Ali Talat ise Cumhurbaşkanı'nın ayrılışıyla hükümetin de son bulacağını ve yeni bir başlangıç olacağını söyledi. Talat, savunmada değil, atak olarak hakları sonuna kadar koruyarak sonuca varma hedefinde olunması gerektiğini belirtti. 
     Rum yönetiminin hedeflerini geçmişten çok iyi bildiklerini belirten Talat, ancak Rumların bugün itiraflarda bulunduklarını, bunun da büyük avantaj olduğunu kaydetti. 
     Dünyanın artık bazı şeyleri görmeye başladığını hatırlatan Talat, Kıbrıs Türk tarafının, eşitlik, haklar ve güvenliğinin korunacağı bir anlaşmayı sağlamak için öncülük yapan bir politika izlemesi gerektiğini belirtti. 
     Talat, çok büyük sorumluluklar üstleneceklerini, bu nedenle yanlışlar yapmamak gerektiğini kaydederek, herkesle işbirliği içinde olacaklarını, hem Cumhurbaşkanı hem de hükümet olarak bütün toplumu kucaklayacaklarını söyledi. 
     Mehmet Ali Talat, Denktaş'a geçen süreçteki işbirliği ve sağduyudan dolayı teşekkür ederek, Kıbrıs Türk halkının çıkarlarını sonuna kadar korumakla yükümlü olduklarını, bundan kuşku duyulmaması gerektiğini bildirdi. 
     
     ''ONAY VERMEMİZ DÜŞÜNÜLEMEZ'' 
     Başbakan Talat, ''BM Genel Sekreteri'nin Mayıs ayı içerisinde bölgeye temsilci göndererek girişimlerde bulunması düşüncesine'' karşı Rum yönetimi lideri Tasos Papadopulos'un, bir düşünce geliştirdiğini belirterek, Papadopulos'un bir temsilcisini Genel Sekreter'e göndermeyi planladığını açıkladı. 
     Talat, bunun Rum tarafının sorunu zamana yayma ve avantaj elde etme çabası olduğunu belirtti ve onay vermelerinin düşünülemeyeceğini vurguladı. 
     Başbakan Talat, kendilerinin BM temsilcisinin Kıbrıs, Türkiye ve Yunanistan'da temaslarda bulunup kimin uzlaşmaz olduğunu yerinde görmesinin önemli olduğunu düşündüklerini, bunu Genel Sekreter'e ileteceğini bildirdi. 
     
     SERDAR DENKTAŞ 
     Dışişleri Bakanı ve Başbakan Yardımcısı Serdar Denktaş ise ''Şanlı tarihimizin temsilcisinin görevden ayrılırken verdiği mesajın, geleceğin teminatı çocuklar tarafından da doğru algılandığını gördük'' dedi. 
     Hükümetin ve yeni Cumhurbaşkanı'nın tam istişare halinde hakları koruyacağını ifade eden Serdar Denktaş, ''Hakları koruyarak, eğer Rum tarafının da aklı başına gelirse bir ortaklık kurmak için mücadele edeceğiz. Aklı başına gelmezse ne yapacağımıza hep birlikte karar vereceğiz'' diye konuştu. 
     
</TEXT>
</DOC>
