<DOC>
<DOCNO> 337818 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonspo12.html </URL>
<DATE> 2005/04/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Feyyaz Uçar Galatasaray maçında sinirlerine hakim olan kazanır 
</HEADLINE>
<TEXT>

     Malatyaspor Teknik Direktörü Feyyaz Uçar, Galatasaray maçında sinirlerine hakim olanın kazanacağını söyledi. 
     Uçar, yaptığı açıklamada Galatasaray maçına iyi hazırlandıklarını anlatarak, onların doğal olarak stresli olmasını beklediklerini ve iyi başlayarak, pres yaptıkları zaman Galatasaray'a sorun yaşatacaklarını belirtti. 
     Galatasaray'ın ligdeki durumun kendilerini ilgilendirmediğini ifade eden Uçar, şunları söyledi 
     ''Biz, önümüzdeki haftalarda daha iyi oynamaya, daha çabuk atak yapmaya, daha çok pozisyon girmeye, daha çok gol atmaya çalışacağız. Onların agresif oynamalarını bekliyoruz. Biz sakin görünüm altında gerekenleri yapacağız. Her iki takım için de zor maç olacak. Az gol yiyen bir ekibiz. Özellikle son dört maçta. Sadece gol yollarındaki problemimizi yavaş yavaş aşmaya başladık. Onlar maçı bizden biraz daha fazla isteyecekler. Hırslı, agresif olmaları doğal. Biz sakin görüntümüzün altında sahada gerekeni yapacağız. Biraz atmosferi yükseltebilirler. Sabırlı olan, sinirlerine hakim olan, koşan, çalışan takım maçı kazanacak.'' Yeni sezon için transfer konusunu da değerlendiren Uçar, ''İsviçre'de Zurich-Basel maçını izledim. Yabancı oyuncu transferi için geç bile kalındı sayılır. Çünkü Avrupa'da Nisan ayında transferler yapılıyor. Forvette sıkıntımız var. Bu nedenle yabancı forvet arayışındayız. Takımda bulunan ve sözleşmesi biten yabancı oyuncuların durumuna göre 2 veya 3 transfer yapabiliriz'' şeklinde konuştu. 
     
</TEXT>
</DOC>
