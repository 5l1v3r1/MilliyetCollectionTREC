<DOC>
<DOCNO> 319409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas03.html </URL>
<DATE> 2005/02/28/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Maceraperest Fossett 80 saatte dünya turuna hazır 
</HEADLINE>
<TEXT>

     Macera düşkünü Amerikalı işadamı Steve Fossett, dünya çevresini uçakla 80 saatte dolaşmak için bugün havalanmaya hazırlanıyor. 
     Ultra-hafif GlobalFlyer uçağının, hava koşullarının izin vermemesinden ötürü haftalardır ertelenen uçuşuna, bugün TSİ 22.00 ile 02.00 arasında ABD'nin Kansas eyaletinin Salina kentinden başlanması planlanıyor. 
     Projenin mimarlarından Virgin Atlantic havayolları şirketinin sahibi İngiliz işadamı Richard Branson, Fossett ile düzenlediği basın toplantısında, ''Leonardo DiCaprio pilot rolüyle Oscar'ı alabilir, ancak Steve bugün gerçek havacının kim olduğunu gösterecek'' diye konuştu. 
     Daha önce dünya çevresinde yelkenli ve balonla rekorlar kıran 60 yaşındaki maceraperest Steve Fossett de ''bunun tarihi bir an'' olduğunu söyleyerek, ''Eğer başarırsam, mola vermeden, yakıt almadan dünya etrafını tek başına dolaşan ilk insan olacağım'' dedi. 
     Uluslararası Havacılık Federasyonu tarafından rekorun onaylanması için Amerikalı maceracının havalandığı yere inmesi, yeryüzünün tüm meridyenlerini geçmesi ve Yengeç Dönencesi boyunca 36 bin 787 kilometre 559 metre kat etmesi gerekiyor. 
     Ultra-hafif uçak çoğunlukla jet stream adı verilen şiddetli rüzgarları arkasına alarak yüksek irtifada uçacağı için uçuşun ilk saatlerinin kritik olduğu belirtiliyor. 
     13 bin metre yükseklikte ve azami saatte ortalama 460 kilometre hızla uçacak olan GlobalFlyer, Chicago, Toronto, Londra, Paris, Kahire, Bahreyn, Kalküta, Şangay, Tokyo, Honolulu ve Los Angeles üzerinden geçecek. 
     Jules Verne'in ünlü romanı ''80 Günde Dünya Turu''nun sürekli bir esin kaynağı olduğu Chicagolu milyarder işadamı Fossett için en büyük zorluk yorgunluk ve uykusuzlukla mücadele olacak. 
     
</TEXT>
</DOC>
