<DOC>
<DOCNO> 325702 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonyas27.html </URL>
<DATE> 2005/03/21/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Maymunlar soğan için 'açlık grevinde' 
</HEADLINE>
<TEXT>

     Rusya'nın Sibirya bölgesindeki bir hayvanat bahçesinde, maymunların soğan yemek için ''açlık grevi'' başlattığı bildirildi. 
     Rus haber ajansı RİA Novosti'de yer alan haberde, Sibirya'nın Omsk bölgesindeki Bolşereçye kentindeki hayvanat bahçesindeki hayvanların, kendilerine verilen muz, kivi veya Güney Amerika'da yetişen bir ağacın bitkisi olan papayaları yemediği belirtildi. 
     Hayvanat Bahçesi yetkilileri, eylemin 3 habeş maymunu tarafından başlatıldığını belirterek, diğer maymunların da bu 3 Habeş maymununa uyduğunu açıkladılar. 
     Hayvan Araştırmacısı Svetlana Balavatskaya, soğuk kış günlerinde bakıcıların maymunların ziyaretçilerden bulaşabilecek soğuk algınlığına karşı dirençli olmaları için soğan yedirdiğini, maymunların da bu yüzden soğana alıştıklarını söyledi. 
     Maymunların ne zaman soğan bağımlısı haline geldiklerini bilemediklerini belirten yetkililer, maymunların kendilerine verilen soğanı dikkatlice soyduktan sonra bir defada yuttuklarını ve yedikten sonra gözlerinden yaş geldiğini kaydettiler. 
     Kışın etkisini yavaş yavaş yitirmeye başlamasından sonra görevlilerin soğan vermeyi kestiği maymunların eyleminin nasıl sonuçlanacağı merakla bekleniyor. 
     
</TEXT>
</DOC>
