<DOC>
<DOCNO> 347076 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/yazar/akyol.html </URL>
<DATE> 2005/05/30/ </DATE>
<TIME>  </TIME>
<AUTHOR> Taha AKYOL  </AUTHOR>
<HEADLINE>
Necip Fazıl'ı hatırlamak 
</HEADLINE>
<TEXT>


26 MAYIS 1905'te doğdu, 25 Mayıs 1983'te öldü. Doğumunun yüzüncü yılındayız. 
Üniversite yıllarımda konferanslarını dinlediğim ünlülerden biriydi. Biz taşralı gençler onun "şehirli" ve "aristokrat" kalitesini hemen fark ediyorduk. 
İslamcı ve milliyetçi idi, "ham softa, kaba yobaz" dediği görgüsüz, dar kafalı tipten nefret ederdi. 
Şiirden başka bütün güzel sanatlarla ilgiliydi. Yunan tarzı çıplak kadın heykelini, kitaplardaki fotoğraflardan sonra, ilk defa onun evinde, havuzun başında görmüştüm. 
Beğendiği şair, devlet adamı pek azdı kendi dehasına inanmıştı. Rivayet edilir Dünyada Türkiye'den iki şair seçilmiş... Necip Fazıl'ın tepkisi 
- İkincisi kimmiş 

TÜRKEŞ ile görüşmelerinde "Üstad"ın bütün bu mizaç özelliklerine yakından şahit oldum. Gördüğünüz fotoğraf, 1977 MHP kongresinde çekilmiştir. "Üstad" ve ben... 
1977 Mayıs'ı idi. Türkeş beni çağırdı, Necip Fazıl'la ilgimi sordu. Temasım pek yoktu ama tanıyordum. Kitaplarını okumuş olmam Türkeş'in hoşuna gitti 
- Güzel... Necip Bey'le görüşeceğiz, sen de bulunacaksın. Bizde de kendisinin okunup sevildiğini görsün... 
'Necip Bey' hitabından rahatsız olacağını, 'Üstad' denilmesini bekleyeceğini söyledim Türkeş'e... 
Birkaç gün sonra Erenköy'de Üstad'ın evinde akşam yemeğine davetliyiz Türkeş, Ahmet Er ve ben... 
Tam bir aristokrat sofrası... Müthiş bir masa düzeni, şamdanlar, mumlar, garsonlar, ilk defa gördüğüm 'alafranga' yemekler... 
Türkeş, "Üstadım" diye hitap ediyor. Tabii yüz dakikanın doksanında 'Üstad' konuşuyor 
- Albayım, 9 Dokuz Işık, mokuz ışık nedir bunlar . Sizin gençlerinize benim Büyük Doğu ideolocyası lazım 
Buz gibi bir hava... Yine Necip Fazıl yumuşatıyor 
- Sizin gençlerinize benim fikrim, benim fikrime sizin gibi bir aksiyon komutanı lazım 

ÜSTAD ve Başbuğ dost oldular, ama birbirlerinde aradıklarını bulamadılar. Türkeş Necip Fazıl'dan "Anadolu'da oy patlaması" yapacak sloganlar, konferanslar bekliyor, "ideolocya"yı önemsemiyordu. 
Necip Fazıl ise Türkeş'ten "İttihatçı atılganlığı ile Büyük Doğu aksiyonu" bekliyor, "ideolocya" konusunda onu "satıhta" buluyordu. 
İkisinin de beklediği olmadı, sadece dost oldular Necip Fazıl bin ısrarımızla bir MHP kongresine misafir oldu, bir de Kayseri mitinginde konuştu. Türkeş de onun yayınlarına partiyi abone etti. 

BÜYÜK sanatçıların elbette politik ideolojileri olabilir. Necip Fazıl ve N zım Hikmet mesela... N zım'ın şiirini en politik ve en kötü şiirini de olsa okudu diye liseli bir delikanlıyı tutuklamaya kalkmak da, Necip Fazıl'ın "ideolocya"sına bağlanan gençleri itip kakmak da yanlıştır. 
İdeolojiler kanalından da olsa, gençler sanatla tanışsın, zamanla sanat öne geçer. 
Büyük sanatçıların kalıcı yönleri sanatlarıdır fazla politikleşmiş taraflarını zaman törpüler nasıl olsa... 
Necip Fazıl, Stephan Zweig'ın "Büyük Tedirginler" dediği türden, ruh ve zihin gerilimlerimizin büyük ve ölümsüz şairidir. "Beynime saplanmış kanlı kıymık" dediği fikir ve sanat çilesinin, "hafakanların, ukdelerin, korkuların, ürpertilerin" ve "sonsuzluğun" şairi... 
Ve işte ondan bir şiir, "Nefs" şiiri 

Geceler toprağa benimle inmiş 
Kasırga benimle kopmuş denizde. 
Sanırım vebalı elim gezinmiş, 
Çürüyen ağaçta, hasta benizde. 

Cinnet, şüphe, korku, benim eserim 
Sıcak kalbinizde gizlidir yerim, 
Bir kurdum ki, sizi hep diş diş yerim 
Ve gezerim her gün elbisenizde. 



</TEXT>
</DOC>
