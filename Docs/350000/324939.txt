<DOC>
<DOCNO> 324939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/ekonomi/eko02.html </URL>
<DATE> 2005/03/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı'ya 'Dördüncü' CEO 
</HEADLINE>
<TEXT>


Sabancı Holding CEO'su Celal Metin, 12 Mayıs itibariyle gruptaki görevinden ayrılıyor. Grubun yeni CEO'su, Strateji ve İş Geliştirme Grup Başkanı Ahmet Dördüncü oluyor 

EKONOMİ SERVİSİ 

Sabancı Holding CEO'su ve Yönetim Kurulu Görevli Üyesi Dr. Celal Metin'in, 11 Mayıs tarihinde yapılacak Genel Kurul sonrası görevlerinden ayrılacağı açıklandı. Sabancı Holding'ten yapılan açıklamada, Celal Metin'in görevini Sabancı Holding Strateji ve İş Geliştirme Grup Başkanı Ahmet Dördüncü'nün devralacağı belirtildi. 
Dördüncü, 12 Mayıs 2005'te yeni görevine başlayacak. Böylece Ahmet Dördüncü, Hasan Güleşçi, Hazım Kantarcı ve Celal Metin'den sonra Sabancı Holding'in dördüncü CEO'su olacak. 
Sabancı Holding'e 1975 yılında katılan Celal Metin, grupta 1988'e kadar çalıştı. Bu tarihten sonra birçok uluslararası şirkette üst düzey yöneticilik yapan Metin, Nisan 2003'te yeniden Sabancı Holding'e dönerek CEO ve Yönetim Kurulu Görevli Üyesi olarak atandı. 
Sabancı Holding Yönetim Kurulu Başkanı Güler Sabancı, kendi işleri ile ilgilenmek için görevinden ayrılma kararını anlayışla karşıladığını belirttiği Celal Metin'in, Sakıp Sabancı'nın vefatından sonraki geçiş döneminde önemli katkıları olduğunu söyledi. 

19 yıldır Sabancı'da 
Celal Metin'den boşalacak olan CEO'luk koltuğuna oturacak olan Ahmet Dördüncü, Mannheim Üniversitesi, İşletme Fakültesi'nden mezun olduktan sonra 1981 yılında Almanya'da başladığı kariyerine, 1984 yılında Türkiye'ye dönünce otomotiv sektöründe devam etti. 
1987 yılında Sabancı Topluluğuna katılan Ahmet Dördüncü, 1987 - 1997 yıllarında Kordsa'da çeşitli yönetim pozisyonlarında çalıştı. Bu dönemlerde Güler Sabancı ile yakın çalıştı. 1999 - 2004 yılları arasında Dusa Arjantin ve Dusa Brezilya'nın Yönetim Kurulu Başkanı ve Genel Müdürü olarak görev yaptı. 
Daha sonra Dusa International'ın Kuzey Amerika'daki tüm operasyonlarından sorumlu Genel Müdürlük görevini yürüten Dördüncü, Ağustos 2004'ten bu yana grubun Strateji ve İş Geliştirme Grup Başkanlığı görevini sürdürüyor. 


</TEXT>
</DOC>
