<DOC>
<DOCNO> 305476 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonsiy24.html </URL>
<DATE> 2005/01/11/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Şike Komisyonu Başkanı Milli takımı tutuyoruz 
</HEADLINE>
<TEXT>

     Türk sporunda şiddet, şike, rüşvet ve haksız rekabet iddialarının araştırılarak alınması gereken önlemlerin belirlenmesi amacıyla kurulan Meclis Araştırma Komisyonu Başkanı Haluk İpek, ''Komisyon, Milli Takımı tutuyor, diğer takımlar kapının dışında. Herkese eşit mesafedeyiz'' dedi. 
     Haluk İpek, komisyon toplantısının ardından yaptığı açıklamada, üyelerin görüşlerine başvurulduğunu, yasaların belirlediği sporla ilgili sorumlu makamlardan, konuya ilişkin bilgi ve belge isteme kararı aldıklarını söyledi. 
     İpek, Adalet Bakanlığı'ndan, İçişleri Bakanlığı'ndan, spordan sorumlu Devlet Bakanlığı'ndan, Gençlik ve Spor Genel Müdürlüğü'nden, üniversitelere bağlı beden eğitimi ve spor akademilerinden, spor federasyonlarından, 1.,2. ve 3. ligde bulunan spor klüplerinden, spor klüpleri birliklerinden, faal futbol hakemleri birliğinden, yazılı ve görsel basının spor birimlerinden, Türkiye Spor Yazarları Derneği'nden, Türk sporunda, şiddet, şike ve haksız rekabet konusunda ellerindeki bilgi ve belgeleri komisyona bildirmelerini istediklerini söyledi. 
     
     ''KOMİSYON MİLLİ TAKIMI TUTUYOR'' 
     Bir soru üzerine, yeni bir beyaz sayfa açtıklarını belirten İpek, atılacak adımlara, bilgilere ulaştıktan sonra karar vereceklerini belirtti. Fenerbahçe Futbol Kulübü'nün, İstanbulspor A.Ş'ye teşvik primi verdiğine ilişkin iddiaların hatırlatarak, bu tür iddialara öncelik vermeyi düşünüp düşünmedikleri sorusuna da İpek, spor klüplerinden görüş isteneceğini, bilgiler geldikten sonra incelemelerin yapılacağını ifade etti. 
     İpek, ''Şundan herkes emin olsun ki komisyonumuz, her şeyin üzerine ciddiyetle ve cesaretle gidecek. İncelenmedik, araştırılmadık hiçbir konu kalmayacak. Bir konu komisyonumuza ulaşmışsa, bu konu incelemeye değerse, bunu incelemekten hiçbir şekilde sarfınazar etmeyeceğiz'' dedi. 
     Sporla ilgili pek çok yasa ve kuruluşun bulunduğunu ifada eden İpek, yasalardan doğan yetkisini kullanmayan kuruluşlara da hazırlanacak raporda yer vereceklerini bildirdi. 
     
     ''ÇOĞUNLUK NİYE FB'Lİ '' 
     Haluk İpek, Komisyon üyelerinin çoğunluğunun Fenerbahçeli olmasına ilişkin soru üzerine de şunları söyledi 
     ''Takımlar, şu kapının dışında. Hiçbir şekilde komisyondan içeri giremezler. Bu konular gündeme dahi gelmedi. Bütün arkadaşlarımız, bu komisyonun yaptığı çalışmalarla, Türk sporuna nasıl yardımcı olabilirizin gayreti içinde. 
     Basına da bir ricada bulunmak istiyorum. Komisyona, bir takım tutacak diyorsanız, burası milli takımı tutuyor, diğer takımlar kapının dışında. Herkese eşit mesafedeyiz.'' İpek, futbol liginin 2. yarısının başlamasının ardından Komisyon'un Şubat ayı içinde tekrar toplanacağını bildirdi. 
     
</TEXT>
</DOC>
