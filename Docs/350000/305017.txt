<DOC>
<DOCNO> 305017 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/yasam/yas08.html </URL>
<DATE> 2005/01/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Esrarengiz silahın sahibi Vera kim 
</HEADLINE>
<TEXT>


X-Ray'de zor görülen özel tabancayı havalimanında unutan ABD'li Vera aranıyor 

SERHAT OĞUZ İstanbul 

Atatürk Havalimanı'nda, ABD'li Gonabathal Vera'ya ait olduğu saptanan bagajda, X-Ray elektronik arama cihazlarında çok zor tespit edilebilen plastik kaplamalı "Glock" marka tabanca ele geçirildi. 
Asker olabileceği kaydedilen Gonabathal Vera'ya yurtdışına çıkış yasağı konuldu. Air France'a ait uçakla New York'tan Paris aktarmalı olarak cuma günü İstanbul'a gelen Vera, Diyarbakır'a hareket etti. 

Son anda fark edildi 
Vera'nın iki valizinin Atatürk Havalimanı'nda unutulması, silahın bulunmasını sağladı. Terminalde özel güvenlik hizmeti veren Tepe Güvenlik görevlileri, bagajda, sadece şarjörü ve namlusundan zorlukla tespit edilebilen plastik kaplamalı bir silah olduğunu fark etti. 
Valizde yapılan aramada, Avusturya yapımı tabanca ve iki boş şarjör ele geçirildi. Konuyla ilgili Diyarbakır Savcılığı ve Emniyet Müdürlüğü'ne bilgi verildi. 



</TEXT>
</DOC>
