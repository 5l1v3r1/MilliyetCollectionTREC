<DOC>
<DOCNO> 349152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo27.html </URL>
<DATE> 2005/06/05/ </DATE>
<TIME> 20.15 </TIME>
<AUTHOR>  </AUTHOR>
<HEADLINE>
Fransa Açık Tenis Turnuvası’nda tek erkekler şampiyonu Rafael Nadal... 
</HEADLINE>
<TEXT>

     Sezonun 2. "Grand Slam" mücadelesi olan 104. Fransa Roland Garros Açık Tenis Turnuvası’nda tek erkeklerde şampiyonluğu, İspanyol raket Rafael Nadal kazandı. 
     Başkent Paris’teki Roland Garros Kortları’nda bugün sona eren 17 milyon dolar yaklaşık 23.8 milyon YTL toplam ödüllü turnuvanın 14. 
     ve son günündeki tek erkekler final maçında, kariyerinde bu turnuvada ilk kez mücadele eden dünya klasmanının 5 numarası ve turnuvanın 4 numaralı seribaşı İspanyol Rafael Nadal ile dünya klasmanında 37. sırada bulunan Arjantinli Mariano Puerta karşı karşıya geldi. Büyük bir çekişmeye sahne olan ve tam 1 saat 12 dakika süren ilk seti, 8-6’lık tie-break’de 7-6 kazanan 27 yaşındaki deneyimli raket Puerta karşısında daha sonra üstünlüğü ele alan 19 yaşındaki genç İspanyol tenisçi, 2. seti 6-3, 3. seti 6-1 ve çekişmeli geçen 4. seti de 7-5 kazanarak, toplam 3 saat 24 dakika süren zorlu mücadele sonunda korttan 3-1’lik galibiyetle şampiyon olarak ayrıldı. 5. kez bir "Grand Slam" turnuvası oynamasına karşın finale yükselme başarısını gösteren Nadal, böylece ilk "Grand Slam" turnuvası şampiyonluğuna ulaşırken, rakibiyle bugüne dek yaptığı 3. maçını da kazanmış oldu. Kariyerindeki 4. tekler şampiyonluğunu elde eden Nadal, böylece 880 bin Avro’luk yaklaşık 1.5 milyar YTL ödüle kavuştu. Bu şampiyonluğuyla dünya klasmanında 3. sıraya yükselen Nadal, yarı finalde dünya klasmanının 1 numarası İsviçreli Roger Federer’i yenerek dikkatleri üzerine çekmişti. Üstüste 24. galibiyetini elde eden Nadal, 1989’da ABD’li Michael Chang’dan bu yana turnuvada tek erkekler şampiyonluğunu elde eden en genç tenisçi unvanına da erişti. Bu turnuvada 6. kez mücadele etmesine karşın bugüne dek 3. turdan öteye gidememiş olan Mariano Puerta ise 440 bin Avro yaklaşık 750 bin YTL ödül alacak. 
     
</TEXT>
</DOC>
