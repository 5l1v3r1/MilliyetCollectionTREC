<DOC>
<DOCNO> 322274 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur15.html </URL>
<DATE> 2005/03/09/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
90 litre sahte rakıyı içmek için imal ettim .. 
</HEADLINE>
<TEXT>

     Tarkan ÇETİN DHA 

      ISPARTA'nın Gönen İlçesi'nde sahte rakı imal eden Hüseyin Erol yakalandı. Erol'un evinde yapılan aramada, 90 litre sahte rakı, 70 cl'lik 6 şişe rakı ve 3 boş rakı şişesi ele geçirildi. Erol, sahte rakıyı kendisi için imal ettiğini söyledi. 
     Gümüşgün Köyü'nde bir kişinin sahte rakı imal ettiği ihbarını değerlendiren jandarma, önceki gün 42 yaşındaki Hüseyin Erol'a ait eve baskın düzenledi. Erol, sahte rakı imal ederken suçüstü yakalandı. Jandarma evde yaptığı aramada, plastik bir bidon içinde 90 litre sahte rakı, 70 cl'lik 6 şişe rakı ve 3 boş rakı şişesi buldu. Jandarma sahte rakı ve şişelere el koydu. 
     Gözaltına alınan Erol, bugün adliyeye sevk edildi. Çıkarıldığı mahkemede, rakıyı içmek için ürettiğini söyleyen Hüseyin Erol, 790 YTL 790 milyon lira para cezasına çarptırıldı. Erol, tutuksuz yargılanmak üzere serbest bırakıldı. 
     
</TEXT>
</DOC>
