<DOC>
<DOCNO> 323440 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sonspo04.html </URL>
<DATE> 2005/03/13/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Güneş Beşiktaş maçını kazanmak istiyoruz... 
</HEADLINE>
<TEXT>

     Birinci Süper Futbol Ligi'nde Sakaryaspor'u sahasında 4-3 yenen Trabzonspor'da, gözler Beşiktaş ile gelecek hafta sonu deplasmanda yapılacak maça çevrildi. 
     Teknik direktör Şenol Güneş, Sakaryaspor karşısında istedikleri sonucu aldıklarını ve önlerindeki Beşiktaş maçını düşünmeye başladıklarını belirterek, ''Beşiktaş maçını kazanmak istiyoruz'' dedi. 
     Güneş, ligde rakiplerine karşı hep üstün oynadıklarını ve bu oyunlarını sürdürmek istediklerini de ifade ederek, şunları söyledi 
     ''Şampiyonlukla ilgili illa biz olalım diye bir iddiamız yok, ama hep rakipten üstün olmak istiyoruz. Rakiplerimiz karşısındaki üstünlüğümüzü Beşiktaş maçında da görmek istiyoruz. Oyuncuları test edeceğiz. Başarılı olurlarsa onları tebrik ederiz. Ondan sonra sonuca bakarız. Sonuç iyiyse yarışa devam ederiz. Uzun vadede değil, kısa vadede düşünmek istiyoruz. Bunun için ilk olarak Beşiktaş maçından galibiyetle ayrılmak amacındayız.'' 
     
</TEXT>
</DOC>
