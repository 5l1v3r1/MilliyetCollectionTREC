<DOC>
<DOCNO> 302849 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/02/son/sontur33.html </URL>
<DATE> 2005/01/02/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Uyuşturucu kurbanı üniversiteli toprağa verildi 
</HEADLINE>
<TEXT>

     İzmir'de yılbaşı gecesi girdiği uyuşturucu krizi sonucu hayatını kaybeden Süleyman Pamuk'un cenazesi, Aydın'da toprağa verildi. 
     İzmir'de yılbaşı gecesi, üç arkadaşı ile beraber uyuşturucu alemi yaptıktan sonra aldığı alkolün etkisiyle uyuşturucu krizine girerek ölen Süleyman Pamuk'un 21 cenazesi, Aydın Bey Camisi'nde kılınan ikindi namazının ardından, Kemer Mezarlığı'nda toprağa verildi. Süleyman Pamuk'un yakınları, cenaze namazının kılındığı Bey Camisi'nde görüntü almaya çalışan gazetecilerle tartışıp, görüntü almalarına engel olmaya çalıştılar. Sivil polislerin araya girmesi ile Pamuk'un yakınları gazetecilerden uzaklaştırıldı. 
     Aydın'ın tanınmış doktorlarından baba Kemal Pamuk ve diğer oğlu Murat Pamuk'un çok üzgün olduğu cenaze törenine, Aydın'ın iş ve siyaset çevresinden çok sayıda kişi katıldı. 
     
     ÜNİVERSİTE ÖĞRENCİSİYDİ 
     Ege Üniversitesi Fen Fakültesi Matematik Bölümü öğrencisi Süleyman Pamuk, aynı evi paylaştığı ikiz kızkardeşi Pınar Pamuk'u Aydın'a ailesinin yanına gönderdikten sonra, Vehbi Benli, Mehmet Can Uzer ve Esra Canel ile birlikte yılbaşı akşamı evinde kullandığı uyuşturucu hap ve esrar üzerine aldığı alkollü içki nedeniyle girdiği uyuşturucu krizi sonucu ölmüştü. 
     Pamuk'un üç arkadaşı, sabaha kadar sokaklarda dolaştıktan sonra polise gidip durumu anlatmışlardı. Polis, eve gittiğinde, Süleyman Pamuk'un cansız bedeni ile karşılaşmış, Vehbi Benli, Mehmet Can Uzer ve Esra Canel uyuşturucu madde kullanmak, bulundurmak ve 'zorda olan, yardıma muhtaç olan bir insanı terk edip, bırakıp kaçmak' suçundan gözaltına alınmıştı. 
     
</TEXT>
</DOC>
