<DOC>
<DOCNO> 303216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/ekonomi/eko04.html </URL>
<DATE> 2005/01/04/ </DATE>
<TIME>  </TIME>
<AUTHOR>  </AUTHOR>
<HEADLINE>
KDV'ye yorum tırpanı, benzin fiyatı yükseldi 
</HEADLINE>
<TEXT>


Marketler, KDV indirimini büyük oranda ürünlerine yansıttılar ama Maliye'nin tebliğinin yoruma açık olması bazı ürünlerin fiyatının indirilmemesine neden oldu 

EBRU SUNGUR 

Gıda, eğitim ve sağlıkta KDV'nin yüzde 18'den yüzde 8'e indirildiğinin açıklanmasından sonra marketlerden birbiri ardına "İndirimi fiyatlarımıza yansıtacağız" haberleri geldi. Ancak yeni yılın ilk günlerinde uygulamada karışıklıklar oldu. Marketlerin hemen hepsi KDV indirimini fiyatlarına yansıtmaya çalışmakla birlikte Maliye'nin konuyla ilgili tebliğinin yoruma açık olması indirim yapılan ürünlerin marketlere göre değişmesine neden oldu. 
İlk karışıklık resmi açıklamada daha önce KDV'si yüzde 8 olan ürünlerle yüzde 18'den yüzde 8'e indirilenlerin bir arada yer almasından kaynaklandı. Örneğin bakliyatta KDV oranı zaten yüzde 8'di. Dolayısıyla markete giden tüketiciler, "Neden kurufasulyenin KDV'si inmedi " diye sordular. Oysa bu üründe zaten KDV indirimi söz konusu değildi. 

Simit, markette ucuzladı 
Bir diğer karışıklık da Maliye'nin listesinin yoruma açık olmasından kaynaklandı. Listedeki "her nevi ekmek katkılı hariç " ibaresi, söz konusu "katkı"nın neyi içerip, neyi içermediği sorularına yol açtı. Bu nedenle bazı marketler, bazı ekmeklerin fiyatlarını düşürmediler. Yine konservelerin fiyatları indirilirken bazı marketlerin "Bunlar konserve sınıfına girer mi " dedikleri közlenmiş biber, barbunya pilakisi gibi ürünlerin fiyatlarını değiştirmediler. Bazı marketler bu konulara Maliye'nin açıklık getirmesini isterken, bazıları üretici firmalarla görüş alışverişinde bulundular. 
Teknik aksaklıklar da KDV indiriminin dün itibariyle tüketiciye yansımasını engelledi. Öte yandan KDV'si yüzde 8'e indirildiği halde seyyar satıcıların fiyatını düşürmediği simitin fiyatının marketlerde indiği gözlendi. 

Benzin yukarı yuvarlandı motorin aşağı gitti... EVRİM ERGİN 
Yeni yılla birlikte Petrol Piyasası Yasası da yürürlüğe girdi. Kanunun getirdiği en önemli yeniliklerden birisi de akaryakıt fiyatlarının belirlenmesinde Otomatik Fiyatlandırma Sistemi'nin devreden çıkarılarak fiyatların bayiler tarafından belirlenmesi. Dün, ilk fiyat değişiklikleri gerçekleşti. Fiyatlar hem YTL ile uyumlulaştırma, hem de serbestleşmenin değişikliğine uğradı. Akaryakıt bayilerinin birçoğu henüz fiyat değişikliklerini gerçekleştirmezken tabelalardaki fiyatlar ile pompa üzerindeki satış fiyatları da farklılık gösterebiliyor. 
Yeni fiyatların genel olarak devlet tarafından da açıklanan tavan fiyat olduğu dikkat çekiyor. Motorin fiyatlarında yüzde 3'e yakın bir düşüş yaşanırken benzin fiyatları yukarı doğru yuvarlandı. Böylece daha önce 1 milyon 784 bin TL'den satılan motorin fiyatı birçok bayide 1 YTL 73 YKr'ye düşerken kurşunsuz benzin ve süper benzinde fiyatlar, tavan fiyatı olan 2 YTL 30 YKr'ye yükseltildi. Ankara'da ise 98 oktan kurşunsuz benzinin fiyatı kimi bölgelerde 2 YTL 50 YKr'ye kadar çıktı. 


</TEXT>
</DOC>
