<DOC>
<DOCNO> 325298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonsiy03.html </URL>
<DATE> 2005/03/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
10 bin polis alımı ve torba yasa bu hafta Meclis'te... 
</HEADLINE>
<TEXT>

     TBMM, bu hafta da yoğun bir gündemle çalışacak. 
     Meclis, 22 Mart Salı günü denetim yapacak. Gündemde biriken sözlü soruların eritilmesi amacıyla geçen haftalarda başlatılan uygulamaya bu hafta da devam edilecek. Milli Eğitim Bakanı Hüseyin Çelik, Sanayi ve Ticaret Bakanı Ali Coşkun ile Sağlık Bakanı Recep Akdağ, milletvekillerinin kendilerine yönelttiği soruları yanıtlayacak. 3 bakan, 100 soruya yanıt verecek. 
     Meclis, 2 yasa tasarısının yarım kalan görüşmelerine devam edecek. Polis eğitim merkezleri kurulması ve üniversite mezunu 10 bin yeni polis alınmasını öngören yasa tasarısı ile ''Torba Yasa'' olarak bilinen bazı kanun ve kanun hükmünde kararnamelerde değişiklik yapılması hakkında Yasa Tasarısı, 23 Mart Çarşamba günü görüşülecek. 
     Ceza Muhakemesi Kanunu'nun Yürürlük ve Uygulama Şekline İlişkin Yasa Tasarısı ile 1 Nisan'da yürürlüğe girecek olan TCK'da değişiklik içeren teklifin, 24 Mart Perşembe günü Genel Kurul'da görüşülmesi bekleniyor. 
     
     KOMİSYONLAR 
     TBMM'deki ihtisas komisyonları, gündemlerindeki tasarı ve teklifleri görüşecek. 
     Plan ve Bütçe Komisyonu, 22 Mart Salı günü, düzenleyici ve denetleyici üst kurulların yeniden yapılandırılmasına ilişkin yasa tasarısının görüşmelerine devam edecek. Komisyon, aynı gün Hakkari, Bingöl ve Erzurum'un Çat İlçesi'nde belediye ve mücavir alan sınırları içinde kalan depremzedelerin hasarlarının karşılanmasını öngören yasa tasarısını ele alacak. 
     Adalet Komisyonu, 1 Nisan'da yürürlüğe girecek olan TCK'da değişiklik içeren yasa teklifleri ile Kabahatler Yasa Tasarısı'nı 22 Mart Salı günü görüşecek. 
     Anayasa Komisyonu, 23 Mart Çarşamba günü, Avrupa için bir anayasa oluşturan antlaşmanın değerlendirmesini yapmak üzere toplanacak. 
     İçişleri Komisyonu, Emniyet Genel Müdürlüğü'ne ait araç, gereç, mal ve malzemenin satış hibe, hurda durum ve işlemleriyle hizmet satışına dair kanunda değişiklik yapılması hakkında yasa tasarısı, Polis Yüksek Öğretim Kanununda Değişiklik Yapılmasına Dair Kanun Tasarısı ile Kalkınma Ajanslarının Kuruluşu, Koordinasyonu ve Görevleri Hakkında Kanun Tasarısını görüşecek. 
     Milli Eğitim, Kültür, Gençlik ve Spor Komisyonu, 24 Mart Perşembe günü ''Kentsel Dönüşüm ve Gelişim Kanunu Tasarısı''nı ele alacak. 
     Milli Savunma Komisyonu, 23 Mart Çarşamba günü, Milli Güvenlik Kurulu ve Milli Güvenlik Kurulu Genel Sekreterliği Kanununa ek madde eklenmesini içeren yasa tasarısını ele alacak. 
     AB Uyum Komisyonu, yarın, ''AB'de ikincilik ve oransallık ilkelerinin uygulanmasını'' görüşecek. Komisyon, 22 Mart Salı günü ise Karayolları Trafik Kanununda değişiklik içeren yasa tasarısını ele alacak. 
     
     SÜPER LİG'DEKİ KULÜP YÖNETİCİLERİ GELECEK 
     Sporda şiddet, şike, rüşvet ve haksız rekabet iddialarına ilişkin TBMM Araştırma Komisyonu, 22 Mart Salı gününden itibaren Türkiye 1. Süper Lig kulüplerinin yöneticilerini dinleyecek. 
     Geleneksel Türk el sanatları üretici ve sanatkarlarının sorunlarının araştırılarak el sanatlarının geliştirilmesi, korunması ve gelecek kuşaklara aktarılması için alınması gerekli önlemlerin belirlenmesi amacıyla kurulan Meclis Araştırma Komisyonu, 23 Mart Çarşamba günü toplanarak, Kültür ve Turizm Bakanlığı ile Milli Eğitim Bakanlığı yetkililerini dinleyecek. 
     Akaryakıt kaçakçılığının ekonomiye, insan ve çevre sağlığına verdiği zararın araştırılarak, alınması gereken önlemlerin belirlenmesi amacıyla oluşturulan Meclis Araştırma Komisyonu da çalışmalarını sürdürecek. 
     
</TEXT>
</DOC>
