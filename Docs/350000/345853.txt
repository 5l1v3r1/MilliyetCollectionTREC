<DOC>
<DOCNO> 345853 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/dunya/dun02.html </URL>
<DATE> 2005/05/26/ </DATE>
<TIME>  </TIME>
<AUTHOR>  </AUTHOR>
<HEADLINE>
St. Lucia'yı 'tanıdık', Dominika sırada 
</HEADLINE>
<TEXT>


BM Güvenlik Konseyi'nde geçici üyelik hedefleyen Türkiye, destek için minik adalarla diplomatik ilişki atağı başlattı 

SEMA EMİROĞLU New York 


Birleşmiş Milletler BM Güvenlik Konseyi'nin 2009 - 2010 dönemi için geçici üyelik adaylığına destek bulma faaliyetlerine hız veren Türkiye, bugüne kadar diplomatik ilişkisi bulunmayan ada ülkeleriyle diplomatik ilişki kurmaya başladı. Türkiye'nin, bu kapsamda diplomatik ilişki başlattığı ilk ülke Karayipler'in 166 bin nüfuslu küçük ada ülkelerinden Santa Lucia oldu. 
Türkiye ile Santa Lucia arasında diplomatik ilişki kurulmasına dair bildiri, Türkiye'nin BM Daimi Temsilcisi Büyükelçi Baki İlkin ile Santa Lucia Dışişleri, Uluslararası Ticaret ve Sivil Havacılık Bakanı Julian Robert Hunte tarafından Türkiye'nin BM Temsilciliği'nde dün düzenlenen törenle imzalandı. Türkiye'nin Dominika ve Palau'yla da diplomatik ilişki kuracağı belirtildi. Dışişleri Bakanı Abdullah Gül, 5 - 8 Haziran tarihleri arasında Florida eyaletindeki Fort Lauderdale'de düzenlenecek olan Amerika Devletleri Teşkilatı OAS toplantısına katılacak ve Türkiye'nin BM Güvenlik Konseyi üyeliğine destek sağlamak için temaslarda bulunacak. 
1979'da bağımsız olan Santa Lucia, 616 kilometrekarelik yüzölçümüne sahip bir ülke. 


</TEXT>
</DOC>
