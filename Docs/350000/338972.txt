<DOC>
<DOCNO> 338972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sontur10.html </URL>
<DATE> 2005/05/02/ </DATE>
<TIME> 10.25 </TIME>
<AUTHOR>  </AUTHOR>
<HEADLINE>
Kızının burnunu kıran damadını öldürdü 
</HEADLINE>
<TEXT>

     İbrahim ÖZÇEKİÇ DHA 

      KAYSERİ’de 60 yaşındaki İbrahim Ergani, kızını sürekli döven ve son olarak burnunu kıran damadı 26 yaşındaki Orhan Asılöz’ü bıçaklayarak öldürdü. 
     Merkez Melikgazi İlçesi, Yeniköy Mahallesi, Lefke Caddesi'nde oturan Orhan Asılöz ile eşi Hamiyet Asılöz arasındaki geçimsizlik arttı. İddiaya göre Orhan Asılöz, sık sık dövdüğü eşini önceki gün yine dövdü. Bir markette reyon görevlisi olarak çalışan Hamiyet Asılöz'ün burnu, eşinin yumruk darbeleriyle kırıldı. 4 yaşındaki bir çocuk sahibi olan Hamiyet Asılöz, burnu kırılmasına rağmen sargılı yüzüyle işe gitmeye devam etti. 
     Bu arada yakındaki Demetevler Mahallesi’nde oturan 60 yaşındaki İbrahim Ergani, yolda yüzünü sargılı halde gördüğü kızının dayak yediğini anladı. Dün akşam kızını ziyarete giden İbrahim Ergani, kızını sık sık dövdüğü ve son olarak burnunu kırdığı için damadı Orhan Asılöz'le tartışmaya başladı. Tartışmanın kavgaya dönüşmesi üzerine İbrahim Ergani, yanında taşıdığı bıçakla damadını karnından üç darbeyle yaralayıp kaçtı. 
     Olaya tanık olan Hamiyet Asılöz'ün durumu bildirmesi üzerine gelen 112 Acil Servis doktorları, Orhan Asılöz'ün öldüğünü belirledi. 
     Cinayet Bürosu ekiplerinin yaptığı araştırmada katil zanlısı Ergani'nin olayda kullandığı bıçağı yanında götürdüğü anlaşıldı. Babasının, eşini öldürmesine tanık olan ve sinir krizleri geçiren Hamiyet Asılöz, ifadesine başvurulmak üzere Emniyet Müdürlüğü'ne götürüldü. 
     Komşuları, Orhan Asılöz’ün bir fabrikada, Hamiyet Asılöz’ün de bir markette çalıştığını, bu nedenle 4 yaşındaki çocuklarına babaannesinin baktığını ve olay sırasında çocuğun babaannesinde olduğunu söyledi. 
     Polis, katil zanlısı kayınpederi yakalamak için çok yönlü soruşturma başlattı. 
     
</TEXT>
</DOC>
