<DOC>
<DOCNO> 339776 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/yazar/altan.html </URL>
<DATE> 2005/05/05/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
Türk, Türk'ü kazıklar mı asla 
</HEADLINE>
<TEXT>


Şayet Türkiye de 18. yüzyıldan bu yana, burjuva taklitçiliğiyle çağdaşlaştığını sanmak yerine, endüstri devriminden geçerek gerçekten burjuvalaşmanın yarattığı bir sınıflar ayrışımının sentezleri içine oturabilseydi her gece İstanbul'da da 50'yi aşkın tiyatro, perdelerini açıyor olacaktı... 
Ve Levent Kırca'nın ağzına layık komedi, yahut vodvillerden birinin adı da belki, "Türk, Türk'ü kazıklar mı asla " olacaktı... 
Sivil giyinmiş olarak gelen militerlerimiz de dahil, kahkahalardan kasıklarımız çatlayacaktı. 

Ali Poyrazoğlu'nun verdiği bilgiye göre, 15 milyonluk İstanbul'da, tiyatroların toplam koltuk sayısı 12 bin geceleri sadece 7 bini dolmakta onların da... 
Oysa bir toplumun beyinsellik de dahil, gerçek yaşam coğrafyasını, tiyatro edebiyatındaki haritası gösterir. 
Çünkü insancıklar, çıplak hayatta çeşitli rolleri benimserler "gerçek insanı" tiyatro sahneler. 
Endüstri devrimi ıskalanmış, sınıf bilinci ıskalanmış, tiyatronun yarattığı saydamlıklar ıskalanmış, kendi anadilinin "yazı" lezzetiyle bütünleşme ıskalanmış, AB üyeliği ıskalanmış... 
Enseyi karartmayın, küreselleşmenin harmanlaması içindeyiz artık 20 yıl kadar sürecek bir çalkantı döneminden geçilecek olsa da... 

Dün İstanbul'un Avrupa yakasında sular kesikti bugün de Göztepe'nin bizim mahalleyi içeren kesiminde elektrikler kesilecek, 13.30-17 arası trafo bakımı var... 
Giriş katından 220 basamaklı bir merdivenle çıkılan, 50 m. yükseklikteki bir dairede oturuyorsanız öğleden sonra çalışmayacak olan asansörler sorunu, "Şimdi Başbakan Talat Paşa olsaydı, İsviçre'ye savaş ilan eder miydi" sorununun önüne geçer... 

Her ne kadar TV kanallarında, elektrik kesintisi sırasında asansörlerde kalanların durumuyla, o sırada ne düşündükleri tartışma konusu olmasa da "Şimdi Başbakan Talat Paşa olsaydı, İsviçre'ye savaş ilan eder miydi " sorusu enine boyuna rahat tartışılabilir. 
Ederdi... 
Etmezdi... 
Etmezdi... 
Ederdi... 
Enver Paşa'ya sorardı... 
Hayır, Çanakkale savaşlarının Başkomutanı Liman Von Sanders'e sorardı. 
Liman Von Sanders'e sormaz, Alman İmparatoru II. Wilhelm'e sorardı... 

Doğrusu, Hazine'den geçinmeli resmi tarihçilerimiz için, gırgır bir konu... 
Osmanlı sarayında eşcinsel ilişkiler var mıydı, yok muydu gibi, netameli bir konu değil. 
Vatanını seven bir tarihçi, dilini nereye uzatıp, nereye uzatmayacağını bilir... 
Hazır tiyatro edebiyatının durmadan arıttığı bir saydamlığın dışında kalmışız imajımızı bozmayalım arkadaşlar... 

İttihatçılar'ın II. Abdülhamit'i devirip de iktidara geldikleri ama henüz Rusya'ya, İngiltere'ye, Fransa'ya, İtalya'ya, Japonya'ya, ABD'ye karşı savaş ilan etmedikleri dönemlerde, Tevfik Fikret bozuyordu devletin imajını 
"Yiyin efendiler yiyin bu sofra iştahı sizin 
Doyunca, tıksırınca, çatlayıncaya kadar yiyin " 

Oldu mu ya a efendim Türk, Türk'ü kazıklar mı asla 
Gerçi gazete manşetlerinde, Seyhan'da han hamam sahibi 20 bin zenginin de sağlık hizmetlerinden bedava yararlanmaları amacıyla yoksullar için düzenlenmiş "yeşil kart"lardan edindikleri açıklanıyordu ama o kadar kusur kadı kızında da bulunur... 
Sanki başka ülkelerde böyle şeyler olmuyor mu 
Devletimizi yıpratmayalım arkadaşlar 

Vaktiyle de halkımız, milli bir hassasiyetle İstanbul'da sokaklara dökülüp Tevfik Fikret'i protesto etmişti 
"Kopsun seni Fikret diye alkışlayan eller"... 
Nasıl protesto etmesin ki, bakın neredeyse yüz yıl önce "Sis" şiirini nasıl bitiriyordu Fikret 
"Ey kimsesiz avare çocuklar... Hele sizler, 
Hele sizler..." 

Yalnız bugün de, yersiz yurtsuz kimsesiz çocuk sayısının milyonları aştığı belgeleniyor. 
Bunlardan 17 bini de, soygun çetelerinin elinde, kapkaççı olarak kullanılıyormuş... 

Hani yoksa biz, iktidar kavgalarında birbirimizi "hainlik"le suçlayarak, asıp kestikten sonra koltuklara kurulup, hiçbir sorunu çözmeden şatafatlı yaşamanın yolunu bulmuş, tatavacı bir ülke miyiz 
Haşa, biliyorsunuz Türk'e Türk'ten başka dost yok... 

Madem bağımsız bir ülkeyiz, Hazine'den geçinenler kendilerinin yönettiği, çıplak hayatta yaşayanları ister asar, ister keser, falakaya yatırır, döver, coplar, ne isterse yapar. Kim nasıl karışabilir ki bize .. 
Türkiye'de özde değil de, sözde bir demokrasi olduğunu söyleyenler, Türk düşmanlarıdır... 

Enseyi karartmayın... 
Politikacı iradesinin dışına çıkmış olan global ekonomi, Türkiye'yi de kendi sarmalı içine alma yolunda... 
Dil bilen polis şefleri, global şirketlere askeri pilotlar, sivil havacılık sektörüne kayıyor... 
Yakında 50'ye yakın siyasal partinin mangırı biten politikacıları da, süpermarketlerde tezg htarlığa başlar... 
Ve bir gün bakarsınız, genç kuşaklar da kahkahalarla gülerek izlerler "Türk, Türk'ü kazıklar mı asla " komedilerini... 



</TEXT>
</DOC>
