<DOC>
<DOCNO> 301678 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur14.html </URL>
<DATE> 2004/12/28/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Ailesi, depremi yaşayan Ümit Davala'ya 7 saat sonra ulaşabildi 
</HEADLINE>
<TEXT>

     Özcan TİKİT DHA 

ENDONEZYA'daki depremi yaşayan Werder Bremen'in Türk futbolcusu Ümit Davala'ya ailesi 7 saat sonra ulaşabildi. Anne Emine Davala "Ümit'in telefonuna ulaşamadığımız 7 saat boyunca yaşadığımız korku çok acı vericiydi. Ümit'in sesi iyi geliyordu ama korktuğu belliydi'' dedi. 
     Endonezya'nın Sumatra adası ve batı sahili açıklarında meydana gelen 9.0 büyüklüğündeki depremi ve tsunami dalgalarını yaşayan Werder Bremenli futbolcu Ümit Davala'ya, İzmir'in Narlıdere İlçesi'nde oturan ailesi ancak 7 saat sonra ulaşabildi. 
     Depremi öğrendikten sonra hemen Ümit'i aradığını ancak telefonuna ulaşamadığını söyleyen anne Emine Davala "Saatlerce durmadan Ümit'i arıyor bir yandan da televizyonu izliyorduk. Ümit geçen cumartesi bir arkadaşıyla gittiği San İsland'daydı. Bazı adaların sular altında kaldığını öğrenince yaşadığımız korku dayanılmaz bir hal aldı.'' dedi. 

     
</TEXT>
</DOC>
