<DOC>
<DOCNO> 349751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo33.html </URL>
<DATE> 2005/06/07/ </DATE>
<TIME> 21.10 </TIME>
<AUTHOR>  </AUTHOR>
<HEADLINE>
Efes Pilsen 4. kez üst üste şampiyon... 
</HEADLINE>
<TEXT>

     Türkiye Basketbol Ligi TBL play-off finalinin 4. maçında Beşiktaş’ı 78-68 yenen Efes Pilsen, seride durumu 4-1’e getirerek, 12. şampiyonluğuna ulaştı. 
     Efes Pilsen, oldukça çekişmeli başlayan karşılaşmada Ermal, Domercant ve Kaya ile Beşiktaş ise Erkan ve Bekir ile sayılar bulurken, her iki taraf da oyunda üstünlük sağlayamadı. 
     Lacivert-beyazlılar, Kaya’nın son dakikada bulduğu basketlerle Beşiktaş önünde ilk periyodu 16-14 önde geçti. 
     İkinci çeyreğe Maher ve Bekir’in sayılarıyla hızlı başlayan ve 12. 
     dakikada 22-19 üstünlük yakalayan Beşiktaş, Domercant ile Kaya’yı durdurmakta başarılı olamayınca, Efes Pilsen devreyi bir sayı farkla da olsa 37-36 üstün kapadı. İkinci yarıda maça ağırlığını daha fazla koyan Efes Pilsen, Domercant ve özellikle pota altında üst üste kaydettiği basketlerle takımının sayı yükünü üstlenen Kaya’nın etkili performansıyla, son çeyreğe 8 sayılık farkla 57-49 önde girdi. Son periyotta Haluk ve Ellis’in dış atışlardan bulduğu sayılarla farkı kapatmaya çalışan Beşiktaş karşısında Mustafa, Domercant ve Kaya ile etkili oyununu sürdüren Efes Pilsen, karşılaşmayı 10 sayı farkla 78-68 kazanarak, 12. şampiyonluğuna ulaştı. 
     
     EL AMİN VE HALUK SAKATLANDI 

     Üçüncü periyotta El Amin’in ters bir şekilde düşerek dizinden sakatlanması ve son çeyreğin ortalarına kadar yeniden oyuna dahil olamaması da Beşiktaş’ın performansında önemli bir düşüşe neden oldu. 
     ABD’li oyuncu 4. periyotta kısa bir süre sahada kaldıktan sonra ağrılarının artması üzerine tekrar kenara alınmak zorunda kalındı. 
     Haluk ise bitime 1.5 dakika kala ayağını burkarak sakatlanırken, maçı tamamlayamayan bir diğer oyuncu oldu. 
     
     ATILAN YABANCI MADDELER İÇİN UYARI ANONSU YAPILDI 

     Maçın son periyodunda Beşiktaş tribünlerinden sahaya atılan bir pet şişe sonrası salonda uyarı anonsu yapıldı. 
     Mola arasında dansçı kızların Efes Pilsen bayrağıyla yaptıkları şov esnasında da yine siyah-beyazlı tribünlerden atılan çok sayıda pet şişe, sahanın zeminini doldurdu. 
     Karşılaşmanın bitimine 1.5 dakika kala atılan şişelerden dolayı sahanın ıslanması üzerine, temizleme çalışmaları için oyun bir süre durduruldu ve uyarı anonsu yinelendi. 
     
     KÜNYE 

     

Salon Abdi İpekçi Hakemler Aytuğ Ekti xx, Rüştü Nuran xx, Erşan Kartal xx Efes Pilsen Solomon xx 8, Mustafa xx 6, Domercant xxx 19, Nikolic x, Ermal xx 9, Ender xx 5, Kaya xxxx 27, Prkacin xx 4, Beşiktaş El Amin xx 11, Erkan xx 11, Haluk xx 11, Nedim xx 3, Ellis xx 6, Bekir xx 11, Maher xx 8, Eren x 2, Tolga x 2, Murat x 3,Umutcan x 1. periyot 16-14 Devre 37-36 Efes Pilsen lehine 3. periyot 57-49      
</TEXT>
</DOC>
