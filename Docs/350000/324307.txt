<DOC>
<DOCNO> 324307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/yazar/zbirand.html </URL>
<DATE> 2005/03/17/ </DATE>
<TIME>  </TIME>
<AUTHOR> M. Ali BİRAND  </AUTHOR>
<HEADLINE>
Kürtler için ince ayar yapıyoruz 
</HEADLINE>
<TEXT>


İlk başlarda çok öfkeliydik. 
Kuzey Irak' ta federasyon lafı dahi bizi sinirlendiriyordu. 
Barzani ve Talabani'nin açıklamaları Ankara'nın tüylerini diken diken ettiriyordu. 
Aradan bir zaman geçti, Ankara'nın söylemi değişir oldu. Daha bir soyut cümleler, diplomatik deyimler kullanılır oldu. Bireylerin değiştiğini anlıyordukta, bunun nereye kadar gidebileceğini tam anlamıyla bilemiyorduk. Hatta bir ara Talabani, kendi TV'sindeki konuşmasında, "Türkiye' nin artık federasyonu kabul ettiğini" söyledi de şaşırdık. 
Bu da şimdi nereden çıktı , dedik.Hatta, Talabani'ye güvenmeyen çevreler, bunun yalan olabileceğini dahi ortaya attılar. 
Oysa doğruymuş. 
Büyükelçi Osman Korutürk'ün son Kuzey Irak gezisinde bu durum Kürtlere de bildirilmiş. 
Türkiye, Kuzey Irak politikalarına ince ayar yapıyor. 
Bundan böyle, Irak Kürtlerinin federatif bir yapı altında toplanmalarına tepki gösterilmeyecek. Yeter ki, etnik temelde olmasın. Yani, aynı haklar Türkmenlere de, Araplara da verilsin. 
Kürtlerin bu konuda zaten bir itirazları bulunmuyor. 
Bağımsızlık konusunda da, Kürtlere söylenen "Sizi anlıyoruz. Seçmenlerinize bazı vaatlerde bulunma hakkınız var. Ancak bunu yaparken çok ileriye gitmeyin. Zira ileriye gittiğinizde bu defa bizim kamuoyumuzu rahatsız ediyorsunuz. " şeklinde. 
Bu alanda da belirli bir rahatlama var. 
Tabii yarın Barzani yeniden ayağa kalkıp sert bir açıklama yaparsa, o zaman ne olur bilemeyiz tabii. 
Nedense bu konuda çok duyarlıyız. 

TÜRKMENLERLE DE İNCE AYAR YAPILIYOR 
Irak'taki son seçimler, Ankara'nın bakışında çok değişimlere de yol açtı. 
Bunların başında da, Türkmen'ler var. 
Ankara, eski Türkmen politikasının bir işe yaramadığını, sadece kendi kendimizi aldatmaktan başka bir sonuç vermediğini gördü. Bundan böyle yaklaşımını da farklılaştıracak. 
Türkmenlerin yine hakları savunulacak. Eriyip yok olmamaları için gereken herşey yapılacak, ancak onlardan da, yerine getiremeyecekleri şeyler istenmeyecek. 
Türkmenlerin özellikle Kerkük'teki mevcudiyetlerine çok önem veriliyor. Varlıklarının sürmesi ve Kuzey Irak'ta yerlerini almaları için de Ankara'nın siyasi çabaları artacak. 
Türkiye doğrusunu yapıyor. 
Gerçekler görüldü ve buna göre politikalar üretiliyor. 



NE YAPACAĞINIZA ARTIK KARAR VERİN Bu hükümet bir aralar çok kararlı gidiyordu. 
Ne istediğini ve ne yapacağını biliyor ve buna göre de hareket ediyordu. 
Ne olduysa oldu, bunlarda daha öncekilere benzemeye başladılar. 
Koalisyonlar dönemindeki kararsızlığı hatırlayacaksınız. Bir türlü karar alınamaz, alınsa dahi bir karara benzemez, ardından da doğru dürüst uygulanmazdı. AKP ile birlikte bundan kurtulduğumuzu sanmıştık. Doğrusu bu ya, 2003-2004 döneminde de gayet iyi gittiler. 
Şimdi birşeyler olmaya başladı. 
Kendilerine güvenmeleri gerekirken, güvensizlik işareti olan bir sertleşme, etrafla kavga eder oldular. Başbakan, hatta son derece kibar olmasına rağmen Gül dahi zaman zaman kendini kaybediveriyor. 
Diğer bir rahatsızlık, bazı konularda hala tam anlamıyla karar verememeleri. 
Örneğin, hala Avrupa konusunda kesin kararları verememiş gibi görünüyorlar. Karar vermiş olsalar birçok konuda çok daha farklı hareket ederler. 
Örneğin, hala Amerika ile ilişkilerinde kararlı değiller. Ağırlıklarını Washington'dan yana mı koyacaklar, yoksa direnişçilerden yana mı Müslüman ülkelere göz kırpmak mı, yoksa belirli politikalarda Bush yönetiminin yanında mı 
Bir kararsızlık, bir belirginsizliktir gidiyor. 
Durum böyle olduğunda da, tabii karşı taraftaki kuşkular artıyor. Amerikan aleyhtarlığı abartılabiliyor, İncirlik konusunda bir türlü karar verilememesi, Washington'da çok farklı yorumlanmaya başlanıyor. 
Diğer bir rahatsızlıkta, kurumların yeterince çalışmaması veya çalıştırılamaması. Birçok alanda sadece Başbakan'ın iki dudağının arasına bakılması. Politikaların belirli bir süzgeçten geçirilip pişirilmemesi. Çoğu zaman, arkadaş sohbetini andıran toplantılarda karara bağlanması. 
Yazık olur. 
Türkiye ilk defa sağlam basmaya başladığı bir süreçte, yine eski alışkanlıklarına dönerse, gerçekten yazık olur. 
3 Ekim'de başlayacak olan yeni sürecin hakkını vermek, bu fırsattan iyi yararlanmak varken, gereksiz şekilde patinaja giriyoruz. 

Bu yazı, Posta Gazetesinde ve aynı gün Hürriyet Gazetesinin tüm dış yayınlarında, Hürriyet internet sitesinde www.hurriyetim.com.tr Milliyet internet sitesinde www.milliyet.com.tr ve Daily News ekibi tarafından tercüme edildikten sonra hem ana gazetede, hem de Daily News internet sitesinde www.turkishdailynews.com yayınlanmaktadır. 



</TEXT>
</DOC>
