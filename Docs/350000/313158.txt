<DOC>
<DOCNO> 313158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sonsiy13.html </URL>
<DATE> 2005/02/07/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
ABD'den yoksul ailelere 9 milyon dolarlık hibe 
</HEADLINE>
<TEXT>

     Amerika Uluslararası Kalkınma Ajansı tarafından, Sosyal Riskin Azaltılması Projesi'ne katkı amacıyla verilen 9 milyon dolarlık hibeye ilişkin anlaşma imzalandı. 
     Hazine Müsteşarlığı'nda düzenlenen törende, anlaşmaya Hazine Müsteşarı İbrahim Çanakcı, ABD Büyükelçisi Eric Edelman ve Dünya Bankası Türkiye Direktörü Andrew Vorkink imza koydular. 
     Hazine Müsteşarı Çanakcı, yaptığı konuşmada, programın başladığı 2003 yılının ilk aylarından bu yana, toplam 1 milyon 195 bin çocuk veya anne adayının sağlanan yardımlardan faydalandığını, bu çerçevede yoksul ailelere toplam 73 milyon dolar tutarında yardım gerçekleştirildiğini bildirdi. 
     Çanakcı, 2006 yılın ortalarında tamamlanmasını bekledikleri program kapsamında, yaklaşık 1 milyon 300 bin kişiye ulaşılmasını hedeflediklerini ve bugüne kadar sağlananlara ilave olarak 290 milyon dolar tutarında yardımın planlandığını kaydetti. 
     ABD hükümeti tarafından sağlanan 9 milyon dolarlık hibenin sosyal riskin azaltılması projesinin temel ayağını oluşturan Şartlı Nakit Transferi programında kullanılacağını ifade eden Çanakcı, programın nüfusun en yoksul kesimlerinin temel sağlık ve eğitim hizmetlerine erişimi garanti altına alınmasını ve çocuklar ile gençlere yatırım yapılarak yoksulluğun kalıcı olarak azaltılmasının hedeflendiğini bildirdi. 
     
     ''SOSYAL HARCAMALARIN PAYI ARTTI'' 

     Çanakcı, başarıyla uygulanan ekonomik program sayesinde son 3 yılda Türkiye ekonomisinin hızlı bir büyüme sürecine girdiğini vurgularken, enflasyonu tek haneli rakamlara düştüğünü, reel faizlerin de hızlı bir gerileme sağlandığını kaydetti. 
     Çanakcı, ekonomik program uygulamasında mali disiplinin kararlı biçimde sürdürüldüğünü hatırlatırken, sosyal politikalara da gereken önemin verildiğini ve sosyal harcamaların bütçe ve GSMH'nin içindeki payının arttırıldığını bildirdi. 
     
     YADİGAR GÖKALP 

     Sosyal Yardımlaşma ve Dayanışma Genel Müdürlüğü Sosyal Riski Azaltma Projesi Direktörü Yadigar Gökalp de, projenin toplam finansmanın 635 milyon dolar olduğunu vurgularken, projeyle ilgili şu bilgileri verdi 
     ''Nüfusun en yoksul yüzde 36'lık kesimine dahil olan ailelerin istihdam fırsatlarını arttırmak amacıyla, Yerler Girişimler Bölümü kapsamında şu ana kadar 100 bin 715 kişi Bin 878 gelir getirici istihdam eğitimi ve sosyal hizmet projesinden faydalanmaktadır. 
     Şartlı Nakit Transferi için başvuran toplam aile sayısı 828 bin 563, hak eden aile sayısı 448 bin 605'dir. Yardım alan çocuk sayısı 1 milyon 195 bin 147 iken eğitim yardımı alan çocuk sayısı 809 bin 157, sağlık yardımı alan çocuk sayısı 385 bin 150, sağlık yardımı alan çocuk sayısı ise bin 139'a ulaştı.'' 
     
     YARDIMDAN FAYDALANMAK İÇİN NİKAH YAPIYORLAR 

     Gökalp, bir çok il ve ilçede, vatandaşların Şartlı Nakit Transferi yardımından faydalanmak için, ihmal ettikleri resmi nikahlarını yaptırdıklarını ve çocukların nüfusa kaydettirdiklerini anlatırken, ''Muş'da 2 bin çift, Iğdır il merkezinde ise 600 çift resmi nikaha yaparak nüfusa kaydolmayan çocuklarını kaydettirdiler'' dedi. 
     Projeyle, öğrencilerin ilköğretimden orta öğretime geçiş oranlarında artış kaydedildiğini anlatan Gökalp, Türkiye genelinde erkek öğrencilerde bu oran yüzde 47 iken projeyle yüzde 74'e, kızlarda ise yüzde 39'dan yüzde 75.4'e yükseldiğini bildirdi. 
     Gökalp, Amerika Uluslararası Kalkınma Ajansı aracılığı ile sağlanan mali desteğin programın başarısının teyidi açısından önemli olduğunu söyledi. 
     
     ŞARTLI NAKİT TRANSFERİ NEDİR 

     Program çerçevesinde uygulanan Şartlı Nakit Transferi ile yoksulluk nedeniyle çocuklarını okula gönderemeyen veya okuldan almak zorunda kalan ya da okul öncesi çocukların düzenli sağlık kontrollerine götüremeyen aileler ile gebelikleri süresince düzenli kontrollerini gerçekleştiremeyen anne adaylarının ekonomik yönden desteklenmesi amaçlanıyor. 
     Bu çerçevede Sağlık Bakanlığı ve Milli Eğitim Bakanlığı ile koordineli çalışılarak, anne adayları ve çocukların düzenli sağlık kontrollerinin yapılıp yapılmadığı ve çocukların okula devam ettirilip ettirilmedikleri kontrol edilerek, yardımlara devam edilmesi veya kesilmesi öngörülüyor. 

     
</TEXT>
</DOC>
