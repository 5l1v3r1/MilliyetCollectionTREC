<DOC>
<DOCNO> 327991 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/siyaset/siy02.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Ekşi, Başbakan'a 'teessüflerini' bildirdi 
</HEADLINE>
<TEXT>


Görüşme talebi Erdoğan tarafından yanıtlanmayan Basın Konseyi'nin Başkanı Ekşi, "Bu hareket tarzı, bu terbiye anlayışı tarafımızdan paylaşılmıyor" dedi 

TAHSİN AKSU İstanbul 


Basın Konseyi Başkanı Oktay Ekşi, yeni Türk Ceza Kanunu TCK ile ilgili Başbakan Recep Tayyip Erdoğan'dan istedikleri görüşme talebine yanıt gelmemesini "teessür ve teessüfle karşıladıklarını" söyledi. 
Ekşi, Konsey Üyesi Orhan Birgit ve Konsey Okuyucu Temsilcisi Avukat Turgut Kazan'la birlikte bir basın toplantısı yaptı. Ekşi, yeni TCK'yle ilgili hazırlattıkları raporu hükümete sunmak için 15 Mart'ta Erdoğan'dan randevu istediklerini belirtti. Aradan 13 gün geçmesine rağmen yanıt verilmemesi üzerine taleplerini geri çektiklerini kaydeden Ekşi, şöyle devam etti "Herhangi bir demokratik ülkede, bir Başbakan'ın böyle bir kesimden bu şekilde gelmiş randevu talebine yanıt vermemesinin örneğini ben şahsen hatırlamıyorum. 
Bununla birlikte Sayın Başbakan'dan kaynaklanan bu hareket tarzının, bu terbiye anlayışının tarafımızdan paylaşılmadığını ayrıca belirtmek isterim. 
Eğer, bir gün bize de herhangi bir talep gelirse, kendi terbiye anlayışımıza uygun şekilde yanıt vereceğimizi, gereğini yapacağımızı da bu vesileyle belirtmek isterim." 
Ekşi, Başbakanlık 'makam'ıyla ilişkilerinin ise kesilmediğini söyledi. 

Çiçek Gazetecilerle ortak çalışma yaparız 

Adalet Bakanı Cemil Çiçek, yeni TCK'nin tartışmalı maddelerinin değiştirilebileceğini belirterek, "Ancak ertelenemez, 1 Nisan'da yürürlüğe girecek" dedi. Çiçek, 15 gün önce Gazeteciler Cemiyeti'nden bir metin gönderildiğini ifade etti. Çiçek, şöyle devam etti "Bu metin geldikten bir hafta sonra gazetecilerle ilgili başka bir kuruluştan da metin geldi. 3 gün önce Gazeteciler Federasyonu'ndan metin geldi. Gazeteciler Cemiyeti Başkanı'nı aradım. Yarın bugün ümit ediyorum, burada olacaklar. Ortak bir çalışma yaparız." 


</TEXT>
</DOC>
