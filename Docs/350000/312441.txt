<DOC>
<DOCNO> 312441 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sonspo35.html </URL>
<DATE> 2005/02/04/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Trabzonspor'da gelecek yılın transfer stratejisi belirleniyor... 
</HEADLINE>
<TEXT>

     Kulübü Yönetim Kurulu Üyesi Metin Akbaşoğlu, yönetim kurulu olarak 1-2 hafta içinde transfer toplantısı yaparak, gelecek yıl için kadrolarına katmayı istedikleri oyuncuları belirleyeceklerini söyledi. 
     Metin Akbaşoğlu, A.A muhabirine yaptığı açıklamada, teknik direktör Şenol Güneş'in de katılacağı toplantıda teknik heyetin raporu doğrultusunda bazı isimleri belirleyeceklerini belirterek, ''İsimleri erkenden belirleyip çalışmalara başlamış olacağız. Ara transferde zaman bulamamıştık. Böylece önümüzdeki uzun zamanı iyi değerlendirip, sağlıklı kararlar alacağız'' dedi. 
     Ara transferde sözleşme imzaladıkları halde kulübüyle bonservis sorununu çözümleyemedikleri Zurawski'nin de bugün kendisini telefonla aradığını kaydeden Akbaşoğlu, ''Futbolcu, kalbinin Trabzonspor'da olduğunu ve gelmek istediği söyledi. Ancak 2007'ye kadar Wisla Krakov'un oyuncusu. O günün şartlarına bakacağız. Teknik direktörümüz isterse, gelecek yıl yine bu transferi çözümleyebiliriz'' diye konuştu. 
     
     ŞAMPİYONLUK YARIŞI 
     Akbaşoğlu, bu yıl şampiyonluk yarışında Fenerbahçe'nin kendilerine oranla daha şanslı olduğunu kaydederek, ''Biz bu yıl hiç olmazsa ikinciliği elde etmek, gelecek yılda da şampiyonluğa ulaşarak taraftarlarımızın özlemini gidermek istiyoruz'' dedi. 
     Hafta sonunda Akçaabat Sebatspor ile yapacakları maçtan 3 puanla ayrılmak istediklerini ifade eden Akbaşoğlu, ''Dost kulübümüzle oynayacağız, ancak yenmekten başka bir çaremiz yok'' diye konuştu. 
     
     HALKA ARZ ÇALIŞMALARI 
     Öte yandan Trabzonspor Sportif Yatırımlar Ticaret A.Ş.'nin halka arz çalışmalarının reklam ayağını, Medina Turgul DDB Grubu'nun, halka arz sürecindeki PR ve iletişim çalışmalarının ise Capitol Halkla İlişkiler'in üstleneceği açıklandı. 
     Açıklamada, Trabzonspor Sportif Yatırım A.Ş.'nin gelecek aylarda halka arzedilmesinin planlandığı kaydedildi. 
     
</TEXT>
</DOC>
