<DOC>
<DOCNO> 346157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur46.html </URL>
<DATE> 2005/05/26/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
TBMM Kit Komisyonu'nda, E-posta gerginliği... 
</HEADLINE>
<TEXT>

     TBMM KİT Komisyonu’nda, THY A.O’nun hesaplarının görüşülmesi sırasında, THY Yönetim Kurulu Başkanvekili Hamdi Topcu’nun bazı kamu görevlileri ile işadamlarına ihale bilgileri içeren e-posta gönderdiğinin ortaya çıkması tartışmalara neden oldu. 
     THY A.O’nun 2002-2003 yılı bütçe ve hesapları, TBMM KİT Komisyonu’nda genel görüşe sunuldu. Hesapların görüşülmesi sırasında AK Parti Amasya Milletvekili Hamza Albayrak, Topcu’nun e-posta adresinden, bir milletvekili, bir gazeteci, bazı kamu görevlileri ve işadamlarının da aralarında bulunduğu 40 kişiye gönderilen ve THY tarafından 19 Nisan - 25 Mayıs 2004 tarihleri arasında açılan ihalelerle ilgili bilgileri içeren notu gündeme getirdi. 
     Konuya açıklık getirmek isteyen THY Yönetim Kurulu Başkanı Candan Karlıtekin’in "Bütün ihaleler davul, zurna ile ihale edilir" sözü komisyon üyelerince tepkilere neden oldu. Komisyon, bu nedenle çalışmalarına bir süre ara verdi. 
     
     KOMİSYON ÜYELERİNDEN ÖZÜR DİLEDİ 
     THY Yönetim Kurulu Başkanı Karlıtekin, aradan sonra yaptığı konuşmada, sözünün maksadını aştığını belirterek, komisyon üyelerinden özür diledi. Yapılan her ihalenin, Kamu İhale Kanunu’na uygun yapıldığını vurgulayan Karlıtekin, şöyle devam etti 
     "İhaleler, gizli kapaklı yapılmaz. Saman altından su yürütme mantığı yapılmıyor. Alımlarda gruplar oluşabilir. Bir yere bardak alınacaksa 10 bardak firması ihaleye girer, aralarında anlaşarak, istedikleri fiyatla mal satabilirler. Bu şekilde olası bir şey varsa THY etrafında oluşan grup, takım varsa, onları dağıtmak istiyoruz. 
     Bütün ihale duyurularını elimizden geldikçe eşe dosta gönderiyoruz. 
     Böylece varsa ihale mafyasının kafasını kırıyoruz." -"BİR SAKATLIK OLSA, KULAĞA FISILDANIR"- THY Yönetim Kurulu Başkanı Karlıtekin, e-postada gönderilen bilgilerin başkalarına da yayılmasını arzu ettiklerini, bunda da herhangi bir sakınca görmediklerini söyledi. Karlıtekin, e-postaların gönderilmesi konusunda THY Yönetim Kurulu Başkanvekili Hamdi Topcu’yu görevlendirdiklerini bildirdi. 
     İhalelerin, ilan edildikten sonra elektronik posta yoluyla da duyurulmaya çalışıldığını anlatan Karlıtekin, "Cümle alem zaten ihale yapılacağını biliyor. Herhangi bir ön bilgi toplama, ihaleye fesat karıştırma durumu yok. Takdir edilmesi gerekiyor. Bu aşırı duyarlılığımızın göstergesidir. Bir sakatlık olsa, kulağa fısıldanır, bir kişiye gönderilir, başka şekillerde iletilir" diye konuştu. 
     
     "SAVUNMANIN AYAKLARI YERE BASMIYOR" 
     CHP Balıkesir Milletvekili Orhan Sür, elektronik posta yoluyla belli kişilere ihale bilgilerinin gönderilmesinin iyi niyetli olmadığını savundu. 
     Posta gönderilenlerin arasında bir gazetenin Ankara temsilcisi de olduğunu belirten Sür, "Eğer amaç iyi niyetliyse neden sadece bir gazetenin temsilcisine bildiriliyor" diye sordu. 
     Konuyla ilgili savunmaların yetersiz olduğuna değinen Sür, "Savunmanın ayakları yere basmıyor. Dünyanın hangi kurumlarında böyle sistemle ihale yapılıyor. THY’nin peçete ihalesi, DSİ Genel Müdürü’nü ne ilgilendirir İhaleye katılmayanların ihale tarihini bilmesine ne gerek var " diye konuştu. 
     AK Parti Bilecik Milletvekili Fahrettin Poyraz, yaptığı konuşmada, AK Parti Amasya Milletvekili Hamza Albayrak’ın, komisyon üyelerine ihalelerle ilgili e-postanın fotokopisini dağıtmasını eleştirdi. 
     e-postanın kişiye özel olduğunu, gizliliğinin bulunduğunu vurgulayan Poyraz, elektronik postanın okunulmasıyla "özel hayatın gizliliği noktasına müdahale edildiğini" savundu. 
     
     ARAŞTIRMA ÖNERGESİ KABUL EDİLMEDİ 
     Konuyu gündeme getiren AK Parti Amasya Milletvekili Hamza Albayrak, ihale duyurusu yöntemlerinin herkesin ulaşabileceği internet siteleri yoluyla da yapılabileceğini, ancak söz konusu ihale bilgilerinin sitelerde yayınlanmadığını, posta yoluyla kişilere özel olarak bildirildiğini söyledi. 
     Albayrak, ihalelere girmeyen kişilere de bilgilerin gönderilmesi konusu ile e-postayla bildirilen ihalelerin araştırılması için önerge verdi. Önerge, 5’e karşı 11 oyla reddedildi. 
     
     "UÇAK ALIM FİYATLARI AÇIKLANAMAZ" 
     THY Yönetim Kurulu Başkanı Karlıtekin, "AK Parti Gençlik Kolları’nın yurtdışı gezisinde, yemek ücretinin THY personeli Server Aydın tarafından verildiği" yönündeki iddiaları cevaplandırdı. 
     Server Aydın’ın THY Posta Bölümü’ne Ticaret Şefi olarak atandığını bildiren Karlıtekin, bu kişinin posta seferlerinin yapılacağı Haziran ayından itibaren görevine başlayacağını vurguladı. 
     THY Genel Müdürü Temel Kotil ise THY’nin 2004 yılı cirosunun 2.2 milyar dolar olmasının hedeflendiğini kaydetti. 
     Kotil, THY’nin son aldığı uçakların fiyatlarının açıklanmasının firmalarla yapılan sözleşmelere aykırı olduğunu belirtti. Kotil, "Rekabetten dolayı hiçbir uçağın alım fiyatı açıklanamaz. Ama temin ederim ki aldığımız uçakların hepsi iyi fiyata alındı. Uçak şirketleriyle gerekli pazarlıklar yapıldıktan sonra en uygun fiyatla alındı" diye konuştu. 
     
</TEXT>
</DOC>
