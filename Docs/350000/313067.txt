<DOC>
<DOCNO> 313067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sondun06.html </URL>
<DATE> 2005/02/07/ </DATE>
<TIME> 09.10 </TIME>
<AUTHOR>  </AUTHOR>
<HEADLINE>
Arıane füzesinin babası Curien öldü 
</HEADLINE>
<TEXT>

     Türksat uydularını da uzaya götüren Ariane füzeleri ile Avrupa Uzay Ajansı'nın ''babası'' eski Fransa Bilimsel Araştırma Bakanı Hubert Curien 80 yaşında öldü. 
     Fransa'nın doğusundaki Cornimont'da 1924'te doğan yüksek öğretmen okulu mezunu, fizik doçenti ardından da kristalografi alanında profesör olan Hubert Curien, 1984-1986 ve 1988-1993 yıllarında Bilimsel Araştırma Bakanı olarak görev yaptı. 
     Fransa Ulusal Bilimsel Araştırmalar Merkezi'nde 1969-1973'te genel müdür, Ulusal Uzay Araştırmaları Merkezi'nde CNES 1976-1984 yıllarında başkan olarak çalışan Curien, Fransa'nın uzay siyasetinin baş sorumlusu ve Ariane füzelerinin de mimarı idi. 
     CNES Başkanı olarak uzay alanında Amerikalılar ve Sovyetlerle işbirliğinden yana olan Curien, Avrupa Uzay Ajansı'nın ESA da ilk başkanı olarak 1979-1984 yıllarında görev yaptı. 
     ESA'daki başkanlık görevi boyunca Ariane programının önde gelen savunucusu olan Curien, üye ülkeleri Avrupa'nın uzay alanında ABD ve Sovyetlerin yanında yer almasının gerekliliğine inandırmayı başardı. 
     Merkezi Strasbourg'da bulunan Avrupa Bilim Vakfı'nın da kurucusu ve ilk başkanı olan Curien aynı zamanda Fransa'nın eski Cumhurbaşkanı François Mitterrand tarafından başlatılan Eureka teknoloji programının da ateşli bir savunucusu idi. 
     
</TEXT>
</DOC>
