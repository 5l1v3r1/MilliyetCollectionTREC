<DOC>
<DOCNO> 333390 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sonspo14.html </URL>
<DATE> 2005/04/14/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Çalımbay Fenerbahçe değil Barnebau Stadı'nda bile oynasak farketmez 
</HEADLINE>
<TEXT>

     Beşiktaş Teknik Direktörü Rıza Çalımbay, FB Şükrü Saracoğlu Stadı'nın atmosferinden etkilenmeyeceklerini belirterek, ''Değil Fenerbahçe Stadı, Real Madrid'in Barnebau Stadı'nda bile oynasak bizim için farketmez. Kazamaktan başka çaremiz yok'' dedi Rıza Çalımbay, BJK Nevzat Demir Tesisleri'nde düzenlediği basın toplantısında, gazetecilerin, FB Şükrü Saracoğlu Stadı atmosferinin, hafta sonundaki derbi maçta kendilerini etkileyip etkilemeyeceğini sormaları üzerine, ''Biz şimdi öyle bir durumdayız ki, nerede oynarsak oynayalım bizim için farketmez. Kazanmaktan başka seçeneğimiz yok. Fenerbahçe Stadı değil, Barnebau bile olsa farketmez'' diye yanıt verdi. 
     Derbi maçta Fenerbahçe'den daha çok puana ihtiyaçları olduğunu yineleyen Çalımbay, ''Tek düşüncemiz galibiyet. Başka bir düşüncemiz yok. Fenerbahçe maçı taraftarlarımız açısından da çok önemli. Sezonun son derbisi. Herkesin bu maçta kapasitesinin üstüne çıkması gerekiyor'' diye konuştu. 
     Önlerinde yer alan 3 takımın da birbirleriyle maçı olduğunu hatırlatan Çalımbay, bunu en iyi biçimde değerlendirmek istediklerini ifade ederek, ''Öncelikli hedefimiz Trabzonspor'u yakalamak. Kalan 7 maçımızı da kazanmak istiyoruz. Öncelikle de Fenerbahçe karşılaşmasını'' dedi. 
     
     ''ÖNLEM ALACAĞIZ'' 

     Fenerbahçe'nin, duran toplarda etkili olduğunu bildiklerini ve gerekli önlemleri alacaklarını vurgulayan Çalımbay, ''Duran toplarla ilgili antrenmanlarda çalışmalar yapıyor musunuz '' biçimindeki bir soruya, ''Evet, bu akşam çalışacağız ve bu nedenle akşam idmanını sizlere kapatıyorum'' yanıtını verdi. 
     Çalımbay, takımda herhangi bir olumsuzluğun olmadığını, Sergen'i dün hafif sakatlığı olduğu için dinlendirdiğini, deneyimli futbolcunun bu akşamdan itibaren takımla çalışacağını söyledi. 
     Lider ve yıldız oyuncuların bu tür derbilerde kendilerini göstermeleri gerektiğini ifade eden Çalımbay, hangi futbolcuları kastettiğinin sorulması üzerine, ''Beşiktaş'taki tüm oyuncular yıldızdır. Çünkü buraya gelen oyuncular üst düzey oyunculardır. Bu maç onların çıkış yapacağı maç. Taraftarın beklentisi büyük ve buna karşılık vermeleri lazım. Ben yıldız futbolcuların kendilerini göstermeleri gerektiğini söylerken, bütün futbolcularımı kastettim'' diye konuştu. 
     Takımda yer alan eski Fenerbahçeli futbolcuları oynatıp oynatmayacağının sorulması üzerine de Çalımbay, ''Neden oynatmayayım. Öyle bir düşüncem olmadı. Hepsi profesyonel futbolcular ve forma giydikleri takımın başarısı için mücadele ediyorlar'' dedi. 
     
</TEXT>
</DOC>
