<DOC>
<DOCNO> 323773 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur18.html </URL>
<DATE> 2005/03/14/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Karlıova'da ulaşılamayan 2 köye helikopterle yardım gönderilecek 
</HEADLINE>
<TEXT>

     Bingöl'ün Karlıova İlçesi Kaymakamı Erkan Çapar, heyelan nedeniyle henüz ulaşılamayan 2 köye helikopterle yardım malzemesi gönderileceğini söyledi. 
     Çapar, AA muhabirine yaptığı açıklamada, bugün yaşanan ikinci depremin ardından gerekli tarama çalışmalarını sürdürdüklerini bildirdi. 
     Heyelan nedeniyle Kazanlı ve Sarıkuşak köylerine ulaşılamadığını, bunun dışındaki tüm köylerle irtibat sağlandığını ifade eden Çapar, şunları kaydetti 
     ''Heyelan nedeniyle ulaşılamayan 2 köyümüze helikopterle yardım malzemesi göndereceğiz. 49. İç Güvenlik Tugay Komutanlığı'na gerekli talebimizi ilettik. Söz konusu köylerin yol açma çalışmaları da aralıksız sürüyor. En kısa sürede köylerimizin yolları ulaşıma açılacak.'' Çapar, depremde yaralanan 11 vatandaştan 9'unun da yapılan tedavilerinin ardından taburcu edildiklerini ifade etti. 
     Bölgede çadıra ihtiyaç duyulduğunu belirten Çapar, bu gece depremden zarar gören tüm köylerde gerekli çadırları kurmayı hedeflediklerini söyledi. 
     Çapar, ilçe merkezinde evleri hasar gören vatandaşları ise kamu binalarında misafir etmeyi planladıklarını kaydetti. 
     Çapar ayrıca, ilçede okulların 3 gün süreyle tatil edildiğini hatırlattı. 
     
</TEXT>
</DOC>
