<DOC>
<DOCNO> 341157 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sondun23.html </URL>
<DATE> 2005/05/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Alışılmadık bir görüntü... Irak'lı genç kızlar, beysbol oynuyor 
</HEADLINE>
<TEXT>

     Irak’ın ilk bayanlar beysbol takımı, her gün şiddetle sarsılan, bu sporu "işgalci işi" olarak adlandıran topluma, önyargılara ve ölüme meydan okuyor. 
     Saddam Hüseyin rejimi döneminde, "düşman Amerikalıların ürünü" olduğu gerekçesiyle yasaklanan beysbol, yaklaşık 1 yıl önce Bağdat’taki Spor Fakültesi’nde oynanmaya başladı. 
     Bayanlar beysbol takımında oynayan genç kızlar her gün, mavi formalarını üzerlerine geçirip, saçlarını bir kasket içine koyup ya da başörtülerini düzeltip ısınmaya başlıyor. 
     
     
     KIZLAR NE DİYOR 

     1960’larda ünlü bir futbol oyuncusunun kızı olan, takımın oyuncularından Zina Tarık, "Bu sporu seviyorum çünkü yeni. Ancak güç ve çalışma gerektiriyor" diyor. 
     Bir diğer oyuncu Lamis Vael, "Takım aile gibi. Aramızda büyük bir dostluk var. Başta oyunun kurallarını, hatta sahanın büyüklüğünü bile bilmiyorduk, zordu" diye konuşuyor. 
     
Antrenör İsmail Halil ise havanın çok sıcak olması nedeniyle sabah erken saatlerde ya da akşam geç vakitlerde çalışmaları gerektiğini belirterek, "Ancak bu vakitler kızlar için tehlikeli. Kaçırılabilir ya da öldürülebilirler. Bu nedenle onları evlerine bırakmak ve evlerinden almak için bir otobüs ayarladık" diyor. 
     Ancak tüm bu sorunlara rağmen kızlar, muhafazakar toplumun önyargılarının ve bu sporun "işgalci güçlerin sporu" olarak değerlendirilmesinin, aşılması en zor engeller olduğu konusunda hemfikir. 
     
</TEXT>
</DOC>
