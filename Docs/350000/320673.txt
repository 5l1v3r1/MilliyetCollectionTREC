<DOC>
<DOCNO> 320673 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/soneko12.html </URL>
<DATE> 2005/03/04/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
AB'ye uyum... Bakkallık için kalfalık şartı geliyor... 
</HEADLINE>
<TEXT>

     Bakkalların Avrupa Birliği'ne AB uyum standardı belirlendi. Buna göre, Meslek Odası'na kayıtlı, sağlık, eğitim, kişilik, sermaye ve ticari beceri açısından gerekli özelliklere sahip, en aza 3 yıl kalfa olarak çalışmış kişiler, sertifika almak şartıyla bakkallık yapabilecek. 
     Bakkallar ve Bayiler Federasyonu'ndan yapılan açıklamaya göre, AB'ye uyum çerçevesinde, bakkal çırakları en az ilköğretim okulu mezunu ve 19 yaşından gün almamış olacak ve çıraklık sözleşmesi imzalayıp işe başlayacak. Bakkal kalfası en az 3 yıl süreli çıraklık dönemini başarıyla tamamlamış olacak. 
     Standart çerçevesinde bakkalların, iş hijyeni, müşteri iletişim becerisi, tüketici, davranış bilgisi, satış yöntemleri, ticari matematik, temel matematik, şarküteri, tezgahtarlık, bilgisayar okur yazarlığı, işletmecilik bilgisine sahip olması gerekecek. 
     Öte yandan bakkallar, Türkçe, matematik, muhasebe, ekonomi, ticari bilgisi, toplam kalite yönetimi, kooperatifçilik, iş güvenliği, meslek derslerini alacak ve Türkçe'yi doğru kullanıp, başkalarıyla rahat iletişim kurabilecek. 
     Elektronik hesap makinesi, faks, fotokopi makinesi kullanabilecek bakkallar, kişisel özellikleri açısından sağlıklı olacak ve insan ve müşteri davranışlı hakkında seminer ile eğitim alacak. 
     Açıklamaya göre, AB'ye göre bakkalların uyması gereken diğer kurallar şöyle 
     -Hijyen kurallarını bilecek, iş kolundaki gelişmeleri takip edecek. 
     -Fatura, irsaliye kesebilecek, yazarkasa, bilgisayar kullanabilecek -Görgü kurallarını bilecek, ambalajlama ve etiketleme becerisine sahip olacak. 
     -Süpürgesi, paspası, yazarkasa, vitrinli buzdolabı, bıçağı, hesap makinesi, terazisi, temizlik bezi, eldiveni, şehir şebekesine bağlı su tesisatı ve lavabosu olacak. 
     -Bu özelliklerin ölçülmesi ve değerlendirilmesi açısından yapılacak sınavdan en az 50 puan alması gerekecek. 
     
     ''HER MAHALLENİN TEKRAR BAKKAL AMCASI OLACAK'' 
     Bakkallar ve Bayiler Federasyonu Genel Başkanı Bendevi Palandöken, yaptığı değerlendirmede, AB'ye uyum standardıyla bakkalların alacakları eğitim ile müşterilere her konuda yardımda bulunacağını ve müşterinin halini anlayacağını belirtti. 
     AB standardı ile bakkalların bugüne kadar kaybettiği müşteri portföyünün genişleyeceğini ifade eden Palandöken, şunları kaydetti 
     ''Böylece bakkallar bugüne kadar kaybettiği pazar payına yeniden kavuşacak. Birebir müşteri ilişkileri içerisinde olacak. Her zaman kaliteli ve sağlıklı ürünleri, güvenli, temiz, dürüst ilişkileri ile yardımseverlikleriyle bakkallar tekrar eski dönemlerine ulaşacak. Artık her mahallenin tekrar bakkal amcası olacak.'' 
     
</TEXT>
</DOC>
