<DOC>
<DOCNO> 311347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy01.html </URL>
<DATE> 2005/02/01/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
Gül Irak'taki akrabalarımızın huzur içinde olmasını isteriz 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Irak'taki herkesin Türklerin akrabası olduğunu ve bu akrabaların huzur içinde olmasını istediklerini belirterek, ''Bu Irak'ın içişlerine karışma değildir. Irak'ın içişlerine karışmak gibi bir duygumuz yoktur'' dedi. 
     Gül, Çin Halk Cumhuriyeti'ne hareketinden önce Atatürk Havalimanı VIP Salonu'nda düzenlediği basın toplantısında, gazetecilerin Irak seçimlerine ilişkin sorularını yanıtladı. 
     Irak'ta yapılan seçimlerin ülkeye barış ve huzur getirmesini, siyasi sürecin sağlıklı bir şekilde başlamasına sebep olmasına ve bir sonraki seçimlerin daha dikkatli yapılmasına vesile olmasını umduklarını ifade eden Gül, seçimlerin Irak'ın toprak ve siyasi bütünlüğünün bozulmasının önünü alacağını umut ettiklerini söyledi. 
     Gül, ''Türkiye'nin en çok önem verdiği konu, komşu Irak'ın toprak ve siyasi bütünlüğünün korunması ile Irak'ın demokratik bir ülke olarak kendi içinde huzurlu, komşularıyla barış içinde olmasıdır'' dedi. 
     Abdullah Gül, bugün zorlukların bulunduğunun farkında olduklarını ve seçimlerin zor şartlar altında yapıldığını ifade ederek, önlerinde birçok tehdit ve tehlikelerin bulunduğunu vurguladı. 
     Türkiye'nin komşu ve dost bir ülke olarak uyarılarını sürekli yaptığını dile getiren Gül, şöyle devam etti 
     ''Bütün Iraklıların dikkatli olmasını istedik. Şimdiye kadar büyük bir memnuniyetle görüyoruz ki herhangi bir etnik çatışma ya da mezhep çatışması olmamıştır. Bunları tetikleyici herhangi bir gelişme ümit ediyorum ki olmaz ve Ortadoğu'da ummadığımız bir karışıklıkla karşılaşmayız. Bütün gayretimiz buna yöneliktir. Şüphesiz ki bir kaos ortamı çok büyük sıkıntılar getirir. Önemli olan bunlardan kaçınmaktır. Onun için herkesin dikkatli hareket etmesi gerekir.'' 
     
     KERKÜK'ÜN GELECEĞİ 

     Bakan Gül, Kerkük'teki duruma ilişkin bir soru üzerine, bu konunun Irak'ın bütün komşularını ve BM'yi ilgilendirdiğini belirterek, geçici anayasaya göre şu anda Kerkük'ün özel bir statüsü bulunduğunu söyledi. Gül, ''Kerkük'ün geleceğine bütün Iraklılar karar verecektir. Türkiye bunu desteklemektedir. Bu seçimlerde 275 kişilik bir ulusal meclis seçilmektedir. Bu meclis anayasa yapacaktır ve anayasa yapılırken buna karar verilecektir. Dolayısıyla bütün Iraklılar karar verecektir'' dedi. 
     Bu siyasi süreç işlerken herhangi bir grubun, çevrenin veya etnik yapının bunu tehlikeye atıcı zorlamalar içine girmemesi gerektiğinin altını çizen Gül, bu tür davranışların Irak'ın normalleşme sürecini etkileyebileceğini ve Türkiye'nin kaygısının bu olduğunu bildirdi. 
     Gül, şunları kaydetti 
     ''Irak'ta herkes bizim akrabamızdır, Kürtler de, Türkler de, Araplar da... Oradaki akrabalarımızın huzur içinde olmasını isteriz. Nasıl ki bir zamanlar Kürt olan akrabalarımız büyük bir sıkıntıya düştü ve Türkiye olarak kucağımızı açtıysak, nasıl Saddam'ın zulmüyle karşı karşıya kaldıklarında Türkiye 10 sene boyunca onları koruduysa, başka akrabalarımız sıkıntıya düşerse onların da huzur içinde olmasını talep etmek bir komşu ülkenin hakkıdır. 
     Bu Irak'ın içişlerine karışma değildir. Irak'ın içişlerine karışma gibi bir duygumuz yoktur. Irak'ın normalleşmesini destekliyoruz.'' Irak halkının çok sıkıntılar çektiğini ve Türkiye'nin bu sıkıntıların bitmesini istediğini ifade eden Gül, Türkiye'nin, Irak'ı bölgede yanında ikinci bir ülke olarak görmek istediğini ve bu amaçla geçmişte büyük fedakarlıklarda bulunduğunu dile getirdi. 
     Irak'ta olan bitenlerin sadece Irak halkına değil, bütün komşularına zarar verdiğini kaydeden Gül, Türkiye'nin, iyi niyetiyle, dostane bir şekilde bütün akrabalarının huzur içinde yaşamasını istediğini ifade etti. 
     
     ÇİN GEZİSİ 

     Çin gezisi hakkında da bilgi veren Gül, Çin Halk Cumhuriyeti Dışişleri Bakanı Li Caoşıng'ın Li Zhaoxing resmi davetlisi olarak gerçekleştireceği ziyaretin iki ülke arasında 1998'ten beri siyasi açıdan yapılan ilk ziyaret olduğunu söyledi. 
     Ziyareti bu açıdan önemsediklerini vurgulayan Gül, Çin ve Türkiye'nin dostluk içinde olan iki ülke olduğunu, yaklaşık 5 milyar dolar ticaret hacmine sahip Çin ile turizm ve diğer ticari ilişkileri geliştirmek istediklerini söyledi. 
     Gül, ayrıca, Çin'in BM Güvenlik Konseyi üyesi olarak Türkiye'nin özellikle Irak ve KKTC konusundaki görüşlerini öğrenmek istediğini dile getirdi. 
     Bakan Gül, temaslarının ardından pazar günü yurda dönerek, Türkiye'ye gelmesi beklenen ABD Dışişleri Bakanı Condoleezza Rice ile görüşmelerde bulunacağını bildirdi. 
     Abdullah Gül ve beraberindeki heyet, daha sonra, THY'nin tarifeli uçağıyla Pekin'e hareket etti. 
     
</TEXT>
</DOC>
