<DOC>
<DOCNO> 305854 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo34.html </URL>
<DATE> 2005/01/12/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
İtalya, 2012 Avrupa Futbol Şampiyonası finallerinin evsahipliğine aday 
</HEADLINE>
<TEXT>

     İtalya, 2012'deki Avrupa Futbol Şampiyonası finallerinin evsahipliğine aday olmayı kararlaştırdı. 
     İtalya Futbol Federasyonu Başkanı Franco Carrara'nın önerisine olumlu yanıt veren Başbakan Silvio Berlusconi, statların söz konusu etkinliğe hazır duruma getirilebilmesi amacıyla gerekli ödeneğin ayrılması için bugün resmen talimat verdi. 
     Ay sonuna dek Avrupa Futbol Federasyonları Birliği'ne UEFA resmen başvuruda bulunmayı planlayan İtalyan hükümeti, statların elden geçirilmesi ve Avrupa Futbol Şampiyonası finallerini düzenlemek için öngörülen normlara uygun durumlara getirilmesi için 1 milyar Euro tutarında ödenek ayırmayı kararlaştırdı. 
     Federasyon başkanı Carraro, 2012'deki Avrupa Futbol Şampiyonası finallerinin İtalya açısından büyük bir fırsat oluşturacağını savunarak, şöyle konuştu 
     ''Futbol artık değişmiş durumda ve bizim halihazırdaki tesislerimizin çoğu normlara uygun değil. Daha küçük ve daha rahat tesisler oluşturmamız lazım. Portekiz örneği herkesi ikna edebilecek niteliktedir. Lizbon Üniversitesi'nin yaptığı bir araştırmaya göre, Avrupa Şampiyonası'na evsahipliği yapmak Portekiz ekonomisini olumlu yönde etkiledi. Portekiz'in gayrisafi milli hasılasında yüzde 1'lik bir büyüme meydana gelmiş. Başbakana sunduğumuz raporda buna da dikkati çektik.'' Öte yandan İtalya Futbol Federasyonu tarafından Berlusconi'ye sunulan rapora göre, ülkedeki tüm statların yeniden elden geçirilmesi gerekecek. Raporda, UEFA'nın, evsahipliğe aday ülkelerden normlara uygun en az 8 stat hazırlanmasını talep ettiğine işaret edilerek, ''Statların en büyüğü, en az 50 bin seyirci kapasitesine sahip olmalı. 2 stadın da en az 40 bin kişi kapasiteli olması gerekiyor'' denildi. 
     İtalya, 1990'da Dünya Kupası'na evsahipliği yapmış, ancak o dönemde statların yeniden yapılandırılması için ayrılan ödeneğin az olması pek çok polemiği de beraberinde getirmişti. 
     
</TEXT>
</DOC>
