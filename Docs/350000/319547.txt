<DOC>
<DOCNO> 319547 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sondun26.html </URL>
<DATE> 2005/03/01/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Caferi ve Barzani görüşüyor 
</HEADLINE>
<TEXT>

     Irak'ta 30 Ocak'ta yapılan seçimlerin galibi Şii ittifakının başbakan adayı İbrahim Caferi, Irak Kürdistan Demokratik Partisi IKDP lideri Mesud Barzani ile görüşmek üzere Irak'ın kuzeyindeki Selahaddin kentine gitti. 
     Şii ittifakının listesinden seçilmiş 5 kişiyle helikopterle Selahaddin'e giden Caferi, basına açıklama yapmadan IKDP liderinin konutuna geçerek görüşmelere başladı. 
     Bu arada, IKDP'nin insan hakları sorumlusu Muhammed İhsan, Caferi-Barzani görüşmesinden önce AFP'ye yaptığı açıklamada, Iraklı Kürtlerin başka listelerle hiçbir anlaşma yapmadığını söyledi ve ittifak yapmak için bazı koşullarının olduğunu söyledi. 
     İhsan, ''Bunun için, demokratik bir Irak'ta federal sistemin tanınmasını, Kerkük'ün Kürdistan'a bağlanmasını ve peşmergelerin devamını istiyoruz. Ayrıca İran benzeri bir din devleti istemiyoruz ve önemli bakanlıklardan istediklerimiz var'' dedi. 
     Caferi'nin listesinden Meryem Talib Rais de ziyaretin amacının ''bakış açılarını yakınlaştırmak ve bir sonraki aşama olan yeni Irak yönetimini oluşturmak aşamasını hazırlamak'' olarak açıkladı. 
     Rais, ''Caferi'nin gelecek hükümetin oluşumunu ele alacağı kesin'' diye konuştu. Teorik olarak, 275 sandalyeli mecliste 140 sandalye kazanan Şii ittifakla 75 sandalye kazanan Kürt listesi, bir devlet başkanı ve iki yardımcısının atanması için gereken üçte ikilik çoğunluğa sahip bulunuyor. Bu üçlü başkanlık konseyi oybirliğiyle gelecek Irak hükümetinin başbakanını seçiyor. Kürt listesinin devlet başkanı adayı Irak Kürdistan Yurtseverler Birliği IKYB lideri Celal Talabani olarak açıklanmıştı. 
     
</TEXT>
</DOC>
