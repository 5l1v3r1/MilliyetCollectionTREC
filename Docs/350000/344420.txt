<DOC>
<DOCNO> 344420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas24.html </URL>
<DATE> 2005/05/20/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Pamuk, Amerikan Sanat ve Edebiyat Akademisi’ne şeref üyesi seçildi 
</HEADLINE>
<TEXT>

     Yazar Orhan Pamuk, Amerikan Sanat ve Edebiyat Akademisi’ne şeref üyesi seçildi. 
     İletişim Yayıncılık’tan yapılan açıklamada, Amerikan edebiyatı, müzik, plastik sanatlar ve mimarisinin önde gelen 250 sanatçısının üye olduğu akademinin başkanı Philip Pearlstein’ın, dün yaptığı basın toplantısıyla ünlü yazarı yabancı şeref üyesi olarak seçtiklerini duyurduğu belirtildi. 
     Bu haberin, The New York Times’la birlikte birçok gazetede yer aldığı kaydedildi. 
     Bu yıl akademiye, Pamuk ile birlikte İngiliz mimar Lord Norman Foster’ın da şeref üyesi olarak seçildiği ifade edildi. 
     Geçen yıl çıktığı ABD’de büyük ilgi gören "Kar" adlı romanından sonra yazarın son kitabı "İstanbul Hatıralar ve Şehir"in de önümüzdeki aylarda ABD’de yayınlanacağı bildirildi. 
     
</TEXT>
</DOC>
