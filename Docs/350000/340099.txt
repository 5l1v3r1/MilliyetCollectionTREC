<DOC>
<DOCNO> 340099 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/son/sondun07.html </URL>
<DATE> 2005/05/06/ </DATE>
<TIME> 07.50 </TIME>
<AUTHOR>  </AUTHOR>
<HEADLINE>
Galloway ile BBC sunucusu canlı yayında kavga etti 
</HEADLINE>
<TEXT>

     Irak savaşı nedeniyle İşçi Partisi’nden atılan ve Avam Kamarası’na girmeyi başaran George Galloway, canlı yayında BBC’nin ünlü sunucusu Jeremy Packman ile kavga etti. 
     İhraç edildikten sonra kurduğu Respect adı verilen partiyle seçime giren İskoç asıllı milletvekili George Galloway, Müslüman ve Asya kökenli azınlıkların yoğun şekilde yaşadığı bölgeden milletvekili seçildi. 
     Doğu Londra’daki Bethnal Green Bow adlı seçim bölgesinde İşçi Partisi’nin son derece güçlü siyah kadın adayına karşı mücadele eden ve seçimden galip çıkmayı başaran George Galloway, seçmenlerine teşekkür için geldiği kürsüde son derece ağır ifadelerle Tony Blair ve İşçi Partisi’ne saldırdı. 
     Kendisini siyasetten silmekten söz edenleri "yerle bir ettiğini" belirten Galloway, daha sonra BBC’nin ünlü sunucusu Jeremy Packman’ın konuğu olarak canlı yayına katıldı. Packman’ın soruları üzerine bir anda sinirlenen Galloway, ünlü sunuyucu, "beni sakın tehdit etmeye kalkma" diye uyarırken, ikilinin giderek sertleşen ifadeleri ve yükselen sesleri yayında gerginliğe yol açtı. 
     Galloway, bu yayın sırasında da Blair ve Bush’u "elleri kanlı" kişiler olarak tanımladı. Blair ve Bush’un ellerine İngiliz ve ABD askerleriyle Iraklı sivillerin kanının bulaştığını belirten Galloway, kendisini ağır şekilde eleştiren İşçi Partili miletvekillerinin varlığının hatırlatılması üzerine de "onlardan söz etmeyin, onlar bir avuç omurgasızdan ibaret" dedi. 
     George Galloway, kendisine hoşuna gitmeyen sorular soran Packman’a da "bu benim katıldığım en provokasyon dolu, en aşağılayıcı canlı yayın, benim seçmenimi aşağılıyorsunuz" diye bağırdı. Packman da Galloway’e, kendisine yöneltilen "seçim kazanmak için Londra’nın en hassas ve en çok etnik azınlık barındıran bölgesinde tansiyonun artmasına yol açtığı yolundaki" suçlamaları hatırlattı. 
     
</TEXT>
</DOC>
