<DOC>
<DOCNO> 339384 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/guncel/axgun02.html </URL>
<DATE> 2005/05/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Kaçak kurslarda eskiye dönülüyor 
</HEADLINE>
<TEXT>


Türk Ceza Kanunu'nda yapılan değişikliklerle, kaçak Kuran kurslarına verilecek 3 yıllık ceza 2 yıla iniyor. Mevcut yasada da bu tür kurslara verilen ceza 2 yıl... 

Önder Yılmaz - Ankara 

Türk Ceza Kanunu TCK , Ceza Muhakemesi Kanunu CMK ve Ceza ve Güvenlik Tedbirleri'nin İnfazı Kanunu'nda CİK yapılan değişikliklerle "kaçak" Kuran kurslarına verilmesi öngörülen 3 yıllık ceza 2 yıla indiriliyor. 
AKP milletvekillerinin imzasıyla TBMM Başkanlığı'na sunulan yeni TCK, CMK ve CİK'daki değişiklik teklifinde, "kaçak" Kuran kursları açanlara verilecek hapis cezasının 1 yıl indirilmesi öngörüldü. 
Buna göre, yasaya aykırı olarak eğitim kurumu açanlara, bunları çalıştıranlara ve bu kurumların yasaya aykırı olarak açıldığını bildiği halde, öğretmenlik yapanlara verilecek hapis cezasının üst sınırı 3 yıldan 2 yıla indirilecek. 

CHP'den tepki 
Yürürlükteki TCK'da ise, bu suçlar için 6 aydan 2 yıla kadar hapis cezası öngörülüyor. Böylece mevcut düzenlemeye yeniden dönülüyor. Teklife tepki gösteren CHP Denizli Milletvekili Mustafa Gazalcı, "Hoşgörü yaratırsanız çeşitli tarikatlar cirit atar. Cezacı anlayışa sahip değilim, ama verilen ceza yetersizken, yeniden indirilmesini doğru bulmuyorum" dedi. Teklifte önerilen diğer değişiklikler ise şöyle 

Okulda taciz de yasada 
Töre ve kapkaç cinayetlerinde küçük yaştaki çocukların kullanılmasına ilişkin cezalar artırıldı. 12 - 15 yaş arasındakiler için ağırlaştırılmış müebbet hapis cezası için öngörülen 9 - 12 yıl hapis cezası, 12 - 15 yıla çıkarıldı. Cinsel taciz suçunun kapsamına okul ve aile içinde yaşanan tacizler de alındı. Böylece eğitim ve öğretim alanlarında, aynı işyerinde veya aile içinde cinsel tacize 3 yıla kadar hapis cezası verilecek. 

Öcalan'ın avukatlarına sınırlama 

CMK ve CİK'teki düzenlemeye göre, Öcalan'ın avukatlarının görevden el çektirilmesinin yolu açıldı. Buna göre, örgütlü işlenen uyuşturucu ticareti, çete kurmak ve devletin bölünmez bütünlüğüne karşı suçlardan yargılanan bir kişi, avukatı hakkında da aynı suçlar nedeniyle soruşturma veya kovuşturma açılması halinde, müdafilikten yasaklanabilecek. Öcalan'ın avukatları hakkında İmralı'da yaptıkları görüşmelerin örgütün yönlendirilmesi amacıyla kullanıldığı yolunda çok sayıda suç duyurusu ve soruşturma bulunuyor.Örgüt yöneticileriyle, devlet güvenliği ve anayasal suçlardan dolayı cezaevinde bulunan suçluların avukatlarıyla görüşmelerinde, istenirse bir görevli hazır bulundurulabilecek. Öcalan'a yeniden yargılama yolu açacağı endişesiyle TCK'nın "devletin birliğini ve ülke bütünlüğünü bozmak" başlıklı 302. maddesindeki "devletin bağımsızlığını zayıflatmak amacına yönelik elverişli bir fiil işleyen kimse" ifadesinden "elverişli" ibaresi çıkarılacak. Öcalan'ı savunanlar, yeniden yargılanması için işlediği suçun "elverişli fiil" kapsamında olmadığını savunuyordu. 

Çağlar, cezadan kurtulamayacak 

Dolandırıcılık suçunun kamu kurumlarına karşı, banka veya kredi kurumları üzerinden işlenmesi durumunda verilecek hapis cezasının alt sınırı, 2 yıldan 3 yıla çıkarıldı. Para cezasının miktarı da elde edilen çıkarın en az iki katı olacak. Banka dolandırmaktan 2 yıl ceza alan ve TCK'daki 2 yıl alt sınırından yararlanmayı uman Cavit Çağlar, hapisten kurtulamayacak. 

Kaçaklara altyapı 
Kaçak yapılara elektrik,su gibi alt yapı hizmeti götürenlere uygulanacak hapis cezası, 12 Ekim 2004'ten önce yapılmış yapılara uygulanmayacak. 

Jandarmanın istediği oldu 

CMK'daki değişikliğe göre polis ve jandarma, yakaladıkları kişinin kanuni haklarını bildirmeden önce, kaçmasını önleyebilecek. Yakalanan kişiler hakkında savcıya bilgi verilerek emirleri doğrultusunda gözaltı yapılabilecek. Gözaltı süresi, zanlının yakalanma yerine en yakın mahkemeye gönderilmesi için zorunlu süre hariç, yakalama anından itibaren 24 saati geçemeyecek. Böylece, özellikle jandarmanın şehir dışındaki yakalamalar nedeniyle yaşadığı gözaltı süresi sorunu çözülmüş olacak. Tutuklama kararı için aranan ceza üst sınırı 2 yıldan 1 yıla indirilecek.Şüpheliye ulaşılmasını kolaylaştırmak için "sinyal izleme" yöntemi uygulanacak. Telefon dinlemelerindeki 6 aylık süre sınırı örgütlü suçların takibinde uygulanmayacak. 

Basına ilişkin düzenlemeler ümit vermedi 

Basın ve yayın yoluyla intihara yönlendirme suçu ve doğuracağı ceza ile hakaret suçunun işlenmesine ilişkin hüküm, metinden çıkarıldı. Halk arasında korku ve panik yaratmak amacıyla tehdit, suç işlemeye tahrik, suçu ve suçluyu övme, halkı din ve düşmanlığı tahrik veya aşağılama, yasalara uymamaya tahrik suçlarını öngören maddelerde basına getirilen ceza hükmüne, "Ancak, haber verme sınırlarını aşmayan ve eleştiri amacıyla yapılan düşünce açıklamaları suç oluşturmaz" ibaresi eklendi. 

İsviçre'ye misilleme gibi teklif 

Zürih'te "Ermeni soykırımı yoktur" dediği için Türk Tarih Kurumu Başkanı Yusuf Halaçoğlu hakkında soruşturma başlatan İsviçre'ye "misilleme" olarak yorumlanacak bir değişiklik yapıldı. AKP milletvekilleri Hasan Kara, Mücahit Daloğlu ve Zeyid Aslan'ın imzasıyla TBMM'ye sunulan TCK değişiklik teklifiyle, yasanın "temel milli yararlara karşı faaliyette bulunma" başlıklı 305. maddesinde değişikliğe gidildi. "Temel milli yararlara karşı fiillerde bulunmak maksadıyla kendisi veya başkası için maddi çıkar sağlayan vatandaşa üç yıldan on yıla kadar hapis cezası .... verilir" maddesine "vatandaşa" kelimesinden sonra "ya da Türkiye'de bulunan yabancıya" ifadesi eklendi. Böylece Türkiye'ye gelerek milli çıkarlara karşı maddi yarar sağlayıcı açıklamalarda bulunan kişiler 10 yıla kadar hapis cezasına çarptırılabilecek. Kara, "Ermeni soykırımı olduğunu iddia ederek, bu yolla menfaat sağlayanlar, yaptığımız değişiklikteki hükme göre cezalandırılırlar" dedi. 


</TEXT>
</DOC>
