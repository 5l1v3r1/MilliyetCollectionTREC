<DOC>
<DOCNO> 337147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/26/son/sontur39.html </URL>
<DATE> 2005/04/26/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Kardeş "Yunan" belediyesi, terörist elebaşı Öcalan'a destek verdi 
</HEADLINE>
<TEXT>

     Bursa'nın Mudanya İlçesi'ne bağlı Zeytinbağı Beldesi'nin Yunanistan'daki kardeş şehri Yeni Trilye Belediyesi'nin, bölgede yayınlanan bir gazetenin, terör örgütü elebaşının serbest bırakılması için başlattığı kampanyaya destek vermesine, Zeytinbağı Belediye Başkanı Ali Turan sert tepki gösterdi. 
     Ali Turan, AA muhabirine yaptığı açıklamada, Zeytinbağı'yla 4 yıldır kardeş şehir ilişkilerini sürdüren Yunanistan'ın Nea Triglia Yeni Trilye Belediye Başkanı Ioakeim Mitsou başkanlığında toplanan belediye meclisinin, oybirliğiyle, Antifonitis Gazetesi'nin başlattığı kampanyaya destek kararı aldığını öğrendiklerini söyledi. 
     Turan, kardeş belediyenin, terör örgütü elebaşının serbest bırakılmasını isteyen gazetenin kampanyasına destek vermesinden büyük rahatsızlık duyduklarını ifade etti. Yeni Trilye'nin, mübadele yıllarında Zeytinbağı'ndan Yunanistan'a göç edenlerin kurduğu bir yerleşim yeri olduğunu ifade eden Turan, ''2001 yılından beri kardeş şehir ilişkisini sürdürdüğümüz bir belediyenin bu kararından rahatsızlık duyduk. Kararın bir an önce düzeltilmemesi halinde, kardeşlik ilişkimizi askıya almayı, gerekirse de bitirmeyi düşünüyoruz. Bunu önümüzdeki günlerde yapılacak meclis toplantımızda ayrıntılı şekilde ele alacağız'' dedi. 
     
</TEXT>
</DOC>
