<DOC>
<DOCNO> 312812 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/spor/ydilmen.html </URL>
<DATE> 2005/02/06/ </DATE>
<TIME>  </TIME>
<AUTHOR> Rıdvan DİLMEN  </AUTHOR>
<HEADLINE>
Oyunun hakkı 
</HEADLINE>
<TEXT>



Adı Ertuğrul, soyadı Sağlam. Samsunspor hocası, belli ki hafta içinde taktik anlamda takımını çok iyi hazırlamış. Dört savunmacısına orta saha çizgisini değdirtmedi. Hatta önündeki iki orta sahayı da hücuma hiç sokmadı. Bunun yanında her iki kanadı da ikişer oyuncuyla kapadı. Anlaşılan Ankaragücü'nden alınan üç puan sonrası bu maçta bir puan yeterli görünmüş. Haa, kontratağı düşünmedi mi Evet düşündü ama etkili olamadı. Teorik ve pratik tüm hazırlıkları kontratak yapamama dışında tuttu. 

Silahı kullanamadı 
Fenerbahçe açısından baktığımızda her zamanki gibi gole kadar yine sıkıntı yaşayacaktı. Fazla pozisyon bulamayacaktı. Bunların hepsi oldu. Ancak daha önce kilidi açan duran top avantajını Luciano ve Servet'in yokluğundan kullanamadı. Kaldı ki, kapanan Samsunspor karşısında birçok korner ve faul kazandılar. İkinci yarının başlarında da Anelka'yı sokarak Christoph Daum kazanma uğruna riske girdi. Ancak bu kez de Fenerbahçe savunmadan ayağa paslar çıkmak yerine topu şişirmeyi tercih etti. Bu da Samsun'un işine yaradı. Maçta giren çıkan hangi oyuncu iyi dersek, bulamadık. Sahanın en iyi adamı hakem iken ve maç 0-0'a kilitlenmişken, Cem Deda tartışmaya açık iki pozisyonla skorun 1-1 olmasını sağladı. Fenerbahçe'nin attığı golün başlangıcı faul değil, Samsun'un attığı golün başlangıcı iki kez faul. Maçın hakkı iki takım için de birer puandı ve öyle oldu. Sadece son dört dakika içerisinde Samsun ve Fenerbahçe lehine birer pozisyon vardı. 
Sonuçta liderle ikinci arasındaki puan farkı ikiye indi. Ama gelecek üç maçı İstanbul'da oynayacağını düşünürsek Fenerbahçe için bu beraberliği büyük kayıp olarak görmemek lazım. 



</TEXT>
</DOC>
