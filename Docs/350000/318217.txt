<DOC>
<DOCNO> 318217 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/soneko23.html </URL>
<DATE> 2005/02/24/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Tüzmen Finansman maliyetlerini aşağı çekmeye çalışıyoruz 
</HEADLINE>
<TEXT>

     Devlet Bakanı Kürşad Tüzmen, firmaların finansman maliyetlerini aşağı çekmeye çalıştıklarını söyledi. 
     Tüzmen, Uluslararası Tekstil ve Aksesuarları Fuarı'nın ITS açılışını yaptıktan sonra gazetecilerin sorularını yanıtladı. 
     Gazetecilerin, fuarın açılışında yaptığı konuşmada ''Girdi maliyetleri aşağı çekme konusunda Başbakanımızla önemli bir çalışmayı başlatıyoruz'' sözlerini anımsatması üzerine Bakan Tüzmen, en büyük sıkıntılarının girdi maliyetleri olduğunu vurguladı. 
     Girdi maliyetleri yüzünden firmaların rekabet avantajının düştüğüne işaret eden Tüzmen, şöyle devam etti 
     ''Firmalarımız sadece dünya fiyatlarında girdi maliyetleri temin etmek istiyorlar. Bizim bunu sağlamamız lazım. Burada yaptığımız en önemli çalışma, Türk Eximbank vasıtasıyla ki öğleden sonra orada kurul toplantımız olacak, girdi maliyetleri içerisinde finansman maliyetlerinin aşağı doğru çekilmesi. İlk önce buradan başlamaya gayret ediyoruz. 2 yıl evveline göre özellikle 33 puan Eximbank'ta ihracat kredisi maliyetlerini aşağı çektik.'' Firmalara fuar, araştırma-geliştirme hizmetleri ve yurt dışında mağaza açma desteklerinin sürdüğünü anlatan Bakan Tüzmen, girdi maliyetleri konusunda, dünya fiyatlarına tam olarak gelinemese de geçmişe göre çok ciddi ilerleme sağlandığını vurguladı. 
     Dış konjonktürdeki gelişmelerin içeride çok büyük sıkıntı yaratmaması için geliştirdiği çalışmalar olduğunu belirten Tüzmen, bu konuda şöyle dedi 
     ''Araştırma-geliştirmeye ağırlık veriyoruz. Finansman maliyetlerini aşağı çekmeye çalışıyoruz. Yurt dışında ofis, mağaza ve fuarlara destek veriyoruz. İstihdam maliyetlerinin aşağı çekilmesi konusunda da çalışmalarımız var. Ama tabii ki, ülkenin gelir-gider dengeleri ve ülkenin yapmaya çalıştığı programlar çerçevesinde... IMF programları çerçevesinde hareket etmeye gayret ediyoruz.'' 
     
     ''KURUN SEYRİNDE YUKARI DOĞRU ÇIKIŞLAR OLABİLİR'' 
     Limanlarda yaşanan sıkıntıya ilişkin soru üzerine Tüzmen, Türkiye'nin alt ve üst yapısının artan dış ticareti karşılayacak seviyede olması gerektiğini ifade etti. 
     Tüzmen, Türkiye'nin çıkışının ürettiği malı yurt dışına satmaktan geçtiğini vurgularken, şunları kaydetti 
     ''Limanların da alt ve üstyapısı buna uygun hale getirilmek zorunda. Çünkü bizim hedefimiz, bu sene 180 milyar dolara yakın dış ticaret hacmine ulaşabilmek. Yapılan ticaretin artmasıyla, her geçen sene limanlarımızın yükü artacak. Limanlarda sıkışmalar ara sıra olacaktır. Ama bu konuda ilgili bakanlarımız gayet iyi çalışmalar yapıyorlar, oradaki sıkıntılar giderilecek.'' Tüzmen, kurlara ilişkin soruyu yanıtlarken, 1.5-2 yıldan beri bu konuda görüşlerini dile getirdiğine işaret ederek, şöyle konuştu 
     ''Ama o 1.5-2 yıl evvel yapılsaydı daha sağlıklı, rahat ve iyi bir rekabet avantajı yakalayacağımız döneme gelebilirdik. Bu saatten sonraki kura müdahaleler, artık balıklara para atmaya benzer. O geçen 1.5 yıl evvelden yapılması gereken bir çalışmaydı. Önümüzdeki dönemde bu sıkıntıların aşılması için neler yapabileceğimize bakmamız lazım. Geçmişe hayıflanmanın bir alemi yok. Normal olarak 3 milyar dolarlık bir dış ticaret açığıyla tamamlanacaktı ama olmadı.'' Tüzmen, o dönem ıskalandığı için artık bu dönemde çok fazla bir şey yapılabilmesinin zor olduğunu kaydederek, ''açıkçası böyle devam edecek. Önümüzdeki dönemde dış konjonktürün etkisiyle, yılın ikinci yarısından sonra biraz daha yukarı doğru çıkışlar olabilir. Ama önemli olan istikrarı sağlayabilmek. İçeride girdi maliyetlerini, faizi aşağı çekebilirsek, en fazla desteği sağlamış olabiliriz'' diye konuştu. 
     
     ''ABD'DE DAHA FAZLA YER ALMAYA ÇALIŞACAĞIZ'' 
     Kurun 3 yıl önceki seviyeye düştüğüne dikkat çekilmesi üzerine Tüzmen, bunun bir ''tehlike'' olmadığını belirtti, ancak ihracatçıların sıkıntılı bir dönem yaşadığına ve kar marjlarının oldukça düştüğüne işaret etti. 
     Tüzmen, kurdaki düşüşün, dış borç ödemeleri ve enflasyonun aşağı çekilmesi açısından faydaları olduğunu ifade ederek, ''Zaten memnun olan kesimler belli... Ama ihracatçılarımız açısından çok büyük faydası yok. İthalatımıza da çok büyük faydası var. Çok ciddi ithalatçı ülke haline geliyoruz'' şeklinde konuştu. 
     Bir başka soru üzerine Tüzmen, ABD gibi yaklaşık 100 milyar dolar tekstil ve konfeksiyon ithalatı olan bir ülkenin içinde Türkiye'nin ihracatının çok daha fazla olması gerektiğinin altını çizerek, ''Daha yüksek katma değer yaratan ürünlerle bu pazarda yer almaya çalışacağız'' dedi. 
     
</TEXT>
</DOC>
