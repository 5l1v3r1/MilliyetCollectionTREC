<DOC>
<DOCNO> 327717 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sondun11.html </URL>
<DATE> 2005/03/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Paris'te 10 bin Müslüman 'İslam korkusu' tehlikesine dikkat çekti 
</HEADLINE>
<TEXT>

     Saadet ORUÇ PARİS, DHA 

      FRANSA'da yaşayan Müslümanlar, hafta sonunda başkent Paris'teki açık hava sergi merkezi Le Bourget'de bir araya gelerek Avrupa ve Fransa'da yükselen 'İslamofobi' İslam korkusu tehlikesine dikkat çekti. Fransız hükümetine "Müslümanlara dinlerini yaşama fırsatı tanıyın" çağrısında bulunan İslami gruplar, 10 bin kişilik katılımla da birlik mesajı verdi. 
     Fransa İslami Örgütler Birliği'nin yıllık buluşmasında bir araya gelen İslami gruplar, Fransa'da yaşayan Müslümanlara, vefat eden yakınlarını Fransa'da toprağa verme, dini nikahtan önce resmi nikah kıydırma çağrısı da yaptı. 
     
     22'NCİ BULUŞMANIN ANA TEMASI 'FRANSA'DA İSLAM' OLDU 
     Fransız Müslümanların 22'nci yıllık buluşmasında bu ülkedeki ileri gelen Müslüman din adamları birlik mesajları gönderdi. Paris Camii İmamı Delil Boubakeur, federasyon ileri gelenlerinden Lhaj Thami Breze ve Fouad Alaoui'nin yanı sıra Fransa Milli Müslümanlar Federasyonu Genel Sekreteri Abdallah Essafiri ilk kez bu randevuda bir araya geldi. Bu buluşma konuşmacılar tarafından Fransa'da İslam için 'tarihi bir an' olarak tanımlandı. 
     Fransa'da başörtüsü yasağı, ortaöğrenim kurumlarından sonra hastanelerde de uygulanmak üzere. Bu yasak Müslümanlar arasında yoğun tepkilere neden olmuştu. 
     
</TEXT>
</DOC>
