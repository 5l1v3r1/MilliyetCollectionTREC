<DOC>
<DOCNO> 305957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/dunya/dun02.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Hassasiyetler' Abizaid'e iletildi 
</HEADLINE>
<TEXT>


ANKARA Milliyet 


ABD Merkez Kuvvetler CENTCOM Komutanı Orgeneral John Abizaid, dün Genelkurmay İkinci Başkanı Orgeneral İlker Başbuğ ile bir araya geldi. Görüşmede, Irak ile ilgili gelişmeler ve Afganistan ele alınırken, Türk tarafı PKK'nın tasfiyesi konusundaki beklentiyi yineledi. 
Abizaid, dün programına Anıtkabir ziyareti ile başladı. Anıtkabir özel defterini imzalayan ve Kurtuluş Müzesi'ni gezen Abizaid, daha sonra Genelkurmay kararg hında Genelkurmay İkinci Başkanı Başbuğ ile bir araya geldi. 

Kerkük ve PKK 
Türk tarafı, görüşmede, Irak'ın toprak bütünlüğü, Kerkük'ün demografik yapısı ve Kuzey Irak'taki PKK varlığı konusundaki hassasiyetlerini ABD tarafına bir kez daha iletti. Görüşmede, Başbuğ'un PKK'nın tasfiyesi konusunda Türk Silahlı Kuvvetleri'nin hassasiyetini vurguladığı belirtildi. 
Abizaid'in Başbuğ ile görüşmesinde ayrıca, İran'ın nükleer kabiliyetleri, Suriye'nin özellikle Irak'taki terör gruplarına verdiği destek, 30 Ocak'ta Irak'ta yapılacak seçimler ve Afganistan konularının ele alındığı kaydedildi. Abizaid, önceki gün de Dışişleri Bakanı Abdullah Gül ve MGK Genel Sekreteri Yiğit Alpogan ile bir araya gelmişti. 


</TEXT>
</DOC>
