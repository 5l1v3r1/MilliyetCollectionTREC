<DOC>
<DOCNO> 337609 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/siyaset/axsiy01.html </URL>
<DATE> 2005/04/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Sezer'e Che'li karşılama 
</HEADLINE>
<TEXT>


Marmaris Uluslararası Denizcilik Festivali'ni açan Cumhurbaşkanı, Marmaris Limanı'na gelirken efsanevi devrimci Che Guevara anısına yazılmış şarkıyla karşılandı 

BARKIN ŞIK Marmaris 


Açılışı Cumhurbaşkanı Ahmet Necdet Sezer tarafından gerçekleştirilen Marmaris Uluslararası Denizcilik Festivali'ne 13 ülkeden 16 savaş gemisi katıldı. Festival öncesi Aksaz Deniz Üssü'nde 4. Hücumbot Filotillası Komodorluğu'nun sancak töreni gerçekleştirildi. 9 Ağustos 2004'te Aksaz Muğla'da kurulan ve Türk deniz kuvvetlerinin en önemli muhrip kuvvetlerinden biri olan "rüzg r" sınıfı hücumbotlar TCG Gurbet, TCG Fırtına TCG Rüzg r ve TCG Poyraz da komodorluğa bağlandı. Komodorluğun sancağı, Sezer tarafından Komodor Deniz Kurmay Kıdemli Albay Taner Şahin'e teslim edildi. 

21 pare top atışı 
Sezer, TCG Kemal Reis Firkateyni ile Aksaz Üssü'nden festivalin açılışı için Marmaris'e geçti. Sezer'i Marmaris girişinde, 13 ülkeden 16 gemi, 21 pare top atışıyla karşıladı. Sezer, TCG Kemal Reis Firkateyni'nden ayrılarak makam motoruyla Marmaris Limanı'na gelirken, Küba devrim liderlerinden Che Guevara anısına yazılmış "Comandante Che Guevara" parçasının çalınması dikkat çekti. 

Yunanistan da destek verdi 

Festivale, bayrak ve Kardak krizleri nedeniyle son dönemde gerginlikler yaşanan Yunanistan da bir savaş firkateyni göndererek destek verdi. Yunanistan'ın yanı sıra İspanya, ABD, İngiltere, İtalya, Rusya, Avustralya, Ukrayna, İsrail, Bulgaristan, Romanya ve Almanya, savaş gemilerini festivale destek için Marmaris'e gönderdi. Rusya Federasyonu'nun, Cumhurbaşkanı Sezer'i selamlayan savaş firkateyninin komutanının koramiral olması dikkat çekti. 

Kimler vardı 
Festivalin açılışında Sezer, Genelkurmay Başkanı Orgeneral Hilmi Özkök, Kara Kuvvetleri Komutanı Orgeneral Yaşar Büyükanıt, Deniz Kuvvetleri Komutanı Oramiral Özden Örnek, Jandarma Genel Komutanı Orgeneral Fevzi Türkeri, Ege Ordu Komutanı Orgeneral Işık Koşaner, Milli Savunma Bakanı Vecdi Gönül, Ulaştırma Bakanı Binali Yıldırım, Kültür ve Turizm Bakanı Atilla Koç, 7. Cumhurbaşkanı Kenan Evren ile CHP Genel Başkanı Deniz Baykal hazır bulundu. 
1 Mayıs'a kadar sürecek olan festivalin amacı, Marmaris'i tüm dünyaya tanıtmak, turizm sezonunu 12 aya taşımak. Etkinlikler arasında, Cumhurbaşkanlığı Senfoni Orkestrası'nın bir savaş gemisinin helikopter pistinden halka vereceği konser, askeri gemiler arası halat çekme yarışması, Dalgıç Yasemin Dalkılıç'ın, uzun bir aradan sonra yapacağı rekor denemesi de var. 


</TEXT>
</DOC>
