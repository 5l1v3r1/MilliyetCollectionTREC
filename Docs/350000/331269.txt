<DOC>
<DOCNO> 331269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/dunya/dun02.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Şii Caferi başbakan 
</HEADLINE>
<TEXT>


DIŞ HABERLER SERVİSİ 


Irak Ulusal Meclisi'nce önceki gün belirlenen Başkanlık Konseyi, dün Şii İbrahim El Caferi'yi, yeni geçici başbakan olarak atadı. 
Irak Ulusal Meclisi Başkanı Hacim El Hasani, Geçici Devlet Başkanı Celal Talabani ve yardımcıları Adil Abdülmehdi ve Gazi El Yaver'den oluşan Başkanlık Konseyi'nin, Caferi'yi yeni geçici başbakan olarak atadığını açıkladı. Irak'ın yeni Geçici Devlet Başkanı Talabani, Caferi'yi yeni hükümeti kurmakla görevlendirdi. Caferi bir veya iki hafta içinde 30 üyeli yeni kabineyi oluşturacağını söyledi. 
Şii Birleşik Irak İttifakı'na mensup İbrahim El Caferi, büyük bölümü İran ve İngiltere'de olmak üzere sürgünde yaşadığı 20 yıldan fazla süre içinde Saddam Hüseyin karşıtı muhalefetin önde gelen isimlerinden biri oldu. 
Kerbela doğumlu 58 yaşındaki Caferi, tıp okudu. Caferi, üyesi olduğu Dava Partisi'nin 1970 sonlarında Saddam rejimine karşı başlattığı ayaklanmanın bastırılmasının ardından 1982'de İran'a kaçtı. 1990'da İngiltere'ye geçen Caferi, ABD'nin 2003'te Irak'ı işgalinden sonra ülkesine dönerek Birleşik Irak İttifakı'nın önemli isimlerinden oldu. 


</TEXT>
</DOC>
