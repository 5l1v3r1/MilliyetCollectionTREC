<DOC>
<DOCNO> 314346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/civaoglu.html </URL>
<DATE> 2005/02/11/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Rehavet bedeli 
</HEADLINE>
<TEXT>


Rus ordusunda 2 yıl görev yaptıktan sonra, PKK örgütüne Moskova'dan katılmış. 5 yıl PKK'nın Kuzey Irak Kandil Dağı'ndaki kampında görev yapmış. 
Anatoliy Kopilov, bir operasyonda tim sorumlusu olduğu Mesut Anma, Filiz Bucak, İbrahim Baydan ve Mehmet Çolak ile birlikte yakalanmış. 
Verdiği ifadeye göre... "PKK, Hollanda'dan telsizler temin etmiş... Örgüt 3 ton TNT, 2500 mayın, 2000 adet havan mermisine, karadan havaya Katyuşa füzelerine ve Doçka uçaksavarlarına sahip. 
Ayrıca Kuzey Irak'ta Talabani ve Barzani'nin göz yumması sonucu, Irak ordusundan kalan çok sayıda silah ve malzemeye de el koymuş bulunmakta." 
Dünkü gazetelerde de, PKK KONGRA - GEL'in "bahar taarruzuna hazırlandığı ve yüzlerce kilo C4 patlayıcıyı, 1000 dolaylarında PKK'lıyı Türkiye'ye soktuğu" yolunda haberler vardı. 
Propaganda servislerinin özenle poz verdirterek çektikleri belli olan silahlı eğitim gösteri fotoğrafları da gazetelerde, dergilerde, internette... 
"2005'in silahlı mücadele yılı olacağı" açıklanıyor. 
............ 
Türkiye'nin son 2 yılda - oldukça - iyi gidişi, yönetimi rehavete geçirmiş olabilir. 
Bu aymazlık çok pahalıya mal olabilir. 
Ağzımdan yel alsın, Türkiye'yi Allah korusun ama İstanbul'da, Ege'de, Antalya'da, ses getirecek bir iki eylem, turizmi bıçak gibi kesebilir. 
Türkiye turizm gelirleri 2004'te 15.9 milyar dolar oldu. Bu yıl 20 milyar dolar bekleniyor. Toplam ihracat gelirlerinin 4'te 1'i dolaylarında... 
Türkiye'nin toplam dış ticaret açığının yarısından fazlasını kapatacak kadar büyük bir rakam. 
Gerçekleşmemesi ağır darbe olur. 
............ 
Sırça sınırlarla çevriliyken ek güvenceler daha da gereklidir... Türkiye'nin, IMF ile anlaşma süresi dolduğu halde yeni anlaşma h l imzalanmış değil... 
Türkiye'de ses getirecek ve turizme darbe vuracak bir eylem, istikrarsız, güvensiz ülke yorumunu da üretirse, ekonomi dalgaların ortasında kalabilir. Sıcak döviz kaçar, döviz fiyatları çılgınca yükselir, zemberekler boşanır, kimse önünü göremez hale gelir... Bunlar en son 2001'de yaşanmadı mı 
IMF feneri olmazsa sakin bir koy bulmak çok zor. 
........... 
AKP yönetimi, bundan önceki anlaşmada da şimdi olduğu gibi ağırdan almak istedi ama pabucun pahalı olduğunu görünce imzayı attı. 
Bu kez aynı tehlikeli oyunu oynamamalı... 
Çünkü, hadise sadece ekonomi değil, ekonomi dışı bulutlar toplanıyor... 
Bakınız neler bekleniyor 
- 21 Mart 2005'te DEHAP feshedilerek DEMOKRASİ VE ÖZGÜRLÜK PARTİSİ'nin kurulduğu ilan edilecek. Partinin başını Leyla Zana ve arkadaşları çekiyor. 
24 ilden 340 sivil toplum örgütünün katılımıyla oluşan "Toplumla Barışma Deklarasyonu" ve "Demokratik Toplum Hareketi" gibi olumlu mercekle görülebilecek bir çizginin devamı... Silahların gömüleceği umudunu veriyor ama öte yandan "Demokratik Ortadoğu Federasyonu" adı altında PKK'nın İran - Türkiye - Kuzey Irak - Suriye Kürtlerini kapsayan "Birleşik Kürdistan" projesinden güçlü sızıntılar aldığı iddiaları da yoğun. 
Partinin hedefleri arasında "Kürtçenin temel eğitimde seçmeli dil olması, ortaöğretimde Kürt kültürü ve edebiyatı öğretilmesi, Kürtlerin anayasal asli vatandaş olmaları ki zaten elbette öyle GC var. 
Türkiye, bu aşamada akılcı ve sağduyulu olmalı, ayranlar kabarmamalı. 
Aksi halde bir yandan AB'den, diğer yandan Öcalan'dan gündeme taşınan ve Paris Kürt Enstitüsü tarafından yayımlanmış bulunan "TÜRKİYE'DEKİ KÜRTLER NE İSTİYOR " bildirisindeki maddeler ortamı köpürtecek. 
- Yeni partinin kuruluşunun ilanı ile aynı tarihlerde, PKK'nın bahar saldırıları ajandası açıklanmış bulunmakta. Yukarıda sıraladığım ortamda kamuoyuna yansıyacak olumsuzluklar, bu saldırılara gerekçe oluşturmamalı. En azından böyle olasılıklar görülmeli. 
............ 
Ne yapalım ki belalı coğrafyadayız. 
Ekonomimiz de, demokrasi olgunluğumuz da henüz yeterli değil. 
Hata ve rehavet risklerimizin bedeli yüksek. 



</TEXT>
</DOC>
