<DOC>
<DOCNO> 307188 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sonsiy01.html </URL>
<DATE> 2005/01/17/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Anaysa Mahkemesi Topçu hakkındaki dosyayı Salı günü inceleyecek 
</HEADLINE>
<TEXT>

     TBMM'nin Yüce Divan'a sevkettiği eski Bayındırlık ve İskan Bakanı Yaşar Topçu için yargılama süreci başlıyor. 
     Anayasa Mahkemesi Topçu'nun dosyasının ön incelemesini yapacak. 
     Anayasa Mahkemesi Yüce Divan sıfatıyla 18 Ocak Salı günü toplanıyor. Yüce Divan, toplantısında eski Bakan Yaşar Topçu hakkında ön inceleme yapacak. 
     Yaşar Topçu'nun, ihale usul ve esaslarının 7 aşamada 7 ayrı düzenlemeyle belirlenmesi ile ihale usul ve esaslarında belirtilen kriterlere uygun çok sayıda 30'u aşkın firma varken 15 firmanın belirlenerek davet edilmesi suretiyle ihalelerde rekabeti engellediği belirtiliyor. Topçu'nun, üç proje halindeki işleri altı parçaya bölerek ve birbirleriyle ilişkilendirerek ihaleye katılımı sınırlandırdığı, ekonomik açıdan en avantajlı teklifin verilmesini engellediği kaydediliyor. 
     Topçu'nun, davet edilen firmaların gizli tutulması gerekirken, bunu yapmak bir yana ihalelerde bu firmaların birbirleriyle ortak girişimler oluşturmasını teşvik edecek nitelikte usul ve esaslar belirlediği, müteahhitlerin ihale öncesinde anlaştıklarını gösteren birçok bulgu olmasına karşın, bu bulgular dikkate alınmadan ihalelerin sonuçlandırılmasına göz yumduğu iddia ediliyor. 
     Topçu, yine şartnameler gereği ihalelerde kabul edilmemesi gereken teklif mektuplarının ihale komisyonu tarafından geçerli sayılmasına göz yumduğu, bu hususların "İhaleye Fesat Karıştırma" suçunun hile unsurunu teşkil etmek, ihale şartnamesinin, müteahhitlerin ihaleye davetinden sonra hazırlanması, zeyilnameyle fiyatlarda değişiklikler yapılması, projeler tamam olmadan işlerin ihaleye çıkarılması, sağlıksız keşifler hazırlanması suretiyle yüzde 142'lere varan keşif artışlarına sebep olmakla suçlanıyor. 
     Topçu'nun, yüksek taşıma katsayıları ve köprü inşaat zamları uygulanmak suretiyle 147.1 milyon dolar daha fazla ödemesine neden olduğu belirtiliyor. 
     Soruşturma konusu ihalelerde yüzde 30 üzeri keşif artışı ihale indirim oranlarının yüzde 32 olarak belirlendiği gözönüne alındığında, soruşturma konusu ihalelerde gerçekleştirilen yüzde 16.8'le yüzde 20.3 arasında değişen ihale indirim oranlarıyla belirtilen indirim oranları arasındaki fark kadar fazla ödemelere sebep olunduğu kaydediliyor. 
     Bu fazla ödemelerin haksız menfaat unsurunu oluşturduğu gerekçesiyle Topçu, Türk Ceza Yasası'nın "devlet alım satımına fesat karıştırmak" suçunu düzenleyen 205'inci maddesi uyarınca yargılanacak. Yasa'nın bu maddesi, zararın sanıktan karşılanmasını öngörürken, 10 yıldan aşağı olmamak üzere ağır hapis cezasıyla cezalandırılmasına hükmediyor. 
     
</TEXT>
</DOC>
