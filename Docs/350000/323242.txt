<DOC>
<DOCNO> 323242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sontur07.html </URL>
<DATE> 2005/03/12/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
"Türkiye'ye gelen Fransızlar, 'Türkiye'yi yanlış tanımışız' diyorlar" 
</HEADLINE>
<TEXT>

     Fransa'nın Ankara Büyükelçisi Paul Poudade, ''Türkiye'ye gelen Fransız turistler döndüklerinde büyükelçiliğe mektup yazıp 'Türkiye'yi yanlış tanımışız' diyorlar'' dedi. 
     Poudade, AA muhabirine yaptığı açıklamada, son dönemlerde Türkiye- Fransa ilişkilerinin önemli aşama kaydettiğini, bunun daha iyi noktalara gelebileceğini söyledi. Poudade, ''Biz her şeyi yapmaya çalışıyoruz. Ben Türkiye'de olmaktan mutluyum, Türkiye'yi seviyor ve beğeniyorum. Siz kendinizi beğendirmek ve kendi imajınızı değiştirmek için bizden çok çalışmalısınız'' şeklinde konuştu. 
     Poudade, Fransa'da halkın yüzde 50'den fazlasının Türkiye'nin AB'ye girişine sıcak bakmadığını belirterek, şunları kaydetti 
     ''Ancak, önümüzdeki 10 yılda her şey değişebilir. Bunun için Türkiye'nin sadece yasal düzenlemeler yapması yeterli değil. Türk toplumu da kendi imajını değiştirmek için çaba sarf etmeli. Fransa halkının çoğunluğunun negatif düşüncesi doğal karşılanmalı. Çünkü, biz AB'ye çok büyük önem veriyoruz. Buraya girmek isteyen Türkiye değil de bir başka ülke de olsa aynı tartışmalar olur, anketler yapılır. Fransa'nın bir ülkenin üyeliğine 'evet' diyebilmesi için ya parlamentonun kabul etmesi ya da halkın referandumuna gidilmesi gerekir.'' 
     
     ''NEGATİF BAKANLAR TÜRKİYE'Yİ TANIMIYOR'' 
     Poudade, Türkiye'ye negatif gözle bakanların aslında Türkiye'yi tanımadıklarını, Almanya'dan her yıl 5 milyona yakın, Rusya'dan ise 1.5 milyon turist gelmesine rağmen Fransa'dan gelen turist sayısının 500 bin civarında kaldığını vurgulayarak, şunları kaydetti 
     ''Türkiye'ye çok az Fransız turist geliyor ancak, gelenler geri döndüklerinde büyükelçiliğe mektup yazıp 'Türkiye'yi yanlış tanımışız' diyorlar. Bu nedenle Türkiye turizm konusunda tanıtıma ağırlık vererek Fransız turistleri çekerse imajın değişmesine olumlu katkı olur.'' Poudade, polisin yaklaşımı, düzeni sağlayış tarzı, yasaların kağıt üzerinde kalmayıp uygulanması gibi konuların büyük önem taşıdığını anlattı. 
     
</TEXT>
</DOC>
