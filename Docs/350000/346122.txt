<DOC>
<DOCNO> 346122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur11.html </URL>
<DATE> 2005/05/26/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Emekli polis, ayrılmak isteyen 22 yaşındaki sevgilisini şakağından vurdu 
</HEADLINE>
<TEXT>

     Kemal ATLAN ESKİŞEHİR, DHA 

      ESKİŞEHİR’de emekli polis memuru 49 yaşındaki Şadi Cankılıç, kendisinden ayrılmak isteyen sevgilisi 22 yaşındaki Hatice Sözbir'i, piknik alanında tabancayla şakağından vurdu. Ağır yaralanan Sözbir, olaydan bir gün sonra vatandaşlar tarafından bulunup hastaneye kaldırıldı. 
     Önceki gün akşam saatlerinde kent merkezine 25 kilometre uzaklıktaki Musaözü Göleti piknik alanına giden polis emeklisi Şadi Cankılıç ile sevgilisi Hatice Sözbir bir süre sonra tartışmaya başladı. İddiaya göre Şadi Cankılıç, ruhsatlı 9 milimetre çapındaki tabancasını çekerek genç kadını şakağından vurdu. Şadi Cankılıç, öldüğünü sandığı Hatice Sözbir'in babasına ait olduğu belirtilen 26 EH 126 plakalı otomobile binerek olay yerinden kaçtı. 
     Olaydan bir gün sonra gölet yakınına pikniğe giden vatandaşlar tarafından kanlar içerisinde bulunan Hatice Sözbir ambulansla Eskişehir Osmangazi Üniversitesi Tıp Fakültesi Hastanesi’ne kaldırılarak yoğun bakım servisinde tedavi altına alındı. 
     Genç kadının sağlık durumunun ciddiyetini koruduğu belirtilirken, jandarma Şadi Cankılıç’ı olayda kullandığı tabancasıyla birlikte yakaladı. Gözaltına alınan Şadi Cankılıç’ın evli, yaralı Hatice Sözbir’in ise bekar olduğu belirtildi. Şadi Cankılıç, jandarmadaki ifadesinde, Hatice Sözbir’i kendisinden ayrılmak istemesi üzerine vurduğunu söyledi. Cankılıç sorgulaması tamamlandıktan sonra adliyeye sevk edilecek. 
     
</TEXT>
</DOC>
