<DOC>
<DOCNO> 321914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sonspo31.html </URL>
<DATE> 2005/03/08/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
Ankaraspor'da Beşiktaş maçı hazırlıkları... 
</HEADLINE>
<TEXT>

     Büyükşehir Belediyesi Ankaraspor ligde bu hafta yapacağı Beşiktaş maçının hazırlıklarını sürdürdü. 
     ASKİ Spor Tesisileri'nde teknik direktör Samet Aybaba yönetiminde yapılan ve yaklaşık 1.5 saat süren antrenmanda futbolcular, kondisyon hareketlerinin ardından yarım sahada çift kale maç yaptılar. Sakatlıkları süren Mustafa ve Hüseyin takımdan ayrı koştu. 
     Teknik direktör Samet Aybaba, ligde fikstür açısından zorlu bir döneme girdiklerini belirterek, ''Beşiktaş, Galatasaray ve Trabzonspor ile zorlu maçlar yapacağız. Ancak bu takımlarla ilk yarıda da karşılaştık. İlk yarıda oynadığımız iyi oyunu ve iyi mücadeleyi tekrar edersek istediğimiz sonuçları alabiliriz'' diye konuştu. 
     Beşiktaş'ın derbi maçında Galatasaray'a yenilmesinin kendileri için bir avantaj olmadığını ifade eden Aybaba, ''Ne olursa olsun rakibimiz güçlü ve kaliteli bir ekip. Buraya da puan almak için geleceklerdir. Seyir zevki yüksek bir maç olacağına inanıyorum. Elimizden geleni yapıp, zorlu maçlarımızdan ilkini galibiyetle kapamak istiyoruz'' ifadelerini kullandı. 
     Devre arasında Beşiktaş'tan kiralanan ve sözleşmesi gereği siyah-beyazlı takıma karşı forma giyemeyeceği belirtilen Ümit Aydın ile kart cezalısı Ümit Karan dışında lacivert-beyazlı ekipte eksik futbolcu bulunmuyor. 
     
</TEXT>
</DOC>
