<DOC>
<DOCNO> 342556 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonspo14.html </URL>
<DATE> 2005/05/14/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Ünlü Çek tenisçi Vaidisova İstanbul'da... 
</HEADLINE>
<TEXT>

     2005 WTA İstanbul Cup Tenis Turnuvası’na katılacak olan ünlü Çek tenisçi Nicole Vaidisova, basın mensuplarını karşısına çıktı. 
     Holiday Inn Crown Plaza Otel’de düzenlenen basın toplantısında medya mensuplarının sorularını yanıtlayan genç tenisçi, yakaladığı başarıda ailesinin önemli payı olduğunu söyledi. 
     Henüz 16 yaşında olmasına karşın dünya sıralamasında 34. sırada yer alan ve ilk 100 içine giren en genç tenisçi unvanını elinde bulunduran Vaidisova, özellikle eğitimini sürdüreceğini ve liseyi bitireceğini kaydederken, "Yaşamımı tenis oynayarak kazanacağım. 
     Başka bir meslek yapmayı ise düşünmüyorum" dedi. 
     Ne kadar para kazandığını sorulması üzerine ise genç tenisçi, "Hiçbir fikrim yok. Tüm mali konularla ailem ve menajerim ilgileniyor" diye konuştu. 
     Tenis idolünün ünlü Alman raket Stefi Graf olduğunu anlatan Vaidisova, işinin en sevdiği parçası olarak da tüm dünyayı gezebilme olanağı olmasını gösterdi. 
     Düzgün fiziği ve güzelliğiyle dikkat çeken genç tenisçinin, ünlü spor firması Reebok’ın bu yıl tüm dünyada gösterilecek reklam filmlerinde de rol aldığı açıklandı. 
     Bugüne dek 2 WTA şampiyonluğu kazanan Nicole Vadisova, 16 yaşında dünya sıralamasında 34. sıraya çıktığına dikkat çekilirken, geleceğin de en önemli tenis yıldızlarından biri olarak gösterildi. 
     
</TEXT>
</DOC>
