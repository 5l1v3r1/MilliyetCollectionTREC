<DOC>
<DOCNO> 306707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sondun01.html </URL>
<DATE> 2005/01/15/ </DATE>
<TIME> 08.30 </TIME>
<AUTHOR>  </AUTHOR>
<HEADLINE>
British Museum ABD askerleri antik Babil'e büyük zarar verdi... 
</HEADLINE>
<TEXT>

     British Museum, Amerikan askerlerinin Irak'ta dünyanın 7 harikasından birine evsahipliği yapan antik Babil kentini askeri üs olarak kullanarak, siteye büyük zarar verdiklerini açıkladı. 
     İngiliz Guardian gazetesinde yayınlanan müzenin raporunda, Amerikan ve Polonya tanklarının Babil'in 2600 yıllık tarihi yollarını ezdiği, arkeolojik bulguların kum torbalarını doldurmak için kullanıldığı belirtildi. 
     Iraklı uzmanlar tarafından Babil'e davet edilen British Museum'un antik ve yakın doğu bölümünden John Curtis tarafından hazırlanan raporda, Babil'in İştar Kapısı'ndaki ünlü ejderha formunda bozulma olduğu kaydedildi. 
     Curtis, raporunda, Babil sitesine askeri üs kurmanın ''Mısır'da Büyük Piramit'in Keops ya da İngiltere'deki Stonehenge'in etrafına askeri kamp kurmak ile eşdeğer'' olduğunu belirtti. 
     Guardian'ın haberinde, İngiliz parlamentosu arkeolojik grup başkanı Lord Redesdale'in de Amerikan güçlerinin yalnızca Irak'ın arkeolojisine değil dünya kültür varlığına zarar verdiğini söylediği aktarıldı. 
     Amerikalı Yarbay Steven Boylan ise bu iddialar karşısında Babil'in öneminin yabancı askerlerce yok edilmediğini, her inşaat girişiminin tarihi kalıntılara etkisinin bir arkeolog tarafından incelendiğini belirtti. 
     ABD Irak'a müdahale ettikten hemen sonra, Amerikalı komutanlar Nisan 2003'te askeri üs kurmak için, insanlığın ortak mirası ve dünyanın 7 harikası arasında yer alan ünlü Asma Bahçeler'in beşiği Babil'i tercih etmişlerdi. 
     Amerikalı askerler, daha sonra bu üsdeki askeri gücün yönetimini Polonya'ya devrettiler. Kampın bugün resmi olarak Irak Kültür Bakanlığı'na iade edilmesi bekleniyor. 
     
</TEXT>
</DOC>
