<DOC>
<DOCNO> 303686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/soneko32.html </URL>
<DATE> 2005/01/05/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Beyaz eşyada vergi artışı beklentisi 
</HEADLINE>
<TEXT>

     Ekonomiyi soğutmak isteyen hükümet önce pazarı saran ithal otomobillere karşı harekete geçmişti. Şimdi ise sıra dayanıklı tüketim mallarına geldi. 
     Şu anda yüzde 6.7 olarak uygulanan özel tüketim vergisini yüzde 25'e kadar çıkarma yetkisi alan hükümetin ilk etapta vergiyi yüzde 8'e, yıl sonuna kadar ise yüzde 12'ye çıkaracağı yönünde duyum olan sektör telaşlı. Çünkü KDV de özel tüketim vergisinin üzerine uygulanıyor. 
     Bu durumda özel tüketim vergisi yüzde 12'ye çıkarsa beyaz ve elektronik eşyadaki toplam vergi yüzde 35'lere tırmanacak. Bu da sektörü oldukça zorlayacak. Sektörde halen yüzde 6.7'si özel tüketim vergisi, yüzde 18'i katma değer vergisi olmak üzere yüzde 26'lık bir vergi yükü bulunuyor. 
     
     Üreticiler telaşlı 
     Sektörün 5 milyon kişiye istihdam yarattığını, 6 milyar dolar ihracat gerçekleştirdiğini belirten dayanıklı tüketim malı üreticileri, 2003-2004 döneminde yüzde 20’lik istihdam artışı sağladıklarına işaret ettiler. Sektördeki ana şirketlerin 1 katrilyonu doğrudan, 2 katrilyonu dolaylı yollardan olmak üzere büyük bir vergi desteği sağladığını belirten üreticiler, dış pazarlardaki güçlerini zayıflatacak adımlar atılmamasını istiyorlar. 
     
     Türkiye televizyon üretiminde bir numara 
     2004 yılında Türkiye'de 22 milyon televizyon üretildi ve bu televizyonların yüzde 90'ı ihraç edildi. Üretilen 12 milyon beyaz eşyanın ise yüzde 60'ı dışarıya satıldı. Türkiye televizyonda Avrupa Birliği’nin bir numaralı üretim üssü haline geldi ve AB’de pazar payını yüzde 50'nin üzerine çıkardı. Beyaz eşyada ise İtalya ve Almanya'nın ardından üçüncü sırayı aldı. 
     
</TEXT>
</DOC>
