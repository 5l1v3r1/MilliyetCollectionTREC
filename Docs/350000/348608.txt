<DOC>
<DOCNO> 348608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sonsiy17.html </URL>
<DATE> 2005/06/03/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
İlköğretimde yeni program... 
</HEADLINE>
<TEXT>

     Milli Eğitim Bakanlığı Talim Terbiye Kurulu Üyesi Zübeyir Yılmaz, ilköğretim okullarında 5. sınıflara kadar uygulanacak yeni programla, ezbere dayalı eğitimin ortadan kaldırılacağını bildirdi. 
     Zübeyir Yılmaz, AA muhabirine yaptığı açıklamada, Talim Terbiye Kurulu Başkanlığı, İlköğretim Genel Müdürlüğü, akademisyen, öğretmenler, aydınlar ve sivil toplum örgütlerinin görüşlerinin alınarak hazırlanan ve pilot illerde 1 yıldır uygulanan 1-5. Sınıf Öğretim Programı'nın başarıya ulaştığını söyledi. 
     Programın, Finlandiya ve Norveç gibi İskandinav ülkelerinin eğitim sistemleri incelenerek hazırlandığını belirten Yılmaz, ''İncelediğimiz bu ülkeler en son eğitim programlarını 2002'de yenilemeye başlamışlar ve 2005'de tamamlamış. Şimdi yeniden eğitim programlarını yeniliyorlar. Yaptıkları bu yeniliklerle eğitimde başarıyı yakalıyorlar'' dedi. 
     Mevcut sistemin ezbere dayalı olduğunu ve bunu değiştirilmesi için çaba harcandığını ifade eden Yılmaz, şunları kaydetti 
     ''Ülkemizde pilot olarak uygulanan 1-5. Sınıf Öğretim Programı, ezbere dayalı eğitim sistemini ortadan kaldırıyor. 9 ildeki 120 ilköğretim okulunda uygulanan ve yüzde 90 başarılı olan bu program, yeni dönemde tüm Türkiye'de uygulanacak.'' 
     
     ''BİLGİ KULLANILACAK'' 
     Yeni programla getirilen değişikliklere de değinen Yılmaz, şöyle devam etti 
     ''Mevcut programda öğretmen anlatıyor, öğrenci dinliyor. Bu ezberciliği getiriyordu. Bilgiyi bir yerden alıp, bir yere koymak işe yaramıyor. O bilginin kullanılması gerekiyor. Bu sistem de bunu sağlıyor. Programda öğretmen öğrenmeyi kolaylaştıran bir pozisyonda olacak. Yapılacak uygulamalarla öğrenciyi hazır hale getirme görevini üstlenecek. 
     Bugün yapılan araştırmalarda duyulan bir bilginin, sadece yüzde 5'i hafızalarda kalıyor. Örneklemelerle yüzde 20'si, görsel ve duyusal bilginin yüzde 30'u, tartışmadan sonra yüzde 50'si hafızalarda kalırken, öğrencinin kendisinin araştırıp, uygulayarak edindiği bilginin ise yüzde 90'ı hafızalarda kalıyor.'' Okulların tatil olmasının ardından, ülke genelinde öğretmenlere seminerler verilerek, programın tanıtılacağını bildiren Yılmaz, 6 ve 7. Sınıf Öğretim programının da Talim Terbiye Kurulu'ndan geçtiğini sözlerine ekledi. 
     
</TEXT>
</DOC>
