<DOC>
<DOCNO> 327272 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/yazar/civaoglu.html </URL>
<DATE> 2005/03/26/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
İp saniye yıllar 
</HEADLINE>
<TEXT>


Eski ABD Başkanı Eisenhower İke , lideri, "ip" metaforu ile tanımlamıştı. 
Masanın üstüne bir ip parçası koymuş ve ucundan çekmişti. İp dümdüz hareketlenerek onun parmağına itaat etmişti. İke, "İşte liderlik budur" demişti. 
Sonra masanın üzerindeki ipi ileri itmeyi denemişti. İp parmaklarının baskısıyla, dayatmasıyla eğrilmiş büğrülmüş, üst üste yığılmıştı. 
İke, "İşte liderlik bu değildir" demişti. 
Başbakan Recep Tayyip Erdoğan bir süredir, halkın nabzını yansıtan medyayla gerginlik moduna geçti. Halkı da azarlıyor zaman zaman. 
İtelemekle, dayatmayla olmaz. 
İke'ın "ipi," her lider için iyi örnektir. 
Hatırlanmalıdır. 

Bu ip başka 
Gerçi... 
Her şey dışarıdan göründüğü kadar kolay değil. 
O nedenle bir "ip" metaforu daha... 
7 nesil boyunca sirklerde heyecan veren "Uçan Wallendalar" ailesinin en ünlüsü Karl Wallenda, "İpte yürümek yaşamaktır. Gerisi beklemektir" demişti. 
Liderlik de "İpte yürüyen bilir, ne demek olduğunu" dedirtecek zor zanaat. 
İpte yürümekte olan lider, ayağı altındaki gergin ipi hep hisseder. 
Ama, o iple bütünleşmemek, ipi ittiği, dayattığı zaman hedefine vardıramayacağını da unutmamak durumundadır. 

Pörsümesin 
İp ne zaman uyumludur Çekildiği doğrultuya, hedefe ne zaman yönelir 
Cevap 
"Lider, hangi siyasal eğilimde olursa olsun bireylere kendi sorunlarının üstüne çıkabilecekleri ve büyük amaçlar uğrunda birliktelik sağlayacakları hedefler ve tasarılar sunduğu zaman..." 
Peki ip ne zaman lidere uyumsuzdur... Ne zaman dayatmaya, itilmeye direnir ve kendi üstüne katlanır 
Cevap 
Bu büyük amaçlar olmadığı veya o amaçlara dönük "heyecan hormonu" artık üremediğinde... Birlikte hedefe yönelmek psikolojisi pörsüdüğünde... 

Patinaj 
Mart 2005 Türkiye'si, giderek bu ikinci psikoloji coğrafyasına kaymakta. 
"AB'ye tam üyelik için tarih alınması," her partiden bireylerin ve medyada her görüşten kalemlerin odaklandığı... Güncel sorunların, farklılıkların, ayrılıkların üstüne çıktıkları bir hedefti. Ortak heyecandı. 
Enflasyonun iki haneliye düşürülmesi... TL'den 6 sıfır atılması... Kıbrıs'ta çözümsüzlüğün kireçlenmiş kabuklarının kırılışı ve çözüm politikalarına yöneliş de öyle... 
............... 
Oysa bir süredir Türkiye patinaj yapıyor. 
AB'den "Hız kestiniz" uyarıları gelmekte. 
IMF ile h l anlaşma imzalanamadı. 
Sıcak para çıkışları kuşku veriyor. 
"Kıbrıs'tan, Irak'a, ABD ile ilişkilerde buzlanmalara" kadar çok şey, güncel ayrılıkların üzerine yükselen ortak psikolojiye gaz kaçırtmakta... Pörsüme var. 
Ve yeni TCK de, İke'ın ipi ileri itelemesi, dayatması deneyimini anımsatıyor. 
............ 
Köşeli tavırlarla, dayatmalarla olmuyor. 
Bunlar da seçilmişlerin -farkında olmasalar bile- "toplum mühendisliği" kalkışımlarıdır. 
............ 
Tek başına, böyle bir çoğunlukla, önemli mesafeler alarak, daha uzun mesafeyi de koşabilecek gençlikte iktidar olmak şanstır. 
Şu aşamada alternatif olmadığı için, Türkiye açısından da şu süreç yitirilmemeli. 
Keşke bu gece Sayın Erdoğan bir ip parçası alıp masanın üstüne koysa. 
İke'ın deneyimine 20 saniye ayırsa. 
"İp aynı ip... Ama birkaç ayda ne değişti " sorusunun yanıtını bu deneyle anında alsa. 
Kendisi de Türkiye de, böylece yıllar kazanabilir. 



</TEXT>
</DOC>
