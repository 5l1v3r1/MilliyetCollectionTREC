<DOC>
<DOCNO> 349292 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sondun22.html </URL>
<DATE> 2005/06/06/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Allavi, siyasete dönüyor 
</HEADLINE>
<TEXT>

     Irak’ın eski Başbakanı İyad Allavi, ülkesinin gelecekteki en büyük umudunun kendisi olacağını söyledi. 
     The Daily Telegraph gazetesi, Allavi’nin en kısa zamanda Irak’ta yeniden siyasetin merkezine dönmeyi planladığını belirtirken, eski Başbakan’ın kendi yönetimleri döneminde her şeyin daha iyi olduğuna dair sözlerine dikkati çekti. "İktidardayken, seçimlerin ötesini de kapsayan bir programımız vardı" diyen Allavi, "üstelik bizim dönemimizde güvenlik koşulları çok daha iyiydi, elektrik hizmeti çok daha iyi veriliyordu ve bütün diğer hizmetler de giderek daha iyi hale geliyordu" şeklinde konuştu. 
     Şimdiki hükümetinse bütün bu alanlarda başarısız olduğunu öne süren Allavi, kendisi ve kadrosunun bütün bu konularda ülkeyi geliştirmeye yönelik büyük bir deneyimi olduğunu savundu. Ülkesinde laikliği de savunan Allavi, dine saygı duyduklarını ancak dinin geleceğin Irak’ında politik bir etkisi bulunmasını istemediklerini vurguladı. 
     Irak’ın en büyük sorununun "birliğinin sağlanması" olduğunu da belirten İyad Allavi, kendisinin Baas partisi yanlılarıyla halen Irak’ta faaliyet gösteren terör gruplarının destekçisi olduğuna dair suçlamaları da reddetti. 
     Bir "cadı avına" çıkılmasının doğru olmayacağını belirten Allavi, eski Baas partisi yanlılarının bugün siyasette olduklarını ve herkesin "tek tek yakalanıp cezalandırılmasının gerekmediğini" söyledi. 
     
</TEXT>
</DOC>
