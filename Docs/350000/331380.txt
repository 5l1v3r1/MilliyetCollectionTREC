<DOC>
<DOCNO> 331380 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sondun28.html </URL>
<DATE> 2005/04/08/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Kuzey Kore'de vatandaşlara ABD'ye karşı silahlanın talimatı... 
</HEADLINE>
<TEXT>

     Kuzey Kore Genelkurmay Başkanı Kim Young Çun, vatandaşlardan Amerikan işgaline karşı silahlanmalarını isteyerek, Washington yönetiminin Pyongyang'a karşı düşmanca tutumundan vazgeçmemesi halinde nükleer silahlanmayı artıracaklarını yineledi. 
     Kuzey Kore'nin resmi ajansı KCNA'ya göre, Kim, ''bütün askeri personel ve sivillerin, ABD'nin savaş açma planlarına karşı sağlam bir şekilde silahlanması gerektiğini'' söyledi. 
     Kim, Kuzey Kore Devlet Başkanı Kim Jong İl'in Ulusal Savunma Komisyonu Başkanı olmasının 12. yıldönümü toplantısında yaptığı konuşmada, ''ABD, Pyongyang yönetimine karşı inatçı bir şekilde düşmanca politikasını sürdürdükçe kendilerinin meşru müdafaa için nükleer silahlanmayı artıracaklarını'' belirtti. 
     Kuzey Kore, şubat ayında, nükleer silah geliştirdiğini ilk kez açıklamış ve nükleer krize çözüm bulmak amacıyla yapılan çok uluslu görüşmeleri boykot ettiğini bildirmişti. 
     
</TEXT>
</DOC>
