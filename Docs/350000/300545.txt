<DOC>
<DOCNO> 300545 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/soneko17.html </URL>
<DATE> 2004/12/24/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
ATO Başkanı Simitin iade edilen itibarını zedelemeyelim 
</HEADLINE>
<TEXT>

     Ankara Ticaret Odası ATO Başkanı Sinan Aygün, gıda başta olmak üzere KDV indirimi yapılan sektörlerde faaliyet gösteren esnaf ve tüccara çağrıda bulunarak, ''KDV indirimlerini halka yansıtın'' dedi. 
     Konuya ilişkin yaptığı yazılı açıklamada, gıda başta olmak üzere KDV indirimine konu mallarda, vergi indirimine paralel, fiyatların da aynı oranda aşağı çekilmesi gerektiğini kaydeden Aygün, vergi indirimini vatandaşa yansıtmak konusunda iyi bir sınav vermeleri gerektiğini kaydetti. 
     Bu sınav geçilirse, bundan sonra gelecek vergi indirimlerini de haketmiş olacaklarını belirten Aygün, ''Halkımız bizden bunu bekliyor. Bu beklentiyi boşa çıkarmamalıyız. Simitin ekmeğe göre yüksek olan KDV'sini indirerek itibarını iade eden hükümete karşı mahcup olmayalım, bu itibar iadesini zedelemeyelim'' dedi. 
     
     ''HÜKÜMETE CESARET VERELİM'' 
     Enflasyonun düşmesi ve kamu maliyesinin güçlenmesiyle birlikte, KDV başta olmak üzere bütün vergilerde indirim beklentisi içerisinde olduklarını ifade eden Aygün, açıklamasında şunları kaydetti 
     ''Türk esnaf ve tüccarı, vergi indirimine alışık olmadığı için, şimdi bocalıyor görüntüsünde olabilir. Ancak bu indirimlere alışmalıyız. Yüksek vergilerle devam etmek sürdürülebilir bir durum değildir. Kamu maliyesindeki dengeleri bozmadan bu indirimleri yapabilmek için, ürünlerin fiyatlarını düşürüp, üretim ve tüketimi artırmak zorundayız. 
     Bu sayede vergilerin indirilmesi sonucu ortaya çıkacak vergi kaybını telafi edebiliriz. Bunun için de tüccar ve esnaflar olarak kendiliğimizden inisiyatif alarak, ürün fiyatlarında inen oranlar kadar fiyat indirimini gerçekleştirmek zorundayız.'' İndirilen vergi oranlarına paralel, vergi kaybının değil vergi artışı beklentisinin karşılanmaması durumunda hükümetin vergi indirimlerine yanaşmaması şeklinde bir tavır içerisine girebileceğine dikkati çeken Aygün, ''bindiğimiz dalı kesmeyelim. Hükümete cesaret verelim'' dedi. 
     ATO Başkanı, bunun, Yeni Türk Lirası'na destek vermek için iyi bir fırsat olduğuna işaret ederken, fiyatları aşağı doğru yuvarladıkları zaman, vergi oranlarının da aşağı doğru gideceğini ve bu fırsatı da iyi kullanmak gerektiğini bildirdi. 
     
</TEXT>
</DOC>
