<DOC>
<DOCNO> 346317 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun36.html </URL>
<DATE> 2005/05/27/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
AB, Fransa'da 'Liverpool türü galibiyet' umuyor 
</HEADLINE>
<TEXT>

     AB Komisyonu, Fransız kamuoyuna pazar günü yapılacak referandumda "evet" oyu kullanması çağrısında bulundu. 
     Komisyon sözcüleri, günlük olağan basın toplantısındaki açıklamalarında, Almanya’da da AB Anayasası’nın onaylanmasının Fransızlara "pozitif bir mesaj" olduğunu savundular. 
     Anayasa’nın bugüne kadar 9 ülkede onay gördüğünü, bu ülkelerin toplam nüfusunun 220 milyon olduğunu ve AB’nin yüzde 49’unun onayını temsil ettiğini belirten sözcüler, Fransızların "evet" oyu kullanmalarının istendiğini ve umulduğunu anlattılar. 
     Fransız referandumunda olumsuz sonuç çıkma ihtimalini kabul eden, ancak bu konuda spekülasyonlara katılmak istemediklerini belirten sözcüler, "Liverpool takımının İstanbul’da elde ettiği başarıyı" örnek göstererek, son anda mağlup durumdan galip duruma geçilebileceğini ima ettiler. 
     Sözcüler, bunun bir "son çağrı" olduğunu, pazar akşamına kadar başka bir açıklamada bulunulmayacağını, değerlendirmelerin, sonuçların resmen açıklanmasından sonra, Brüksel’de AB Komisyonu Başkanı Jose Manuel Barroso ve AB Dönem Başkanı Lüksemburg Başbakanı Jean-Claude Juncker tarafından yapılacağını kaydettiler. 
     
</TEXT>
</DOC>
