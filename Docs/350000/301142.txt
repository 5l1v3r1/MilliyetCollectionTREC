<DOC>
<DOCNO> 301142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/dunya/axdun02.html </URL>
<DATE> 2004/12/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefetsiz seçim 
</HEADLINE>
<TEXT>


Özbekistan'da dün yapılan parlamento seçimlerine, Kerimov'a muhalif hiçbir parti ya da adayın katılmasına izin verilmedi 

DIŞ HABERLER SERVİSİ 


1991'de bağımsızlığını kazandıktan bu yana ülkenin tek adamı İslam Kerimov tarafından demir yumrukla yönetilen Özbekistan'da dün parlamento seçimleri yapıldı. Seçimin en çarpıcı özelliği, 125 üyeli parlamentoya girmek için yarışan 5 partiden 500 civarında adayın hepsinin Kerimov yanlısı olmasıydı. Kerimov'u desteklemeyen 4 parti seçimlere sokulmazken, bağımsız olarak şansını denemek isteyen muhalif adaylar ise bazı teknik gerekçeler gösterilerek engellendi. Avrupa Güvenlik ve İşbirliği Teşkilatı'nın AGİT , seçmenlerin 8 bin merkezde oy kullandıkları seçimlere sadece 22 gözlemci göndermiş olması da "AGİT'in bu seçimleri ciddiye almadığının ifadesi" olarak yorumlandı. 
Özbekistan lideri Kerimov bir basın toplantısı düzenleyerek, diğer iki eski Sovyet cumhuriyeti olan Gürcistan ve Ukrayna'da seçimler sonucunda gerçekleşen demokratik dönüşümleri "yabancı müdahale sonucu gelişen iç istikrarsızlıklar" olarak niteledi. Kerimov, "Birbirinin aynı iki ülke olamayacağı gibi demokrasi de evrensel olamaz. Kendine özgü ulusal zihniyetiyle Özbekistan, kendi demokrasi anlayışına sadık kalacaktır" diye konuştu. 
BBC ve Reuters'ın haberlerine göre Özbekler seçime karşı ilgisiz kaldılar. Binlerce muhalifi cezaevinde tutan ve muhalefeti bastırmak için yaygın insan hakları ihlallerine başvuran Kerimov rejimi, en büyük tehdit olarak gördüğü İslami hareketlere karşı ABD'deki Bush yönetimiyle "teröre karşı savaş"ta işbirliği yapıyor. 



</TEXT>
</DOC>
