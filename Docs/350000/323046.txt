<DOC>
<DOCNO> 323046 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/ekonomi/aeko.html </URL>
<DATE> 2005/03/12/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'de Çin korkusu 
</HEADLINE>
<TEXT>


Tekstil ticaretinde kotalar yılbaşında kalktı. Çin, 2 ay içinde Türkiye'nin en önemli pazarı AB'de fiyatları kırarak bazı ürünlerde ihracatı 6'ya katladı. Avrupalı sanayiciler, AB Komisyonu'ndan 'kota önlemi' istedi 

Tarık Yılmaz 

Uluslararası 'tekstil ticaret anlaşması' gereği, 2005 başında kotaların kalkmasıyla Çin'in, Avrupa Birliği AB pazarındaki büyük atağı da başladı. Bütün pazarlara, 'ucuz iş gücü' avantajıyla fiyat kırarak girme stratejisi izleyen Çin, kotaların kalkmasından sonraki iki ay içinde AB'ye ihracatını da, aynı taktikle bazı ürünlerde 6 - 7'ye katladı. 
En önemli pazarında kayba uğrayacağı endişesi ile Türkiye'nin yaptığı, 'kotaların kalkması ertelensin' çağrısına, ABD de dahil 52 ülke 'İstanbul Deklarasyonu'nu imzalayarak yanıt vermesine karşın, Dünya Ticaret Örgütü DTÖ önlem almayınca korkulanlar oldu. Çin, bütün önemli pazarlarda hızla ilerlemeye başladı. 
ABD'den sonra dünyanın en büyük tekstil ithalatçısı olan AB, Türkiye için büyük önem taşıyor. DTÖ analizlerine göre Türkiye'nin bu pazardaki payı gerileyecek, Çin'in ise artacak. Kotaların kalkmasının daha ilk iki ayındaki gelişmeler de bu öngörüyü doğruladı. 
2005'in ilk iki ayını önceki yılın aynı dönemiyle karşılaştıran verilere göre, Çin, AB pazarında ithalatını en fazla örme ve dokuma ürünlerde artırdı. Bu ürünler Türkiye için de kritik öneme sahip. Örme rüzg rlık, kazak ve yelek gibi ürünlerde fiyatlarını yüzde 31.4 düşüren Çin, AB'ye ihracatını miktar olarak 7.4 kat artırarak 67 milyon eurodan 341 milyon euroya çıkardı. Dokuma pantolon ve şort kategorisinde fiyatları yüzde 19 düşürerek ihracatını 4.2 kata yakın artırdı. 

ABD, vergi engeli düşünüyor 
AB'nin ön izlemeye aldığı toplam 38 kategorinin 28'inde Çin fiyatları düşürdü ve yine bu kategorilerde ilk iki ayın sonunda 1.5 milyar euroluk ihracatını yüzde 61.8 artırarak 2.4 milyar euroya çıkardı. Öte yandan ABD ise sadece tekstilde değil Çin'den gelen tüm ürünlere yüzde 27.5 vergi koymaya hazırlanıyor. ABD'li sanayicilerden gelen istek üzerine gelecek hafta parlamentoda görüşülmesi beklenen tasarıya hem cumhuriyetçi hem de demokratların destek verdiği belirtiliyor. 

'Etekleri tutuştu' 
Mart 2004'ten bu yana tüm dünyanın dikkatini çekmeye çalıştıklarını anlatan İHKİB Başkanı Süleyman Orakçıoğlu da şöyle dedi 
"Kimse bize inanmadı. Söylediklerimiz gerçekleşince tahribat farkedildi. Bizim iç pazarı kurtarmamız yetmez. En büyük tekstil pazarımız AB. Yıllık 10 - 11 milyar dolarlık bu pazarı dikkatle izlemek zorundaydık. DTÖ'de de bizimle dalga geçenler, bugün Cenevre'de toplandı. Toplantının ikincisi 10 Mayıs'ta yapılacak. Euratex'te geçen yıl Çin'e önlemi yokuşa sürenlerin izleme raporunu görünce etekleri tutuştu. Alelacele, AB Komisyonu'na kota konulması için karar çıkarıldı. Üzüntüm, Türkiye'nin ihracatını yüzde 35 - 40 artırabilecekken elindeki avantajı kaçırmasıdır." 

Türkiye pazar kaybediyor AB, beklenen Çin istilasına karşı ön izlemeye aldığı 38 kategoride gelişmeleri gün gün izliyor. Daha önce Türkiye'nin başlatığı girişimi destekleyen AB ülkeleri, Euratex aracılığı ile AB Komisyonu'na dilekçe vererek 'özel önlem' istedi. 
Avrupa pazarında ciddi zorlukla karşı karşıya olan Türkiye daha önce İstanbul Deklarasoyonu girişi ile AB'yi önleme çağırmış, ancak o zaman bazı üyeler destek vermemişti. Şimdi ise yönetiminde dört Türk üye bulunan Euratex, 4 Mart'ta konuyu görüşmek için toplandı. Toplantıda, kotaların kalkmasıyla birlikte agresif şekilde pazara giren Çin'in tekstil sanayiine zarar verdiği, bu nedenle 10 kategoride önlem alınması için AB Komisyonu'na başvuru yapılması kararı çıktı. 
Bu arada Çin de, uluslararası anlaşmalara göre kota hesaplamasına baz teşkil edecek son 12 aylık ihracatını artırmak için fiyat silahına sarıldı. Uzmanlar, AB pazarında ikinci büyük tedarikçi olan Türkiye'nin büyük kayba uğrayabileceğini belirtiyor. Bu arada tekstilciler, içerde de Dış Ticaret Müsteşarlığı kanalı ile önlem alınması için girişimde bulundu. Çalışmalar sürüyor 

'Kotalar durdurmaz' Türkiye Giyim Sanayicileri Derneği TGSD Başkanı Aynur Bektaş, Çin'deki tekstil yatırımının yüzde 60'ını AB firmalarının yaptığına dikkat çekerek, "AB kendine zarar mı verecek " diye konuştu. Bektaş, kotayla Çin'in engellenemeyeceğini belirterek, "Belimizi büken Çin değil kamu maliyeti. Maliyet arttıkça sektörde kayıtdışılık artıyor. Bu da haksız rekabete neden oluyor. Kayıtdışının büyümesine izin vererek devlet önümüzü kesiyor" dedi. 
TGSD Başkan Yardımcısı Umut Oran, Çin'in AB'ye ihracatını kotaların kalkmasından bu yana geçen iki ay içinde ortalama yüzde 500 artırdığını belirterek, "Bu, Türkiye için ciddi bir tehlike. Bu vergi yükü ile Türkiye'nin AB'de yüzde 15 civarında olan pazar payını koruması zor" diye konuştu. 








</TEXT>
</DOC>
