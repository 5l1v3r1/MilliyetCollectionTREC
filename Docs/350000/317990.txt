<DOC>
<DOCNO> 317990 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/sontur11.html </URL>
<DATE> 2005/02/23/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Cinayet gibi ihmal .. 
</HEADLINE>
<TEXT>

     Fatih KARAÇALI- Tuncay DAĞLI ADANA, DHA 
     

      ADANA'da atık k ağıtların hamur haline getirildiği silonun bakımını maske, oksijin tüpü ve hiçbir güvenlik önlemi almadan yaparken ölen 4 işçinin cenazesi toprağa verilirken, hastanedeki 2 yaralıdan 1'i de makineye bağlı olarak yaşantısını sürdürüyor. 
     Olay, dün saat 17.00 sıralarında Adana-Mersin karayolu üzerindeki Özaltın ailesine ait OMAS Özaltın K ağıt ve Oluklu Mukavva Ambalaj Sanayii A.Ş.'de meydana geldi. Fabrikada, atık k ağıtların hamur haline getirildiği, 5 metre çapındaki 10 metre yüksekliğindeki dışı metal, içi beton kaplı siloya kepçe operatörü 28 yaşındaki Ali Özcan ve 50 yaşındaki kalorifer kazancısı Nevzat Gök temizlik amacıyla girdi. Ancak, her iki işçi, silodaki gazdan zehirlenip, düştü. Silonun üzerinde bulunan diğer işçiler 30 yaşındaki Murat Akkurt, 34 yaşındaki Abdurrahman Sümbül, 26 yaşındaki Ayhan Yılmaz ve Hasan Gökçe de müdahale amacıyla tek tek içeri girdi. Ancak, bunların akıbeti de arkadaşlarından farklı olmadı. Zehirlenen 6 işçi, Büyükşehir Belediyesi Can-Kur Arama-kurtarma ekibi tarafından çıkarıldı. Ambulanslarla Çukurova Devlet Hastanesi'ne götürülen işçilerden Murat Akkurt, Ali Özcan, Nevzat Gök'ün öldüğü anlaşıldı. İlk müdahalenin ardından Çukurova Üniversitesi Tıp Fakültesi Balcalı Hastanesi'ne sevk edilen Abdurrahman Sümbül de çabalara rağmen kurtarılamadı. Aynı hastaneye götürülen 2 yaralıdan Ayhan Yılmaz'ın sağlık durumu ciddiyetini koruyor. Hastanenin Dahiliye Yoğun Bakım Ünitesi'nde tedavi altına alınan, Yılmaz, makineye bağlı olarak yaşamını sürdürüyor. 
     Ölen 4 işçinin cesetleri, bu sabah bulundukları hastane morgundan otopsi yapılması için Adli Tıp Kurumu morguna götürüldü. Nöbetçi savcı ve adli tıp doktorunun otopsi yapması ardından ailelerine teslim edilen cenazeler, değişik mezarlıklarda toprağa verildi. 
     
     ZEHİRLEYEN MADDE NE 
     Bölge Çalışma Müdürlüğü'nden 3 müfettiş, 4 kişinin ölümüyle sonuçlanan olayı soruşturmak amacıyla fabrikaya gitti. Tesiste inceleme yapıp, fabrika yetkilileriyle görüşen müfettişlerin yaptıkları ilk tespitte, siloda, metan gazından çok, kloru andıran koku olduğu belirlendi. Kokunun içeriğini tespit edemeyen müfettişler, silodaki hamurdan laboratuarda incelenmek üzere örnek aldı. 
     Atık kağıt mürekkeplerinden de arındırılması ve hamur haline dönüştürülmesi işlemi sırasında su dışında bazı kimyasal bileşenler de kullanıldığı saptandı. İçeriği açıklanmayan bu kimyasalların metan gazına da yol açabileceği belirtildi. Olayı soruşturan savcılık ve jandarma yetkilileri, olaydan kurtulan ve tedavisi süren Hasan Gökçe'nin de bilgisine başvuracak. 
     İşçilerden Nevzat Gök'ün amcası Kazım Gök, yeğeninin ölümünden fabrika sahiplerini sorumlu tuttu. Şirket ortaklarından Hüsamettin Özaltın'ın, işçileri görevleri dışında işlerde, gerekli önlemleri almadan çalıştırdığını öne süren Kazım Gök, "Yeğenim kalorifer kazancısı, ama, silo temizlik işinde çalıştırılmış. Üstelik de iş güvenliği alınmadan yapılmış. Bir ihmal söz konusu. Şu an zaten inceleme yapılıyor. İnceleme sonrası gerekirse suç duyurusunda bulunup, dava açacağız'' dedi. 
     
</TEXT>
</DOC>
