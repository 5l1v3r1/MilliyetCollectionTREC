<DOC>
<DOCNO> 329667 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonsiy05.html </URL>
<DATE> 2005/04/02/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
ANAP'ta Divan Başkanlığı'na Oltan Sungurlu seçildi... 
</HEADLINE>
<TEXT>

     ANAP 4. Olağan Büyük Kongresi çalışmalarına başladı. 
     Atatürk Spor Salonu'nda yapılan kongrenin tek genel başkan adayı Isparta milletvekili Erkan Mumcu, salona ''Türkiye'nin çağdaş yüzü'' anonsuyla girdi. 
     Eşi Işın Mumcu ile birlikte kongre salonuna gelen Erkan Mumcu, oluşturulan platform üzerinden delegeleri selamladı. 
     İstiklal Marşı ve saygı duruşunun ardından Divan Başkanlığı oluşturuldu. Divan Başkanlığına, Mahmut Oltan Sungurlu getirildi. 
     Sungurlu yaptığı konuşmada, kongre salonunun içindeki ve dışındaki kalabalığın, ANAP'ın sadece Türkiye'nin en eski değil, aynı zamanda en köklü partilerinden birisi olduğunu gösterdiğini kaydetti. 
     
     ÖZSOY ANAP'IN İKTİDARI TÜM TÜRKİYE'DE ÖZLENİR HALE GELDİ 

     ANAP Genel Başkan Vekili Halil İbrahim Özsoy, ANAP'ın iktidarının tüm Türkiye'de özlenir hale geldiğini savundu. 
     Atatürk Spor Salonu'nda gerçekleştirilen ANAP 4. Olağanüstü Büyük Kongresi'nde divan başkanlığının oluşturulmasının ardından 8. Cumhurbaşkanı ve partinin Kurucu Genel Başkanı Turgut Özal'ın partililere hitaben yaptığı bir konuşma dinletildi. 
     Daha sonra kongrenin açış konuşmasını yapan Özsoy, ''Bu coşku, bu heyecan... Türkiye duy beni, bugün Meclis'te, yarın iktidar'' dedi. 
     ANAP iktidarının tüm Türkiye'de özlenir hale geldiğini, bunun için iktidara mahkum olduklarını belirten Özsoy, iç ve dış politika konularında hükümeti eleştirdi. 
     Konuşan Türkiye'nin yerine susan bir Türkiye'nin geldiğini ileri süren Özsoy, ''Başbakan hala gazeteciyi, işadamını, yoksulu azarlıyor ve Başbakanlık yaptığını zannediyor'' dedi. 
     ''Başbakan'ı, evinin orada çikolata almak için yolunu bekleyen çocuklar bile terketti'' diyen Özsoy, ''Meclis'te çoğunluğu olan bir partinin yalnız adamısın'' diye konuştu. Özsoy, şunları kaydetti 
     ''Hala 'düğmeye kim bastı' diyorsan, Atatürk Spor Salonu'na gel, buradaki heyecanı ihtişamı gör. İktidar vahşi bir şekilde kadrolaşıyor, bu millet ulusa sesleniş palavralarına aldanmayacaktır. 
     'Bittiler, gittiler' diye birtakım oynayanlara ders vermek sizin elinizdedir. Bu partiyi sattırmayanlara, başka bir partiye peşkeş çektirmeyenlere, bütün örgütümüze minnetlerimi sunuyorum.'' 
     
</TEXT>
</DOC>
