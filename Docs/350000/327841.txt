<DOC>
<DOCNO> 327841 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonsiy18.html </URL>
<DATE> 2005/03/28/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
CHP'li Özyürek Partisinden istifa eden vekillikten de istifa etmeli 
</HEADLINE>
<TEXT>

     CHP Genel Başkan Yardımcısı Mustafa Özyürek, partisinden ayrılan bir milletvekilinin, milletvekilliğinden istifa etmesini veya bağımsız kalmasını önerdi. 
     Özyürek, yaptığı yazılı açıklamada, milletin desteğini alamadığı için sandıktan çıkamayan bazı siyasi partilerin, milletvekili transfer ederek Meclis'te temsil edilme imkanı elde ettiğini ifade etti. 
     ''Bir anlamda kapıdan giremedikleri Meclis'e bacadan girmiş oluyorlar'' diyen Özyürek, milletvekili transferi yaparak Meclis'e giren partilere, Hazine'den yardım yapılmasını, ''büyük adaletsizlik'' olarak değerlendirdi. Özyürek, şunları kaydetti 
     ''Mensup olduğu partiye sempati duyan seçmenlerin verdikleri oy ile seçilen milletvekillerinin başka partiye geçmeleri, seçmenin tercihine ihanettir. 
     Partisinden ayrılan bir milletvekili, milletvekilliğinden istifa etmeli veya bağımsız kalmalıdır. Halkın Meclis'e girmesine onay vermediği partileri transfer yoluyla Meclis'e sokmak, temsili demokrasinin ilkelerine aykırıdır.'' 
     
</TEXT>
</DOC>
