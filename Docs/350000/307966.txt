<DOC>
<DOCNO> 307966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/spor/aspo.html </URL>
<DATE> 2005/01/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Beni tanımıyorlar 
</HEADLINE>
<TEXT>


Bir spor adamının göreve getirilmesi hiç bu kadar tartışılmamıştı. Övgülerden çok eleştiriler ve tepkiler manşetlere çıktı. Lutfi Arıboğan ise spekülasyonları tek cümleyle özetledi "Tanışınca, ön yargılar kalkacak" 

ÖZEL RÖPORTAJ GÖKHAN TÜRE 


Basketbolda başkan adayı oldu, kılpayı seçimi kaybetti. Yüzme Federasyonu başkanlığı teklif edildi, "Hayır" dedi. Ardından futboldan gelen ve kamuoyuna bomba gibi düşen "genel sekreterlik" önerisiyle gündemi oluşturdu. Lutfi Arıboğan ismi manşetleri süslerken, genelde tepkiler dile getirildi, yepyeni iddialar ortaya atıldı. Biz de işin gerçeğini, çiceği burnunda Genel Sekreter'den öğrenelim istedik. Biz sorduk, o yanıtladı 

Turgay Demirel görevden alınırsa basketbola dönecek misiniz 
"Beş ay içinde çok şey yaşadım, ilişkilerimi tekrar gözden geçirmek zorunda kaldım. Basketbolun özerk genel kurulunun, basketbolu ne kadar temsil edip etmediği tartışılır. Yaşamadan bir şey söylemek zor, ama dönmeyi düşünmüyorum. Aslında vicdan azabı duyması gereken ben miyim, tartışılır. 

Çevrenizdeki güçlü insanların etkisiyle seçime girdiğiniz söyleniyordu. 
"Ben spor adamıyım, siyasetçi değil. Seçimden sonra federasyonun yönetim kuruluna bakarsanız, kimin AKP'ye daha yakın olduğunu görürsünüz. Yüzmenin teklif edilmesi, ardından futboldan gelen teklif birbirinden ayrı şeyler. Bana gösterilen ilginin tamamen spor adamlığımdan kaynaklandığını düşünüyorum." 

Aziz Yıldırım'ın söylemlerinden rahatsız oluyor musunuz 
"Hayır. Açıkçası Aziz bey çok takdir ettiğim spor adamıdır. Benimle ilgili düşüncelerini de bilmiyorum. Basından öğreniyorum. 

Futbol Federasyonu'nun başında Lutfi Arıboğan olsaydı, Lutfi Arıboğan'a teklifte bulunur muydu Yönetim kurulu hangi sıfatınızdan dolayı sizden yardım istedi, neleri düzeltmeyi hedefliyorsunuz 
"Tabii ki teklifte bulunurdum. Bana düzeltme gibi bir tanımlama kullanılmadı. Sadece yeniden yapılanmadan bahsedildi, önemli katkılarım olabileceği söylendi. Açıkçası bende böyle bir potansiyelin görülmesinden memnun oldum". 

Şekip Mosturoğlu "Arıboğan'a karşıyım" dedi. Bu sizi etkiler mi 
"Basından takip ettim. Bu tip düşüncelerin, beni tanımamaktan kaynaklandığını düşünüyorum. Şekip bey ile federasyonda tanıştım. Sıcak sohbetimiz oldu. Aziz beyin de çevresinden kaynaklanan bir fikri olabilir. Tanıştığımız zaman ve ilişkilerimiz geliştiği zaman bu önyargıların kalmayacağını düşünüyorum. 

Futbol konusunda yeterince bilgili olmadığınız yönünde eleştiriler var. 
"Hakkımdaki spekülasyonların hiçbiri aslında beni rahatsız etmez. Türkiye'de insanların her şeyi tek başına yapma yanlışına düştüğüne inanıyorum. Bunu yapmayacağım. Ekip çalışmasına inanan bir insanım." 

Futbol dünyasını nasıl buluyorsunuz 
"Karmaşık buluyorum. Kelimelerin, ifade ettiği anlam bakımından dikkatli seçilmesi gerektiğine inanıyorum. Türkiye'nin en değerli spor ürünü futbol olduğu için, onu satmak adına her şeyin kullanıldığına inanıyorum." 

Basketbol Federasyonu başkanlığı koltuğu boşaldığında, basketbol sahipsiz kalacak. Vicdanınız sızlamayacak mı 
"Ben çok fazla gerçekçiyim galiba. Hayatımda yeni bir sayfa açıyorum. Önemli karar verdiğimi düşünüyorum. Bana güvenen insanlara layık olmaya çalışacağım. Türk futbolunun yeniden yapılanmasında katkım olursa büyük haz duyacağım". 

Basketbola ceza kestiğiniz yönünde hisler oluştu. 
"Hayır, böyle keskin duygularım, kötü düşüncelerim yok. Uzun yıllar basketbola hizmet ettim. Futbol benim için iddialı bir çalenç. Türkiye'nin bir numaralı sporu. Bir karmaşası olmasına rağmen müthiş potansiyeli var". 

Ailenizde sporcu var mı 
"Futbolcu bir aileden geliyorum. Adanalı'yım. Babam Ahmet Arıboğan, Met Ahmet diye tanınır. Adana Demirspor'da ve İstanbulspor'da da oynamıştır." 

Almanya şansımızı nasıl görüyorsunuz 
"Kolay olmadığını biliyorum. Bu sorunun aslında muhatabı milli takımın idari ve teknik sorumluları olmalı. Ama geçmişte de yaşadık sporda, özellikle de futbolda Türk insanı sıkıştığı zaman zor şeyleri daha kolay başarıyor". 

Zengin misiniz, paraya ihtiyacınız var mı 
"Bu kararı vermemde paranın kesinlikle etkisi olmadı." 

Sizi büyük bir kaos bekliyor. Buna göğüs gerebilecek misiniz 
"Polemik sevmeyen, polemiklere girmek istemeyen bir insanım. İşimi yapacağım. Böylece bu tip konulardan uzak duracağım." 




</TEXT>
</DOC>
