<DOC>
<DOCNO> 316837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/guncel/gun04.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Balıkesirliler neden bunaldı 
</HEADLINE>
<TEXT>


Kentte son 5 yılda intihar vakaları katlanarak arttı. 2004'te çoğu ev kadını 657 kişi ölmek istedi. En önemli neden, "ruhi bunalım" 


Balıkesir'de son yıllarda intihar ve intihara teşebbüs olaylarının "dikkat çekici" şekilde artması üzerine başlatılan araştırmada, son 5 yılda 2294 intihar vakası yaşandığı ortaya çıktı. Kent merkezi ve ilçelerden alınan bilgilerin toplandığı dosya, İçişleri Bakanlığı'na sunulacak. Araştırmaya göre, 2000 - 2004 arasında, çoğunluğu kırsal bölgede olmak üzere 2294 intihara teşebbüs oldu. 209'u erkek, 141'i kadın 350 kişi yaşamını yitirdi. İntihar edenler arasında ev kadınları yüzde 35.13'le ilk sırada yer aldı. Bunu yüzde 21.8'le çiftçiler izledi işsizlik nedeniyle intiharların oranı yüzde 5.1 olarak belirlendi. İntihar edenlerin yüzde 64.5'i ilkokul, yüzde 12.8'i lise, yüzde 10'u ortaokul, yüzde 4'ü de üniversite mezunu. 

Vakalar yüzde 100 arttı 
İntihar nedenleri arasında, yüzde 55.3'le "ruhi bunalım" ilk sırada. İntihar edenler arasında 21 - 30 yaşları arasındakiler, yüzde 22'lik oranla ilk sırada yer aldı. 2000'de 172, 2001'de 255, 2002'de 292, 2003'te 568, 2004'te de 657 kişi intihara teşebbüs etti. Son 2 yılda intihara teşebbüs vakaları yüzde 100 arttı. 


</TEXT>
</DOC>
