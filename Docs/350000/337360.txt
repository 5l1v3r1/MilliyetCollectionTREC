<DOC>
<DOCNO> 337360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko22.html </URL>
<DATE> 2005/04/27/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Eski madeni paralar, piyasadan daha hızlı çekilecek... 
</HEADLINE>
<TEXT>

     Hazine Müsteşarlığı, eski madeni paraların piyasadan çekilmesi işleminin hızlandırılması amacıyla, 20 özel bankadan sonra, Ziraat Bankası, Halk Bankası, PTT Genel Müdürlüğü ve Darphane ve Damga Matbaası ile yeni bir protokol imzaladı. 
     Hazine Müsteşarlığı'ndan yapılan açıklamada, yeni madeni paraların piyasaya daha hızlı intikal ettirilmesinin amaçlandığı belirtildi. 
     Açıklamada, ''bilindiği üzere, ellerinde eski madeni para bulunanlar bu paraları, TCMB'ye, Ziraat'e, Hazine'nin kendileriyle Mutabakat Metni imzaladığı yirmi özel bankaya veya doğrudan Darphane'ye verebilmektedirler. Eski madeni paraların nihai teslim noktası Darphane'dir'' denildi. 
     İmzalanan yeni protokole göre, TCMB, Ziraat ve yirmi özel banka şubelerinde eski madeni paraların kabulüne yönelik işlemlerin en kısa sürede gerçekleştirilmesini teminen gerekli tedbirler alındı. 
     Yirmi özel banka, TCMB, Ziraat ve Darphane'nin kendi aralarındaki eski madeni para toplama ve aktarma işlemleri hızlandırılacak. 
     Darphane, TCMB, Ziraat, özel bankalar ve madeni paraların yoğun olarak kullanıldığı işletmelerden madeni paraların hızlı, güvenli ve etkin bir biçimde toplanabilmesi için PTT'nin taşımacılık hizmetlerinden yararlanacak. 
     
     ANADOLU YAKASI'NA BİR OFİS DAHA AÇILACAK 

     Darphane, eski madeni paraları İstanbul'da daha kolay toplayabilmek için, Anadolu Yakası'nda bir ofis daha açacak ve daha önce uygulamaya konulan ''ALO MADENİ PARA HATTI''nı 0212 274 98 13 kullanmak suretiyle, kendisine müracaat edenlerin ellerinde biriken madeni paraları, gerektiğinde PTT imkanlarını da kullanarak kaynağında teslim alacak. 
     PTT ve Darphane'nin eski madeni paraların TCMB, Ziraat, özel bankalar ve işletmelerden toplanması ve Darphane'ye intikal ettirilmesi fonksiyonunu hızlı, güvenli ve etkin bir biçimde yerine getirebilmek için gerekli tedbirleri alacağı ve gerekli ekibi kuracağı kaydedildi. 
     Diğer taraftan yeni madeni paraları bağlı kuruluşu olan Darphane'de bastıran ve madeni paralarla ilgili konularda koordinatör olarak hareket eden Hazine Müsteşarlığı Ankara bünyesinde de bir ''ALO MADENİ PARA HATTI'' kurulmuş olup numaraları 0312 212 87 60 ve 0312 212 98 54 olarak belirtildi. 
     
</TEXT>
</DOC>
