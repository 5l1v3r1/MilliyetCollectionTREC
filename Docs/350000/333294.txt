<DOC>
<DOCNO> 333294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/14/son/sondun53.html </URL>
<DATE> 2005/04/14/ </DATE>
<TIME> 23.08 </TIME>
<AUTHOR>  </AUTHOR>
<HEADLINE>
ABD'de idam edilen mahkumların acı çektikleri iddia edildi 
</HEADLINE>
<TEXT>

     ABD'de iğne ile idam edilen mahkumların, yeterli düzeyde anestezi yapılmaması nedeniyle, idam sırasında bilinçli kalmış ve acı çekmiş olabilecekleri bildirildi. 
     The Lancet tıp dergisinde yapılan araştırmada, öldürücü iğnelerin, anestezi teknikleri konusunda bilgisi olmayan kişilerce yapıldığı, maddelerin etkisinin anestezi uygulanmadan önce tıbben kontrol edilmediği ortaya çıktı. 
     Araştırmada, ABD'nin Arizona, Kuzey ve Güney Carolina ile Georgia eyaletlerinde uygulanan 49 idam cezasında, 43 mahkumun sodyum thiopentaldan ameliyat sırasında uygulanan kinden daha az almış olabilecekleri, idamların 21'inde, verilen bileşimin az olması nedeniyle ''mahkumların bilinçli kalmış olabilecekleri'' vurgulandı. 
     Dergide, ''bunun korkunç bir ölüm olduğu, iğnedeki madde damarları yakarken bilinçli olunduğu, ancak nefes alınamadığı ve kıpırdanamadığı'' belirtilirken, ''idam cezasının acımasızlık olduğu, doktorların bu barbarca eyleme ortak olmaması gerektiğinin'' altı çizildi. 
     Miami Üniversitesi Miller Tıp Fakültesi'nden Dr Leonidas Koniaris, insanlara bugün uygulanan idam cezasının ''veterinerlerin kriterlerine bile uymadığını'' belirterek, Amerikan Veterinerlik Derneği ve aralarında Teksas'ın da bulunduğu 19 eyalet tarafından, hayvanın bilinçli kalabileceği riski nedeniyle kasları felç eden maddelerin ''hayvanları öldürmek için kullanılmasının yasaklandığı'', ancak bu yasağın insanlar için uygulanmadığını söyledi. 
     Araştırmacılar, ''idamlara doktorların katılmasının etik açıdan yasak olması nedeniyle anestezinin güven verici olmadığını, ''zulmü ve gereksiz acıları engellemek'' amacıyla ''öldürücü iğne yapımlarını durdurmak gerektiğini'' kaydettiler. 
     ABD'de idam cezasında uygulanan pancurorium bromür maddesi felce, potasyum klorür maddesi kalbin durmasına neden oluyor. 
     
</TEXT>
</DOC>
