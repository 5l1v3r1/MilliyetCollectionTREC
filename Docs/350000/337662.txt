<DOC>
<DOCNO> 337662 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/yazar/cemal.html </URL>
<DATE> 2005/04/28/ </DATE>
<TIME>  </TIME>
<AUTHOR> Hasan CEMAL  </AUTHOR>
<HEADLINE>
Kemal Derviş 
</HEADLINE>
<TEXT>


Kemal Derviş'i Türkiye siyaseti dışladı mı Soru, Derviş bizim politikada niçin tutunamadı diye de sorulabilir. Ona özgü Arnavut inadı ile neden sonuna kadar asılmadı ki siyasete 
Ya da neden savaşmadı .. 
Ne diye başa oynamaktan kaçındı sorusu da akla gelebilir. Hatta bu açıdan Derviş'in kendisine sakladığı özel nedenler mi var diye sorabilirsiniz. 
Veya siyaset konusunda Derviş'in kendi yanlışları neydi 
Çengelleri birbirine değen Kemal Derviş soruları. Bugünlerde güncel bir konu. Çünkü, Birleşmiş Milletler'in zirvesinde çok önemli bir uluslararası göreve atanmış durumda Kemal Derviş. 
Siyasete veda ediyor. 
Kalıcı olarak mı 
Bunu zaman gösterecek. 
Siyasete veda ederken düş kırıklığı yaşıyor olabilir mi Kemal Derviş 
Tersini düşünmüyorum. 
Derviş, Ecevit'in davetiyle 2001'de ekonomiden sorumlu devlet bakanı olarak adım attığı, ki bu görevdeki başarısını teslim etmek gerekiyor dört yıllık politika döneminde en büyük düş kırıklığını Baykal ve CHP konusunda yaşadı. 
2002 seçimleri öncesinde CHP'ye büyük umutlarla girmişti. 
Umduğunu bulamadı. 
Önce Baykal'dan umudunu kesti. 
Sonra da onun CHP'sinden... 
Bir 'Baykal klasiği'ni kimileri gibi o da yaşadı. Bir seçim döneminde vitrin süsü olarak kullanıldığını anladığında ise iş işten geçmişti. 
Derviş, ekonomideki 2001 Şubat Krizi'yle birlikte Türkiye'ye gelirken aklında siyasete girmek var mıydı Vardı. Solu birleştirmek gibi bir düşünceyle Ankara'ya gelirken, anlaşılan, Türkiye solunun gerçeklerini, Ecevit-Baykal kavgasının derinliğini fazla bilmiyordu. 
Naif sayılabilirdi. 
Ya da Dünya Bankası yıllarında Türkiye'den uzak kaldığı için bu konulara gereği gibi akıl erdirememişti. 
Sonra bir ara İsmail Cem'le birlikte yola çıkmak istedi. Cem'in yanında ikinci adam olabileceğini söylediği vakit -ben dahil- çok insanı şaşırttı. 
Uzun süre inandırıcı olamadı. 
Kafasının arkasında nasıl bir oyun planı var acaba sorusu siyaset kulisinde tartışıldı durdu. Baykal yerine, her şeye rağmen İsmail Cem'le birlikte yürüse, yeni bir siyasal oluşumun başını çekse daha isabetli olurdu diyenlerin arasında ben de vardım. 
Ama o farklı görüşteydi. 
Ya da kafası biraz karışıktı. 
Sonunda derin CHP'liliği ağır bastı. Yakın çevresinin bir bölümünün telkinlerine, diğer bölümüyle ilişkilerinin soğuması pahasına daha çok kulak verdi. Asker dahil Ankara'daki bazı güç odaklarından yükselen sesleri de hesaba kattı. 
Böylece CHP'de karar kıldı. 
Bu arada belirtmek lazım 
Baykal'la el sıkışırken, daha önce vermiş olduğu bazı sözler açısından İsmail Cem cephesine karşı şık bir davranış sergilediği söylenemezdi. 
CHP'de milletvekili olarak kollarını sıvadı. Heyecanla çalışmaya koyuldu. Ama bir süre sonra hayal kırıklıkları birbiri ardından gelmeye başladı. Örneğin, CHP parlamento grubunun AB işleri için kendisini değil, Onur Öymen'i seçmiş olması bunlardan biriydi. 
Öymen'in aşırı milliyetçi tutumunu, AB ve Kıbrıs'la ilgili yaklaşımlarını, sanıyorum, sosyal demokratlıkla bağdaştıramıyordu Kemal Derviş. 
Haklıydı. 
Ama CHP grubu da, Baykal da kendisine değil, Onur Öymen'e yeşil ışık yakmıştı. Böylece Derviş önce Baykal'dan umudunu kesti. Sonra da Baykal'ın CHP'sinden. Yaptığı işten ruhen koptuğu da söylenebilirdi. 
Bir de şu var 
Derviş bir ara CHP'nin içeriden değiştirilebileceğine inanmıştı. Ama buna ne kadar asıldı bilemiyorum. Ayrıca, ne parti içinde Baykal'a bayrak açabilecek bir mücadele kararlılığı gösterdi, ne de yepyeni bir siyasal oluşum için yola çıktı. 
İkisini de yapmadı, yapamadı. 
Kendisi düş kırıklığına uğrarken, düş kırıklığına uğrattıkları da az değildi... 
Şimdi Kemal Derviş'in önünde yeni bir dönem açılıyor. Birleşmiş Milletler'in doruklarındaki bu yeni görevi, öyle sanıyorum ki, onun kumaşına Türk siyasetinden daha uygun... 
Kendisini gönülden kutluyor, başarılar diliyorum. 



</TEXT>
</DOC>
