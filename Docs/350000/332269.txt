<DOC>
<DOCNO> 332269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sonspo21.html </URL>
<DATE> 2005/04/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Şenol Güneş Zirveye gitmek için eğitim şart 
</HEADLINE>
<TEXT>

     Trabzonspor Teknik Direktörü Şenol Güneş, futbolda zirveye ulaşmak için eğitimin şart olduğunu, eğitimi yapanın antrenörler olduğunu söyledi. 
     Güneş, Türkiye Futbol Antrenörleri Derneği Trabzon Şubesi'nce düzenlenen Temel Ruşen Barutçu Amatör Antrenör Lisans Kursu açılışında yaptığı konuşmada, ''Buradan yetişen biri olarak Türk futbolunun zirvesinde bulundum. Siz de buradan yetişen biri olarak zirveye çıkabilirsiniz. Bu, herkes için geçerli olabilir. Zirveye gitmek için eğitim şart, eğitimi yapan da antrenörlerdir. Antrenör de önce kendini yetiştirmesi gerekiyor'' dedi. 
     Oyuncu çalıştırmanın kolay, yönetmenin zor olduğunu ifade eden Güneş, ''Bu ayrımı yapamazsanız hata yaparsınız. Antrenörün kendine ait değerleri olması gerekiyor. Kendiniz olmanızı istiyorum. Rol yapmadan işin ruhunu yaşayarak yapmanızı istiyorum. Eğer işi yaparken, keyif almıyorsanız, bulunduğunuz yeri sevmiyorsanız, ne kadar bilginiz olursa olsun orada başarılı olamazsınız'' dedi. 
     Güneş, geriye dönüp baktığında, eşinden, çocuğundan ve dostlarından ayrı kaldığı zamanları gördüğünü de kaydederek, ''Bu işe girdiğinizde bunlara göğüs geremeyecekseniz, bu işe girmeyeceksiniz. Çok arkadaşımın cenazesine gidemedim. Çocuklarım büyürken yüzlerini göremeden büyüdüler, bu işte direnç noktasını aştığınız zaman başarılı olursunuz'' diye konuştu. 
     Bu arada, Şenol Güneş, futbola başladığı dönemdeki ilk antrenörü Mahmut Tankutay'a bir plaket verdi. 
     
</TEXT>
</DOC>
