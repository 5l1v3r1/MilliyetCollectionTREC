<DOC>
<DOCNO> 312187 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/dunya/dun02.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
İsrail, 5 kentten çekiliyor 
</HEADLINE>
<TEXT>


DIŞ HABERLER SERVİSİ 


İsrail'de güvenlik kabinesi, Batı Şeria'daki 5 kentten asker çekilmesini ve 900 Filistinli tutuklunun serbest bırakılmasını içeren planı onayladı. Reuters'e bilgi veren İsrailli bir kaynak, İsrail askerlerinin ilk olarak önümüzdeki günlerde Eriha kentinden, daha sonra ise Tulkarim, Beytüllahim, Kalkilya ve Ramallah'tan çekileceğini belirtti. AP ajansı da, 500 tutuklunun 8 Şubat'ta Mısır'ın Şarm El Şeyh kentinde gerçekleşecek olan İsrail - Filistin zirvesinin ardından, diğer 400 tutuklunun ise 3 ay içinde serbest bırakılacağını kaydetti. Ancak Filistin tarafının, 900 kişinin arasına saldırı düzenlemek suçuyla hapiste tutulanların dahil edilmesi yolundaki isteği İsrail tarafından reddedilince görüşmeler tıkandı ve Filistin heyeti dün geceki toplantıyı terk etti. Bu arada Filistin TV'si de, İsrail karşıtı yayın politikasını yumuşattı. İsrail basınına göre yumuşama, Filistin TV'sinin hem söylemine hem de programlarına yansıdı. 


</TEXT>
</DOC>
