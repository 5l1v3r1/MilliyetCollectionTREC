<DOC>
<DOCNO> 300605 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonsiy27.html </URL>
<DATE> 2004/12/24/ </DATE>
<TIME> 18.38 </TIME>
<AUTHOR>  </AUTHOR>
<HEADLINE>
Baykal, hıristiyanların noelini kutladı... 
</HEADLINE>
<TEXT>

     CHP Genel Başkanı Deniz Baykal, Hıristiyan dünyası ve Türkiye Cumhuriyeti vatandaşı hıristiyanların Noel'ini kutladı. 
     CHP Genel Başkanlığı'ndan yapılan yazılı açıklamaya göre Baykal, Noel kutlamaları nedeniyle mesaj yayınladı. 
     Hıristiyan dünyasının ve Türkiye Cumhuriyeti vatandaşı hıristiyanların Noel'ini barış, sağlık, huzur, toplumsal dayanışma ve yardımlaşma duygularıyla kutladığını ifade eden Baykal, şunları kaydetti 
     ''Dil, din, inanç, ırk, kültür farkı gözetmeksizin herkese kucak açan Anadolu topraklarında yaşayan Hıristiyan vatandaşlarımızla Hıristiyan dünyasının da kabul edeceği gibi Noel ve kutsal sayılan benzeri günler, insanlarla insanlar arasında olduğu kadar, toplumlarla toplumlar, ülkelerle ülkeler arasında da karşılıklı sevgi ve saygının pekiştirilmesine, insanlara yaşama sevinci aşılanmasına neden olan anlamlı, güzel günlerdir. 
     Bu anlayışla, farklı din ve inançların özgürce ifade edildiği ülkemizdeki Hıristiyan vatandaşlarımız ile Hıristiyan dünyasının Noel'ini kutluyor, sevgiler, saygılar sunuyorum.'' 
     
</TEXT>
</DOC>
