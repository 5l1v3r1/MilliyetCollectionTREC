<DOC>
<DOCNO> 322902 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonsiy11.html </URL>
<DATE> 2005/03/11/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
Kocaeli Belediyesi SEKA işçilerinin istihdamında sorun olmaz 
</HEADLINE>
<TEXT>

     Kocaeli Büyükşehir Belediye Başkanı İbrahim Karaosmanoğlu, belediyeye devredilen SEKA İzmit İşletmesi işçilerinin istihdamına ilişkin sorun bulunmadığını bildirdi. 
     İbrahim Karaosmanoğlu, SEKA İzmit İşletmesi'nin arazisi, makineleri ve işletme hakkının, işçileriyle birlikte belediyeye devredilmesiyle ilgili çalışmaların sürdüğünü söyledi. 
     SEKA'dan kaç işçinin belediyeye geleceğinin kesinlik kazanmadığını, ancak emekliliği gelen 70-80 personel çıkıldığında yaklaşık 650 işçinin belediye bünyesine alınmasının beklendiğini ifade eden Karaosmanoğlu, SEKA'nın yanı sıra Köy Hizmetleri'nin de belediyeye devredildiğini ve buradan da yaklaşık 400 işçi geleceğini kaydetti. 
     Personel sayısındaki bu artışın belediyeye aylık yaklaşık 2 trilyon lira yük getireceğini ve belediyenin bugünkü konumuyla bunu karşılamakta zorlanacağını belirten Karaosmanoğlu, ''Hükümetimizin bu konuda bize destek olacağını, işçi ücretleri konusunda kaynak sağlayacağını umuyor, biliyoruz'' dedi. 
     İşçilerin istihdamında bir sorun yaşanmayacağını bildiren Karaosmanoğlu, şöyle konuştu 
     ''Belediyemizin sınırları geçen yıl yapılan düzenlemeyle 11 kat genişledi. Kocaeli'nde 7 ilçe, 45 belediye ve 246 köye hizmet götürüyoruz. Yani istihdam alanımız geniş, işçilerimizi nerede çalıştıracağız diye bir sorununuz yok. İlk aşamada, yaklaşık 200 işçiyi, fabrikanın devir işlemleri tamamlanıncaya kadar burada konuşlandırmayı planlıyoruz. Diğer işçilerin ise nerede, hangi birimde çalışacağını şimdiden söylemek mümkün değil.'' 
     
     HYDE PARK 
     İşletme hakkı da belediyeye devredilen SEKA İzmit Fabrikası'nın üretime devam etmesinin güç olduğunu kaydeden Karaosmanoğlu, şöyle devam etti 
     ''Böyle bir imkan olsa devlet fabrikanın devamını sağlardı, bizim böyle bir şeyi düşünmemiz söz konusu olamaz. Burada, daha önce Başbakanımızın da açıkladığı gibi, Londra'daki Hyde Park benzeri bir düzenleme yapacağız. Proje çalışmalarını kısa sürede sonuçlandırıp, 2006'da çalışmalara başlamayı planlıyoruz. Çok değerli olan bu araziyi yeşil alan olarak halkın kullanımına sunacağız.'' 
     
</TEXT>
</DOC>
