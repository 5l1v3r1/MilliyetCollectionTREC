<DOC>
<DOCNO> 328929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/soneko45.html </URL>
<DATE> 2005/03/31/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
FIAT CEO'su Marchionne Proje, Türk piyasasına olan güvenin sonucu 
</HEADLINE>
<TEXT>

     Fiat SpA ve Fiat Auto SpA Üst Yöneticisi CEO Sergio Marchionne, Türkiye'de yeni araç üretimi kararlarının, ülkeye, sanayisine, yönetim kapasitesine ve uzmanlığına, esas olarak da Türk piyasasına olan güvenlerinin bir sonucu olduğunu söyledi. 
     Minicargo projesi yatırım anlaşmasının imzalanması dolayısıyla düzenlenen törende konuşan Marchionne, bugünkü toplantının uzun bir sürecin, Fiat, PSA Peugeot Citroen ve Koç Holding'in Türkiye'de yeni bir araç üretimi kararının sonucu olduğunu söyledi. 
     Marchionne, ''bu da ülkeye, sanayisine, yönetim kapasitesine ve uzmanlığına, esas olarak da Türk piyasasına olan güvenimizin bir sonucudur. Fiat'ın Koç Holding'le uzun zamandır süre gelen başarılı ortaklığının sonucudur. Bir de PSA Peugeot Citroen ile hafif ticari araç ve çok amaçlı araçlardaki işbirliğinin sonucudur'' dedi. 
     Fiat Oto olarak Türkiye'yi ve Türk otomotiv sanayiini, iç piyasalarının bir bütünü, parçası olarak gördüklerini ifade eden Sergio Marchionne, şunları kaydetti 
     ''Türkiye'deki Fiat araçlarının satışı aslında uzun bir geçmişe dayanıyor. 1899'da şirketimiz Turin'de kurulduktan kısa bir süre sonra Türkiye'de satışlarımız başladı. Türkiye'deki ilk bayiliğimiz İstanbul'da 1920'de açıldı ve hep gelişti. 1968'de Fiat ve Koç Holding biraraya gelerek Tofaş A.Ş'yi kurdular ve Fiat arabalarının üretimi çok kısa bir süre sonra Bursa'da başladı. 
     Fiat ve Koç Holding ilişkisine baktığımızda gerçekten çok gurur duyuyoruz. Çok başarılı bir ilişki. Koç Holding'le beraber Türk otomotiv sanayinin üretimi ve teknolojisini geliştirmede büyük bir çaba safettik. 40 yıldan beri Türk mühendisler ve teknisyenler, İtalya'da Fiat'ta, Türkiye'de eğitildiler. Bizimle birlikte çalıştılar. Aramızdaki bilgi ve deneyim alışverişi çok güçlü bir şekilde devam ediyor.'' Fiat ile PSA Peuguet Citroen işbirliğinin 1978'e dayandığını belirten Sergio Marchionne, ''Hafif ticari araçların üretimi için iki grup yüzde 50-50 ortaklıkla biraraya gelip, Val di Sangro fabrikasını kurdular. Fiat, Ducato, Peugeo Boxer ve Citroen Jumper'in piyasadaki başarıları aslında bu ortalığın da başarısının göstergesi. Bu ortaklık 1978'de kurulduğundan beri her iki ortak 4.4 milyon adet araç üretti. 2002 yılında ise 2017'ye uzanacak yeni bir işbirliğine atıldık. Hafif ticari araç konusunda biraraya geldik'' dedi. 
     Marchionne, 1988 yılında Fiat ve PSA Peugeot Citroen'in aralarındaki işbirliğini çok amaçlı araçlarla da genişlettiklerini ifade ederken, Sevel North'un yüzde 50-50 Fiat-Peugeot Citroen ortaklığı ile kurulduğunu ve Fransa'da Valenciennes fabrikasında üretime geçtiğini anlatarak, ''Fiat, PSA ve Tofaş ile işbirliğinin her iki tarafın da kazandığı, çok başarılı ortaklıklar olduğuna yürekten inanıyor ve bu nedenle müşterilerimiz, ortaklarımızla birlikte sunduğumuz ürünlerin, deneyimin sonuçlarını alıyorlar'' dedi. 
     
     MİNİCARGO BURSA'DA ÜRETİLECEK 
     Özellikle hafif ticari araçların kendileri için çok önemli olduğunu belirten Marchionne, ''Minicargo Tofaş'ın Bursa fabrikasında üretilecek ve Fiat Punto Van ile daha geleneksel olan daha küçük Van'lar arasında bir kategoride yer alacak'' dedi. 
     Sergio Marchionne, Fiat Doblo'nun özellikle piyasanın bu segmentine sundukları alternatif olduğunu, sadece Türkiye'de üretilen Fiat Doblo'nun Avrupa pazarlarına sunulduğunu anımsattı. 
     Gelecekte özellikle küçük hafif Van'larda Avrupa'da önemli gelişme beklediklerini aktaran Marchionne, ''Bu segmentin yıllık üretimi 200 bin adete çıkacak. Tüm tarafların desteği ile hedeflerimize ulaşacağız'' diye konuştu. 
     Burada sadece ortaklara görev düşmediğini, aynı zamanda yerel tedarikçilerin de bunda çok büyük rolü bulunduğunu dile getiren Marchionne, şunları kaydetti 
     ''Türkiye'de mini bir araç üretimi aslında Tofaş'ın tedarikçilerine güvenimizin de bir göstergesi. Kalite ve fiyat konusunda çok yoğun bir rekabet var ve biz burada çok önemli bir hedef koyuyoruz. Tedarikçilerimize de bu hedefte bizimle birlikte oldukları için teşekkür etmek istiyoruz.'' Çok uluslu şirketlerin, yöneticilerin, değişik ortamlara, kültürlere adapte olmanın ne kadar büyük önem taşıdığını çok iyi bildiklerini belirten Marchionne, ''amacımız her zaman farklı kültürlerin en iyi taraflarından yararlanabilmek. Farklılıkları sayarken ortak hedeflere doğru ilerlemek ve özellikle de rekabetçi kalabilmektir. Ben bu fırsatı kullanarak Koç şirketine çok teşekkür etmek istiyorum. Türk piyasasında bize çok şey öğrettiler. Evimizde hissetmemizi sağladılar'' dedi. 
     
</TEXT>
</DOC>
