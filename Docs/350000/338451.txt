<DOC>
<DOCNO> 338451 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo07.html </URL>
<DATE> 2005/04/30/ </DATE>
<TIME> 11.25 </TIME>
<AUTHOR>  </AUTHOR>
<HEADLINE>
Beşiktaş'ın bayanları potada şampiyonluğa kilitlendi... 
</HEADLINE>
<TEXT>

     Türkiye Bayanlar Basketbol Ligi TBBL play-off final serisi ilk maçında ezeli rakibi Fenerbahçe'yi 71-59 yenerek, 1-1 başlayan seride 2-1 öne geçen Beşiktaş, gözünü şampiyonluğa dikti. 
     Siyah-beyazlı yöneticiler ve teknik heyet, Beşiktaş Kulübü'nün resmi internet sitesine yaptıkları açıklamalarda, şampiyonluğa olan inançlarını dile getirdi. 
     Beşiktaş Kulübü Basketbol Komitesi Başkanı Yahya Kemal Gençer, ''Bayan takımımız Fenerbahçe'nin nasıl yenileceğini ve nasıl yendiğini ortaya koydu. Çok sevinçliyiz. Sevincimizin devam etmesi için önümüzdeki maçı ya da maçları da kazanmamız gerekiyor. İnanıyorum ki bu kupayı kazanacağız'' dedi. 
     Kulüp basketbol şube kaptanı Şenol Demirağ ise, final serisinin henüz bitmediğinin altını çizerek ''Avantajlı duruma geçtik. İnşallah şampiyon oluruz. Bu, Beşiktaş camiası için büyük onur olacak'' dedi. 
     Antrenör Aziz Akkaya da şunları söyledi 
     ''Saha avantajını iyi kullanarak 2-1 öne geçtik. Oyuncularımız çok istedi. İnşallah bu istek pazartesi günü Kadıköy'de de devam eder. Orada bu işi bitirip, Kadıköy'de şampiyonluğumuzu ilan ederiz'' şeklinde konuştu. 
     
     20 YILLIK HASRET 
     Bu sezon kurduğu iddialı kadroyla TBBL'de ''normal sezon''u lider tamamlayan, play-off'ta da ezeli rakibi Fenerbahçe karşısında şampiyonluk yarışında 2-1 önde bulunan Beşiktaş, 25. sezonunu yaşayan Bayanlar Basketbol Ligi'nde daha önce 2 kez şampiyon oldu. 
     Siyah-beyazlılar, 1983-1984 ve 1984-1985 sezonlarında ipi en önde göğüslerken, 20 yıldır özlem duyduğu şampiyonluğa bu sezon ulaşmak amacında. 
     Play-off final serisinde ezeli rakibi Fenerbahçe önünde 2-1 önde bulunan Beşiktaş, 2 Mayıs Pazartesi günü Kadıköy Caferağa Spor Salonu'nda yapılacak maçı da kazanması durumunda şampiyonluğa ulaşacak. Fenerbahçe'nin galibiyeti halinde ise TBBL'de 2004-2005 sezonunun şampiyonu 5 Mayıs Perşembe günü BJK Akatlar Spor ve Kültür Kompleksi'nde yapılacak 3. ve son maçta belli olacak. 
     
</TEXT>
</DOC>
