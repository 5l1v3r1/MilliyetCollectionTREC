<DOC>
<DOCNO> 312007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/soneko13.html </URL>
<DATE> 2005/02/03/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Vadeli İşlem ve Opsiyon Borsası yarın açılıyor... 
</HEADLINE>
<TEXT>

     İzmir Ticaret Borsası'nca İZTB kuruluş çalışmalarına başlanan ve 10 yıldır hazırlıkları süren Vadeli İşlem ve Opsiyon Borsası VOB , yarın Başbakan Recep Tayyip Erdoğan tarafından törenle hizmete açılacak. 
     VOB Genel Müdürü Hamdi Bağcı, yaptığı açıklamada, borsanın bölge ekonomisine önemli katkı sağlayacağını belirterek, Türkiye'nin İstanbul Menkul Kıymetler Borsası ve İstanbul Altın Borsası'ndan sonra VOB sayesinde ''tarım borsası''na da sahip olacağını bildirdi. 
     Bağcı, şunları kaydetti 
     ''VOB'da önce pamuk, buğday, faiz, İMKB 30, döviz ve euro kontratları işlem görecek. Her şeyden önce yatırımcıların dikkati İzmir'e çekilebilecek, yatırımcıya yeni alanlar sağlayacak. İşletmeler için de faiz, döviz ve mal fiyatlarındaki dalgalanmalardan kaynaklanan belirsizliği ortadan kaldıracak, korunma olanağı sağlayacak. Türkiye'nin finansal dünyasında yeni bir dönem başlayacak.'' Bağcı, yabancı yatırımcıların da VOB'a büyük ilgi gösterdiklerini, şu ana kadar 32 aracı kurum ve bankaya yetki belgesi verildiğini, bu sayının artmasını beklediklerini söyledi. 
     VOB'un resmi açılış töreni, yarın Başbakan Erdoğan'ın da katılımıyla saat 10.00'da Akdeniz Caddesi'ndeki binasında yapılacak. 
     
</TEXT>
</DOC>
