<DOC>
<DOCNO> 336282 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sontur33.html </URL>
<DATE> 2005/04/23/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
DEHAP'ın basın açıklamasına ülkücü baskını 
</HEADLINE>
<TEXT>

     YAKUP YILMAZ, ALİ GÜLERYÜZ Adana DHA 

Mersin'de, DEHAP'lı bir grubun basın açıklaması yaptığı alanı ülkücüler, bastı. Taraflar arasında çıkması muhtemel olaylar polislerce son anda önlendi. 
     DEHAP Adana Gençlik Kolları üyeleriyle Sosyalist Demokrasi Gençliği'nden oldukları belirtilen 100 kişi, Cemal Gürsel Caddesi'ndeki parti il binasından İsmet İnönü Parkı'na kadar yürüdü. Grup, cezaevindeki ölümleri temsil amacıyla taşıdıkları siyah bezle örtülü tabutu parka bırakıp slogan atmaya başladığı sırada 25 kişilik ülkücü grup alana baskın yaptı. Elleriyle bozkurt işareti yapan grup, "Bu memleketin ekmeğini yiyorsunuz", "Gidin Diyarbakır'a", "O tabuta Apo'yu koyacağız" diye bağırmaya başladı. Zaman zaman da tekbir getiren gruba karşı zafer işareti yapan DEHAP'lılar da Kürtçe ve Türkçe Apo lehine sloganlar attı. "Biji Serok Apo", "Savaşın çözümü İmralı'da" sloganları atan grubun adına basın açıklaması yapan DEHAP İl Gençlik Kolları Başkanı Zeki Kılıç, konuşmasını polisin geniş güvenlik önlemleri arasında yaptı. Kılıç konuşurken elindeki Türk Bayrağı'yla bağırarak DEHAP'lılara saldırmak isteyen bir kişi de engellendi. 
     DEHAP'lılar parti il binasına çevik kuvvet etipleri eşliğiyle dönerken, polis ülkücüleri parktan uzaklaştırmadı. 

     
</TEXT>
</DOC>
