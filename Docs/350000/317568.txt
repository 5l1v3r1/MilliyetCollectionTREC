<DOC>
<DOCNO> 317568 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy14.html </URL>
<DATE> 2005/02/22/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Ankara, İran'a yardım teklif etti... 
</HEADLINE>
<TEXT>

     Başbakanlık Basın Merkezi, İran'ın güneydoğusundaki Kirman eyaletinin Zerend kenti ve civarını sarsan depremde, saat 10.05 itibariyle 400 kişinin öldüğü, binden fazla kişinin de yaralandığının öğrenildiğini bildirdi. 
     Başbakanlık Basın Merkezi'nden konuya ilişkin yapılan yazılı açıklamada, TSİ 04.25'te meydana gelen 6.4 büyüklüğündeki depremin haber alınmasını müteakip İran'ın Ankara Büyükelçiliği ile görüşülerek depremle ilgili bilgi alındığı, Türkiye'den bir talepleri olup olmadığının sorulduğu ve Türkiye'nin yardıma hazır olduğunun bildirildiği kaydedildi. 
     Açıklamada, İran'ın Ankara Büyükelçiliği'nden ise şu anda yardım taleplerinin olmadığı, gelişmelere göre bilgi verecekleri yanıtının geldiği belirtildi. 
     Ayrıca Dışişleri Bakanlığı ile de görüşüldüğü, İran'ın herhangi bir yardım talebi olup olmadığının öğrenildiği bildirilen açıklamada, ''İçişleri Bakanlığı Sivil Savunma Genel Müdürlüğü, Sağlık Bakanlığı Kriz Merkezi ve Kızılay yetkilileri ile görüşülerek İran'dan gelebilecek yardım talebine karşı hazırlıklı olunması talimatı verilmiştir'' denildi. 
     Açıklamada, saat 10.05 itibariyle depremde yaklaşık 400 kişinin öldüğü ve binden fazla kişinin yaralandığının öğrenildiği bildirilerek, İran Kızılay Cemiyeti Kurtarma Ekipleri Kurumu ve İran Sivil Havacılık Kurumu'nun deprem bölgesine yardım malzemeleri gönderdiği, depremin Zerend iline bağlı Hutken, İslamabad, Abdülabad, Davudiye, Mutaherabad ve Hoşkent köylerinde büyük hasara yol açtığı bilgisinin alındığı kaydedildi. 
     
</TEXT>
</DOC>
