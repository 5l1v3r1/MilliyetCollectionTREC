<DOC>
<DOCNO> 336496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sonyas02.html </URL>
<DATE> 2005/04/24/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
ABD'de her cuma 'Turkish Hour TV'... 
</HEADLINE>
<TEXT>

     ABD'de yaşayan Türkler artık Amerikan kanallarında da seslerini duyurabiliyor. 
     Mart ayı sonunda yayına başlayan ''Turkish Hour TV'' her cuma Türk kültürü, müziği ve Türkiye'nin turizm zenginliklerine ilişkin yayın yapıyor. 
     New York'taki ''No Honey Pitcures'' ve ''Blue Train Media'' isimli kuruluşların ortaklığı ile gerçekleşen program, yerel saatle her cuma gecesi 22.00'de İngilizce olarak yayınlanıyor. 
     ''Turkish Hour TV''nin amacının önemli bir Türk topluluğuna sahip ABD'de Türk toplum ve kültürünün tanıtılması ve sesinin duyurulması olduğu belirtilirken, program MNN New York Televizyon kanallarından Time Warner Kanal 34, RCN Kanal 107, Kablosuz Kanal 17, Dijital Kanal 110'un yanı sıra www.turkishhour.com internet sitesinden de izlenebiliyor. 
     Sunuculuğunu Serdar Acar'ın yaptığı ve doğrudan Amerikalıları hedef alan programda, her hafta Türk müziğinden bir örnek sunuluyor, ABD'deki bir Türk işyeri tanıtılıyor ve Türkiye'nin tarihi ve turistik yerlerine ilişkin yayınlar yapılıyor. 
     Ayrıca, ''Kaygısızlar'' adlı dizideki rolüyle yakından tanınan Gülçin Hatıhan da, her hafta yayınlanan program kapsamında geleneksel bir Türk yemeğinin nasıl yapıldığını kendisine özgü üslubuyla anlatıyor. 
     
</TEXT>
</DOC>
