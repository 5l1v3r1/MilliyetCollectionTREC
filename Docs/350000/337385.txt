<DOC>
<DOCNO> 337385 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko47.html </URL>
<DATE> 2005/04/27/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Unakıtan Hafif ticari araçların vergileme konusu bugün çözülecek 
</HEADLINE>
<TEXT>

     Maliye Bakanı Kemal Unakıtan, hafif ticari araçlarla ilgili vergileme konusunda çalışmanın bugün bitirilmesinin planlandığını söyledi. 
     Gelirler Genel Müdürlüğü'nde saat 13.30'da başlayan ve Gümrük Müsteşarlığı'nın yaptığı tanım değişikliği sonrası hafif ticari araçlarda ortaya çıkan vergi artışının ele alındığı toplantıya, daha sonra Maliye Bakanı Unakıtan da katıldı. 
     Saat 15.40 sıralarında Gelirler Genel Müdürlüğü'ne gelen Unakıtan, gazetecilerin soruları üzerine, hafif ticari araçlarla ilgili vergilemenin teknik olarak çalışılması gereken bir konu olduğunu belirtti ve tarafların karşılıklı bir çözüm yolu bulmaya çalıştıklarını ifade etti. 
     Konuyla ilgili belki bir komite oluşturulabileceğini kaydeden Unakıtan, şöyle devam etti 
     ''Lüks binek arabaları oluyor. Onları ticari araç sınıfına sokmak suretiyle, herkesin gözü önünde, hatta vicdanları da rahatsız edecek bir durumla, gözünün içine baka baka o lüks arabalardan ticari, ucuz bir vergiyle kurtulup, haksız rekabete de yol açılıyor. Bunun da önlenmesi lazım. Şimdi bunların hepsi masaya yatırıldı.'' 
     
     PEELİNG OLDU 

     Bu arada Maliye Bakanı geçirdiği alerjik rahatsızlıkla ilgili sorular üzerine de artık iyileştiğini ve ellerindeki bütün kabukların soyulduğunu belirterek, ''derim yenilendi yeni derilerle işe başladım'' diye espri yaptı. 
     Bir gazetecinin ''bu bir gençleştirme operasyonu mu '' şeklindeki sözleri üzerine de, Unakıtan, ''öyle diyebilirsiniz, peeling oldu yani'' diye konuştu. 
     
</TEXT>
</DOC>
