<DOC>
<DOCNO> 303351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko17.html </URL>
<DATE> 2005/01/04/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Vatandaş, cebinde YTL istiyor... Merkez Bankası ilave gişe açtı... 
</HEADLINE>
<TEXT>

     Merkez Bankası şubelerinin, para değiştirme konusunda gelen talebe bağlı, ilave gişe açtığı bildirildi. 
     Merkez Bankası Konya Şube Müdürü Haydar Tırman, AA muhabirine yaptığı açıklamada, Yeni Türk Lirası'na YTL geçişin sorunsuz gerçekleştiğini, bankalar düzeyinde büyük sıkıntıların yaşanmadığını söyledi. 
     Mevcut Türk Lirası'nın 1 yıl geçerlilik süresi olmasına karşın para değiştirme konusunda yoğun talep aldıklarını ifade eden Tırman, ''Vatandaş cebinde YTL istiyor. Yeni olan herşey, eskisini kovar. Gelen talep nedeniyle ilave açtıklarımızla birlikte, toplam 5 gişeden para değiştirme konusunda hizmet veriyoruz'' dedi. 
     Tırman, vatandaşın küçük miktardaki paraları bile yenisi ile değiştirmek istediğini belirtirken, şunları kaydetti 
     ''Zaman zaman uzun kuyruklar oluşuyor. Eski Türk lirasının YTL ile değiştirilmek istenmesi, vatandaşın Yeni Türk Lirası'nı kabullendiğinin göstergesidir. Beklenenin üzerinde sirkülasyon var. Türk lirasının bize dönüşü hızlı oluyor. Aylar öncesinde başlayan çalışmalar, vatandaşları ve piyasaları YTL'ye psikolojik olarak hazırlamış.'' Vatandaşlar kadar bankaların da kendilerinden YTL talebinde bulunduğunu dile getiren Tırman, ''Yeni yıl öncesinde yaptığımız ön yüklemeler, bankalara ancak yetti. Artık yeni taleplerine başladılar. Onlar da tüketicisine YTL ile hizmet vermek istiyor'' diye konuştu. 

     
</TEXT>
</DOC>
