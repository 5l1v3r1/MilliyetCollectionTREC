<DOC>
<DOCNO> 337906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sonyas07.html </URL>
<DATE> 2005/04/28/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
İkiz annesi Julia Roberts yeniden en güzel kadın... 
</HEADLINE>
<TEXT>

     İkiz annesi ünlü sinema yıldızı Julia Roberts, People dergisi tarafından üçüncü kez en güzel kadın seçildi. 
     People Dergisi, her yıl geleneksel olarak seçilen ''En Güzel 50 İnsan'' listesini, Cuma günü piyasaya çıkacak olan sayısında yayınlayacak. 
     Julia Roberts, bu sayısında da People dergisine kapak olarak bu alanda bir rekora daha imza atmış oldu. 
     37 yaşındaki ünlü yıldız, geçtiğimiz Kasım ayında Phinnaeus ve Hazel adını koyduğu ikiz bebeklerini dünyaya getirmişti. 
     Son günlerde aralarında ilişki olduğu iddiasıyla magazin basınına malzeme olan Brad Pitt ve Angelina Jolie'nin üst sıralarda yer aldığı listede, Jennifer Aniston, Oprah Winfrey, Lindsay Lohan, Jamie Foxx, Eva Longoria, Mischa Barton ile Miami Heat basketbol takımı oyuncusu Dwyane Wade de bulunuyor. 
     Listede süper model Heidi Klum ve nişanlısı Seal, Penelope Cruz ve Matthew McConaughey ile Jude Law ve Sienna Miller gibi ünlü çiftlerin de yer aldığı kaydedildi. 
     
</TEXT>
</DOC>
