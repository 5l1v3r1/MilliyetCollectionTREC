<DOC>
<DOCNO> 333652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/15/son/sondun57.html </URL>
<DATE> 2005/04/15/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Berlusconi Benden çabuk kurtulamayacaksınız... 
</HEADLINE>
<TEXT>

     İtalya'da, Hıristiyan Demokratlar ve Merkez Demokratlar Birliği HDMDB ile Yeni İtalya Sosyalist Partisi'nin YİSP kabineden çekilme kararından sonra Başbakan Silvio Berlusconi, ''çözüm üzerinde çalıştıklarını'' söyledi. 
     Merkez sol muhalefetin istifaya çağırdığı Berlusconi, Başbakanlık binasına girişi sırasında, gazetecilerin, ikinci bir hükümet kurup kurmayacağına ilişkin soruları üzerine, ''Çözüm konusunda çalışıyoruz. Ülke çıkarları doğrultusunda en uygun kararı alacağım. Korkarım, benden çabuk kurtulamayacaksınız'' dedi. 
     Merkez sol muhalefetin en önemli partisi konumundaki Solun Demokratları Partisi'nin Genel Başkanı Massimo D'Alema ise Berlusconi'yi parlamento huzurunda istifa ettiğini açıklayarak, krizi resmileştirmeye davet etti. 
     D'Alema, gazetecilere yaptığı açıklamada, şöyle konuştu 
     ''Hükümet krizini net bir şekilde ortaya koyan gelişmelerle karşı karşıyayız. Başbakan Yardımcısı Marco Follini ve diğer bakanların istifa edeceklerini açıklamış olmalarının ardından, parlamenter sistem Başbakan'ın da parlamento huzurunda istifa ederek, krizi resmileştirmesini gerektirir.'' Yeniden Komünist Yapılanma Partisi'nin Genel Sekreteri Oliviero Diliberto ise Özgürlük Evi İttifakı adı altında İtalya'yı yönetmekte olan merkez sağ koalisyonun çöktüğünü savundu. 
     Diliberto, ''Koalisyon sona ermiş bulunmaktadır. Bu durumda parlamentonun derhal feshedilerek, bir an önce erken seçime gidilmesi gerekir'' dedi. 
     Kabineden çekilme kararı alan Sosyalistler ise HDMDB gibi, Berlusconi liderliğinde oluşturulacak yeni bir hükümete güven oyu vereceklerini açıkladılar. 
     YİSP lideri Gianni De Michelis, mecliste düzenlediği basın toplantısında, ''Berlusconi'nin önümüzdeki hafta açıklamasını beklediğimiz yeni kabineye güven oyu vereceğiz. Yıkıcı değil, yapıcı bir tavır içinde olacağız'' dedi. 
     
</TEXT>
</DOC>
