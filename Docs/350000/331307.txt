<DOC>
<DOCNO> 331307 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/spor/spo02.html </URL>
<DATE> 2005/04/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Plaseler hazır 
</HEADLINE>
<TEXT>


Fenerbahçe Yönetimi, Teknik Direktör Daum ile anlaşma sağlayamaması halinde alternatif olarak Mircea Lucescu ve Ruud Gullit isimleri üzerinde yoğunlaştı 

CÜNEYT KARAKAYA 


Fenerbahçe Yönetimi, Teknik Direktör Daum ile henüz nikah tazelemezken, Alman hocanın alternatiflerini de belirledi. Başkan Aziz Yıldırım'ın, "Hocamız kalacak" açıklamalarına rağmen yönetim içinde Alman çalıştırıcıya birçok yöneticinin şiddetle karşı çıktığı öğrenildi. Daum ile sözleşme yenilenmemesi halinde Mircea Lucescu'yu takımın başına getirmeyi planlayan Sarı - Lacivertli kulübün, Rumen hocadan yanıt beklediği ifade edildi. 

Finale gelecek 
Lucescu'nun gelmemesi durumunda Fenerbahçe'nin gündemine aldığı diğer ismin Feyenoord'u çalıştıran Hollandalı Ruud Gullit olduğu ileri sürüldü. Daum veya Lucescu imza atmazsa, Şampiyonlar Ligi finali için Mayıs ayında İstanbul'a gelecek olan Gullit ile masaya oturulacak. 
Önümüzdeki sezon yabancı kontenjanının beşe düşecek olması nedeniyle Fenerbahçe'nin Brezilyalı oyuncu Luciano'yu göndermeyi planladığı belirtildi. 
Takımda kiralık oynayan tecrübeli futbolcunun durumu sezon sonunda netlik kazanacak. Bu oyuncunun yerinde Deniz, Servet, Önder gibi alternatifleri değerlendirmeyi düşünen Sarı - Lacivertliler'in, Konyaspor'un golcüsü Zafer Biryol ile de söz kestiği bildirildi. Yönetimin, Murat Hacıoğlu ile de yollarını ayıracağı belirtildi. 

Servet zor Nobre tamam 

YUSUF DURSUN 

Sakaryaspor maçının hazırlıklarını dün yaptığı tek antrenmanla sürdüren Fenerbahçe'de, Servet'in sakatlığının tam olarak düzelmediği belirtildi. Doktorlar, tecrübeli oyuncunun bu hafta da takımdaki yerini alamayacağını söylerken, Nobre'nin iyileştiği bildirildi. Dünkü idminda tedavileri süren Servet ve Serhat takımdan ayrı düz koşu yaptı. Daum cezalı Alex'in yerine orta alanda Kemal'e görev vermeyi kararlaştırdı. 

Kaptan'ın imza günü 

Fenerbahçe'nin başarılı kaptanı Ümit Özat dün Kadıköy Cosmo Shop'ta Sarı - Laci kozmetik ürünlerinin tanıtımına katıldı. Mankenlerle birlikte birbirinden güzel pozlar veren tecrübeli futbolcu, Sarı - Lacivertli taraftarlara bol bol imza dağıtmayı da ihmal etmedi. 

Edwards idmanda 

Fenerbahçe'nin yeni ABD'li basketbolcusu Corsley Edwards dün Acıbadem Hastanesi'nde sağlık kontrolünden geçtikten sonra takımla antrenmanlara başladı. Edwards, "İlk hedefim Final Four'da kendimi göstermek" dedi. Başkan Aziz Yıldırım da Edwards'ı izledi. 

Pierre erken emekli 

Hollandalı oyuncu, Daum'un kendisine şans vermemesi üzerine temposunu iyice düşürdü 

YUSUF KOBAL 

Fenerbahçe'de Hooijdonk artık gün saymaya başladı. Yönetimin uyarısı üzerine Daum ile zoraki barış sağlayan Hollandalı yıldız, Gaziantepspor maçında şans bulamayınca, ipleri tamamen serdi. 
Hooijdonk'un, geçen haftaki antrenmanlarda hırslı ve istekli gözükmesine rağmen, son iki idmana grip olduğu gerekçesiyle çıkmaması dikkat çekti. Dün takımla çalışan Hooijdonk'un kendisine fazla yüklenmediği öğrenildi. Başkan Aziz Yıldırım'a söz verdiği için basına açıklama da yapmayan Pierre'in bu davranışları yönetim tarafından olağan karşılanıyor. 


</TEXT>
</DOC>
