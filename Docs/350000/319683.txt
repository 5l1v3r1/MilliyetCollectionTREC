<DOC>
<DOCNO> 319683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo24.html </URL>
<DATE> 2005/03/01/ </DATE>
<TIME> 14.00 </TIME>
<AUTHOR>  </AUTHOR>
<HEADLINE>
Denizlispor En önemli hedef Türkiye Kupası... 
</HEADLINE>
<TEXT>

     Denizlispor Basın Sözcüsü Osman Vural Yapıcı, şu anda en önemli hedeflerinin Türkiye Kupası'nı kazanmak olduğunu söyledi. 
     Kulüp binasında basın toplantısı düzenleyen Yapıcı, son haftalarda Beşiktaş'ın bir çıkış yakaladığını, dolayısıyla bu takımı yakalamalarının çok zor olduğunu ve ligde derece yaparak UEFA Kupası'na katılma şanslarının hemen hemen kalmadığını belirtti. 
     Denizlispor'un bu sezon hedefini ''ligde ilk 5'e girmek ve UEFA Kupası'na katılmak'' olarak belirlediğini hatırlatan Yapıcı, ''Şu anda bizim için en önemli hedef Türkiye Kupası. Bunu gerçekleştirdiğimizde, UEFA hedefini de yakalamış olacağız'' dedi. 
     Finale giden yolda öncelikle yarın oynayacakları Konyaspor maçını kazanmaları gerektiğini vurgulayan Yapıcı, bu maçta taraftar desteğine gereksinimleri olduğunu, bu nedenle yönetim kurulunun bilet fiyatlarını düşük tutma kararı aldığını bildirdi. 
     Yapıcı, kapalı tribün biletlerinin 3, maraton tribün biletlerinin 2 ve kale arkası tribün biletlerinin 1 YTL'den satılacağını belirterek, yeşil-siyahlı taraftarları Atatürk Stadı'na çağırdı. 
     Konyaspor'u elemeleri halinde yarı finalde Fenerbahçe-Kayserispor maçının galibiyle karşılaşacaklarını kaydeden Yapıcı, ''Güç dengesi olarak bakıldığında elbette rakip olarak Kayserispor'u tercih ederiz. Ama hasılat olarak bakıldığında Fenerbahçe daha çok kazandıracaktır'' diye konuştu. 
     
</TEXT>
</DOC>
