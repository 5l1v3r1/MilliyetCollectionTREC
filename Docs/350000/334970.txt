<DOC>
<DOCNO> 334970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/dunya/axdun02.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Siyaseti Türkiye'de öğrendi 
</HEADLINE>
<TEXT>


Talat, bağımsızlığı korumaya yemin edecek 

LEFKOŞA Milliyet 


KKTC'de 17 Nisan'daki cumhurbaşkanlığı seçimlerini ilk turda kazanan Mehmet Ali Talat, 24 Nisan Pazar günü KKTC Cumhuriyet Meclisi'nde yemin ederek KKTC'nin 2. Cumhurbaşkanı olacak. 
Talat, Cumhuriyet Meclisi'nin olağanüstü oturumunda 72 kelimeden oluşan yeminini etmesinin ardından Cumhurbaşkanlığı Sarayı'nda düzenlenecek törenle görevi Denktaş'tan devralacak. 
Denktaş'ın sık sık "yeminine sadık kal" dediği Talat, şu andı içecek "Devletin varlığını ve bağımsızlığını, yurdun ve halkın bölünmez bütünlüğünü, halkın kayıtsız ve şartsız egemenliğini koruyacağıma, hukukun üstünlüğüne, demokratik, laik ve sosyal hukuk devleti ve Atatürk ilkelerine bağlı kalacağıma, halkımın refah ve mutluluğu için çalışacağıma, her yurttaşın insan haklarından ve temel hak ve özgürlüklerden yararlanması ülküsünden ve Anayasa ve yasalara bağlılıktan ayrılmayacağıma, Kuzey Kıbrıs Türk Cumhuriyeti'ni yüceltmek ve üzerime aldığım görevi tarafsızlıkla yerine getirmek için bütün gücümle çalışacağıma namusum ve şerefim üzerine ant içerim." 

PORTRE FERDİ SABİT SOYER 

SEFA KARAHASAN Lefkoşa 

KKTC'de Mehmet Ali Talat'ın cumhurbaşkanı seçilmesinin ardından başbakanlık için adı ön plana çıkan Ferdi Sabit Soyer 53 , gençlik yıllarından bu yana hep siyasetin içinde olan sol muhalif bir kişi olarak tanınıyor. 
Soyer, Cumhuriyetçi Türk Partisi'nin CTP mitinglerinde Talat'tan önce kürsüye çıkıp halkı ustaca coşturmasıyla da dikkat çekiyor. Profesyonel sendikacı ve parti yöneticisi olan Soyer, halen CTP'nin genel sekreteri. 
Soyer, 70'li yıllarda İstanbul'da Cerrahpaşa Tıp Fakültesi'nde okurken belli başlı kentlerde Kıbrıslı Türk öğrencilerin kurduğu örgütlerde aktif rol aldı. Sol örgütlenmelerde fazla sivrilip adı duyulmaya başlayınca tehditler aldı ve eğitimini yarıda bırakıp Kıbrıs'a döndü. Soyer, Kıbrıs'ta sendika ve gençlik hareketlerinde yer aldı. 
"KKTC köylü gençliğini ilerici harekete katılmaya yönlendirmek" amacıyla CTP'ye giren Soyer, parti organlarında uzun yıllar görev yaptı. DEV - İŞ Sendikası yönetim kurulu üyeliği görevinde bulunan Soyer, CTP Parti Meclisi'nin sürekli üyesi oldu, yönetim kurulu üyeliği yaptı. Ekim 1993'te kurulan Demokrat Parti - CTP koalisyonunda Doğal Kaynaklar, Tarım ve Enerji Bakanı olarak görev yapan Soyer, evli ve biri kız, diğeri erkek iki çocuk sahibi. 


</TEXT>
</DOC>
