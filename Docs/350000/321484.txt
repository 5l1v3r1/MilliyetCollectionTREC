<DOC>
<DOCNO> 321484 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/soneko18.html </URL>
<DATE> 2005/03/07/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Mavi Jeans, yurtdışında daha da büyümeyi hedefliyor... 
</HEADLINE>
<TEXT>

     Mavi Jeans Genel Müdürü Nurettin Kantarelli, ABD'deki faaliyetleri derinleştirmeyi istediklerini belirterek, ''Yurt dışındaki organizasyonumuzu biraz daha güçlü bir hale getireceğiz'' dedi. 
     Genel Müdür Kantarelli, 2004 yılının Mavi Jeans açısından gayet başarılı geçtiğini, yurt içi ve yurt dışında toplam 7 milyon adetin üzerinde tüketiciye ulaştıklarını söyledi. 
     Yurt dışında ulaştıkları mağaza sayısının 5 olduğunu belirten Kantarelli ''New York'ta 1, Kanada'da ve Almanya'da 2'şer mağazamız var. Bunlar bizzat kendimizin yönettiği, amiral gemisi niteliğindeki mağazalarımız'' dedi. 
     Kantarelli, bunun dışında 95'i Türkiye'de olmak üzere bütün dünyada İran'dan Amerika'ya uzanan bir halka içinde toplam 170 civarında Mavi Shop bulunduğunu kaydetti. 
     Bu yıl yurt dışında yeni mağaza açma düşünceleri bulunduğunu ifade eden Kantarelli, şunları kaydetti 
     ''Amerika'da biraz daha derinleşmeyi arzu ediyoruz. Orada çok önemli noktalara geldik, ama Amerika'da yapabileceğimiz daha fazla şeyler olduğuna inanıyoruz. Yurt dışındaki organizasyonumuzu biraz daha güçlü bir hale getireceğiz. Türkiye'de de yine organizasyon anlamında çalışmalarımız var. Ben gayet başarılı bir yıl geçireceğimizi düşünüyorum. Yeni mağaza açacağız. Türkiye'de, Amerika'da, Avrupa'da, Avustralya'da arayışlarımız var.'' Mavi Jeans'in bir üretim markası değil moda markası, yaşam stili markası olduğunu, bunu yerleştirmeye çalıştıkların söyleyen Kantarelli, ''Onun için bizim ürünlerimiz Türkiye'de de üretilebilir, başka ülkelerde de üretilebilir. Özünde bir Türk markasıyız elbette, ama bu ürünlerin illa ki Türkiye'de üretilmesini gerektirmiyor'' dedi. 
     Nurettin Kantarelli, kendileri için en gözde pazarın Türkiye olduğunu, Avrupa, Amerika ve Kanada'nın da önemli pazarları arasında yer aldığını, ağırlıkları o pazarlara vereceklerini belirtti. 
     
     ''BORSA'YA AÇILMA DA GÜNDEMİMİZDE'' 
     Mavi Jeans'in Borsa'ya açılıp açılmayacağı yönündeki başka bir soruya karşılık da Kantarelli, ''O da önümüzdeki yılın tartışılacak konuları arasında yer alıyor. Organizasyon çalışmaları derken, bu tür şeyler de gündemimizde olacak'' yanıtını verdi. 
     Kantarelli ''Bu konuda opsiyonlarımız çok fazla. Türkiye'de de bunu yapabiliriz, yurt dışında da bunu yapabiliriz, onun için detaylı çalışmalar gerekiyor'' değerlindirmesinde bulundu. 
     Kotaların kalkmasıyla ilgili olarak da Kantarelli, başlangıçta çok zorlandıklarını söyledi. 
     Sektörel derneklerin hepsinin olayın çözümü için çalıştığını ve sonuçta en azından geçici bir dönem için orta yol bulunduğunu, geçmişe yönelik sıkıntıların aşılmasının sağlandığını ifade eden Kantarelli, ''İşin gerçeği şu, hala kotalar orada duruyor. En azından bugün için sorunlar aşılmış olsa da ileride sorun yaratmaya devam edecek'' diye konuştu. 
     
</TEXT>
</DOC>
