<DOC>
<DOCNO> 349716 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonsiy14.html </URL>
<DATE> 2005/06/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Seyahat genelgesi ilk gezide delindi 
</HEADLINE>
<TEXT>

     ANKARA Milliyet 

Başbakan Recep Tayyip Erdoğan'ın, havaalanlarındaki karşılama ve uğurlamaların tören haline dönüştürülmesine son vermek için yayımladığı genelge, ABD seyehatine giderken delindi. 
     Resmi ziyaret için dün akşam ABD'ye hareket eden Erdoğan, 4 Haziran'da yayımladığı genelgede, kendisini, yurtdışı seyahatlerine çıkarken, sadece başbakan vekili, başbakanlık müsteşarı, Ankara valisi, garnizon komutanı, büyükşehir belediye başkanı, emniyet müdürü ve dışişleri protokol müdürünün uğurlamasını istemişti. Ancak dün akşam Erdoğan'ı uğurlayan kalabalık heyetin içinde Başbakan vekili Abdüllatif Şener'in yanı sıra, Tarım Bakanı Mehdi Eker, Milli Eğitim Bakanı Hüseyin Çelik ile Kültür ve Turizm Bakanı Atilla Koç da yer aldı. Genelgede, havaalanlarındaki uzun tokalaşma kuyruklarına da son verilmesini isteyen Erdoğan'ın, ANA uçağının önünde kalabalık bir grupla tokalaşması da gözlerden kaçmadı. 
     
     
     GENELGE NE DİYORDU 

     Başbakan Erdoğan’ın imzasını taşıyan "Başbakan ve Bakanların Uğurlanma ve Karşılanmaları, seyahatler ve Hediye Uygulaması" konulu Başbakanlık Genelgesi, Resmi Gazete’de yayımlanarak yürürlüğe girdi. 
     Genelgede Erdoğan, Başbakan olarak kendisinin ve bakanların karşılanma ve uğurlanmalarının törene dönüştürülmemesini istedi. Karşılanma ve uğurlanmalarda toplumdan da tepki gören görüntülere izin verilmeyecek. Genelgeye göre karşılanma ve uğurlanmalarda getirilen sınırlamalar da şöyle 
     .Başbakanın yurt dışı seyahatlerinde uğurlanma ve karşılanmalarında Başbakan Vekili, Başbakanlık Müsteşarı, Vali, Garnizon Komutanı, Büyükşehir Belediye Başkanı, Emniyet Müdürü ve Dışişleri Protokol Genel Müdürü hazır bulunacak. 
     .Uğurlama ve karşılamalarda, bütün il müdürlerinin ve ilde görevli diğer bürokratların protokol oluşturmasına izin verilmeyecek, karşılama veya uğurlama işlemi tören şekline dönüştürülmeyecek. 

     
</TEXT>
</DOC>
