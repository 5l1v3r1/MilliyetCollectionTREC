<DOC>
<DOCNO> 328506 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko13.html </URL>
<DATE> 2005/03/30/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Yanık ayakkabılar ilgi çekecek mi 
</HEADLINE>
<TEXT>

     Farklı tasarımla yeni bir moda yaratmak isteyen Konyalı bir firma, erkekler için yanık ayakkabı modeli üretti. 
     Yılda ortalama 50 milyon çift ayakkabı üretimiyle Türkiye ve Avrupa pazarından pay kapmak için yarış içinde olan Konyalı bazı ayakkabı üreticileri, kendi ürünleriyle modaya ayak uydurmaya çalışırken, bazıları da ilginç tasarımlarıyla modayı oluşturan firma olmak istiyor. 
     Konya'da daha önce sadece çanta üreten bir firmanın Genel Müdürü Talip Doğan, şu anda Türkiye'nin dört bir yanında ve Mısır, Yunanistan, Rusya ile Türk Cumhuriyetleri'nde kendi çantalarının satıldığını söyledi. 
     Yılda 30 bin adet çanta üretim kapasitelerinin olduğunu ifade eden Doğan, şunları kaydetti 
     ''Ayakkabı üretimine de yavaş yavaş giriş yapıyoruz. Rekabetin oldukça çetin geçtiği çanta ve ayakkabı sektöründe yeni ürünler piyasaya sürenler ayakta kalmayı başararak, adından söz ettiriyor. Bu yüzden daha önce, Guinnes rekorlar kitabına girmek için 900 kilogram ağırlığında 6.3 metre yüksekliğinde dev bir çanta üreterek fuarlarda sergilemiştik. Bu olay yurt dışındaki bağlantılarımızı daha kolay gerçekleştirmemizi sağladı.'' 
     
     ÇANTADAN SONRA AYAKKABIDA DA FARKLI MODEL 
     Daha sonra tasarımı kendilerine ait ayakkabı görünümlü kadın çantası ürettiklerini dile getiren Doğan, şimdi de fantezi tasarımları seven erkekler için yanık ayakkabı ürettiklerini söyledi. 
     Ayakkabının tasarımının kendisine ait olduğunu belirten Doğan, ''Dünyada her zaman ilginç modeller dikkat çekiyor. Yırtık ya da eskitme kot pantolonlar ve ceketler yıllardır giyiliyor. Moda olmadığı ülke kalmadı. Buradan yola çıkarak yanık ayakkabıyı geliştirdim. Bu ayakkabı da yırtık kot gibi ilginç'' dedi. 
     Doğan, uzun süre ateşte bekleyen kızgın demir ile hazır ayakkabının belirli bölgelerini yaktıklarını vurgulayarak, ''Kotun bazı bölgelerinin yırtık olması gibi ayakkabının sadece belli yerlerini yakıyoruz. Daha sonra bu yakılan yerlere ayakkabının içinden deri desteği sağlayarak satışa sunuyoruz. Böylece ayakkabı eskimiş gibi de görünüyor. Şimdilik bu ayakkabının sadece erkek modeli bulunuyor'' diye konuştu. 
     Şu anda sadece kendileri tarafından üretilen yanık ayakkabıların 150 YTL'den satışa sunulmasına karşın farklı modelleri seven kişilerden ilgi gördüğünü ifade eden Doğan, yanık ayakkabı modasının bu yaza damgasını vuracağını sözlerine ekledi. 
     
</TEXT>
</DOC>
