<DOC>
<DOCNO> 320514 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonyas09.html </URL>
<DATE> 2005/03/03/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
İşte en şık ünlüler... 
</HEADLINE>
<TEXT>

     Ünlü aktör George Clooney, Hollywood'un en şık oyuncusu seçildi. 
     Internetteki entertainment tonight sitesinde yer alan habere göre, Vanity Fair dergisinin henüz yayınlanmamış yeni sayısında yer verilen ''En Şık Oyuncular'' listesinin zirvesini George Clooney ele geçirdi. 
     Son olarak ''Oceans Twelve'' filmiyle seyirci karşısına çıkan ünlü aktörün en şık oyuncu seçilmesiyle ilgili olarak dergiden bir sözcü, ''O hem erkeksi, hem de zarif bir giyim zevkine sahip'' açıklamasında bulundu. 
     Ünlü aktör George Clooney, günlük yaşamında bile klasik giyim tarzını benimsemesiyle tanınıyor. 
     
     YENİ NİŞANLI ÇİFTE ŞIKLIK ''NİŞANI'' 
     Listede yer alan diğer isimler arasında Hollywood'un pek çok ünlü yıldızı yer alıyor. 
     Ekranların ünlü sunucusu Oprah Winfrey tanınmış markalardan oluşturduğu zevkli gardrobuyla listede yer buldu. 
     Sinemanın yeni nişanlı çifti aktör Jude Law ile aktris Sienna Miller da listedeki isimlerden. Zarif, klasik giyim tarzıyla tanınan Law ile ona taban tabana zıt, ''retro'' olarak tanımlanan ve geçmişten esintiler taşıyan ilgi çekici kıyafetleriyle Miller dergi tarafından ''şık'' olarak nitelendirildi. 
     Doğumdan sonra podyumlardan uzak kalan, ancak giyim tarzıyla pekçok moda uzmanı tarafından modada trend belirleyen bir isim olarak nitelendirilen Kate Moss da listede yer alan ünlülerden. 
     Coppola ailesinin sinema dünyasına son armağanı, genç yönetmen Sofia Coppola da şık yıldızlar arasında yerini aldı. 
     Vanity Fair dergisinin yeni sayısı 8 Mart'ta okuyucuyla buluşacak. 
     
</TEXT>
</DOC>
