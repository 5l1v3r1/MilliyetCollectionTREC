<DOC>
<DOCNO> 345022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/23/son/soneko29.html </URL>
<DATE> 2005/05/23/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
TeliaSonera Başkanı Igel Yasal yollara başvuracağız 
</HEADLINE>
<TEXT>

     TeliaSonera Şirketi Başkanı Anders Igel, Çukurova Grubu hakkında, yüzde 27 oranındaki Turkcell hissesinin devrine ilişkin anlaşmayı imzalamak istememesi nedeniyle haklarını korumak üzere yasal yollara başvuracaklarını söyledi. 
     Igel, AA muhabirine telefonla yaptığı açıklamada, söz konusu yasal yolların ayrıntıları hakkında bilgi vermekten kaçındı. 
     Çukurova Grubu’nun Turkcell’deki yüzde 27’lik hissenin devri konusunda nihai anlaşma imzalamak istememesinin nedenleri hakkında kendilerine Grup’tan bir bilgi gelmediğini belirten Igel, söz konusu anlaşmayı imzalamaya uzun bir zamandır hazır olduklarını kaydetti. 
     Anlaşmanın imzalanmamasını "görülmedik" bir olay olarak niteleyen Igel, Çukurova Grubu ile yapılan görüşmelerde, Turkcell hisselerinin satışı konusunda Mart ayının sonlarında nihai hisse satış anlaşmasının tüm koşulları konusunda anlaştıkları hatırlattı. 
     Anlaşmaya uygun olarak kendilerinin tüm koşulları yerine getirdiğini ifade eden Igel, "nihai anlaşmayı imzalamak üzere dün İstanbul’da idik. Çukurova bizimle görüşmek istemedi ve bunun için de hiçbir neden de göstermedi" dedi. 
     Turkcell’i "çok büyük ve Türkiye için önemli bir şirket" olarak niteleyen Igel, Turkcell’e yeni bir alıcı olarak girmediklerini, kurucu olarak Turkcell’de yer aldıklarını bildirdi. Turkcell’in bir şirket olarak telekomünikasyon sektöründe, Türkiye’de gelişmesi için çalıştıklarını ifade eden Igel, "Turkcell Türkiye için önemli bir şirkettir" dedi. 
     Turkcell hakkında başlattıkları hisse devir işlerini tamamlamaya hazır olduklarını vurgulayan Igel, hisselerinin alımı konusunda daha önce varılan anlaşma uyarınca nihai tarihin bugün dolduğunun hatırlatılması ve bu akşama kadar bir anlaşmanın imzalanıp imzalanmayacağı şeklindeki soruya, "bu konuda bir fikrim yok" yanıtını verdi. 
     
</TEXT>
</DOC>
