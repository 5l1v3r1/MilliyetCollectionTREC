<DOC>
<DOCNO> 322270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur11.html </URL>
<DATE> 2005/03/09/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
ABD'li asker, Diyarbakır'da silahla yakalandı... 
</HEADLINE>
<TEXT>

     Görev yaptığı Irak'tan Avustralyalı olan asker arkadaşıyla İstanbul'a gitmek üzere Diyarbakır'a gelen ABD'li asker Cristopher Franz Pipes, valizinde parça halinde gizlenmiş silahla yakalandı. 
     Irak'ta görev yapan ABD'li asker Pipes, Avustralyalı olan asker arkadaşı Ross Miloseviç ile Şırnak'ın Silopi İlçesi yakınlarındaki Habur Sınır Kapısı'ndan Türkiye'ye giriş yaptı. Buradan karayoluyla Diyarbakır'a gelen askerler, havaalanına hareket etti. Uçakla İstanbul'a gitmek üzere havaalanına gelen askerler güvenlik kontrolünden geçti. Bu sırada ABD'li Pipes'e ait valizde parçalanarak gizlenmiş halde bir tabancanın bulunduğu x-ray cihazında tespit edildi. 
     Havaalanı polisi tarafından yakalanan ABD'li asker ve arkadaşı Miloseviç, mahkemeye çıkarıldı. 
     Tercüman aracılığıyla ifadeleri alınan askerler, tutuksuz yargılanmak üzere serbest bırakıldı. 
     Askerler hakkında ruhsatsız tabanca bulundurmaktan 6136 sayılı kanuna muhalefet suçuyla iddianamenin hazırlanacağı ve bu kişilerin 1-3 yıl arasında değişen hapis cezası ile yargılanacakları bildirildi. 
     
</TEXT>
</DOC>
