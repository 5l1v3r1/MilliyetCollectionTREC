<DOC>
<DOCNO> 304422 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo49.html </URL>
<DATE> 2005/01/07/ </DATE>
<TIME> 20.14 </TIME>
<AUTHOR>  </AUTHOR>
<HEADLINE>
Galatasaray Antalya'da çoşkuyla karşılandı 
</HEADLINE>
<TEXT>

     Galatasaray, ikinci yarı hazırlıklarını sürdüreceği Antalya'ya geldi. 
     Sarı-kırmızılı takım Antalya Havaalanı'nda kalabalık bir taraftar topluluğu tarafından karşılandı. 
     Taraftarlar, ''Şampiyon'' şeklinde tezahüratta bulunurken, en büyük ilgiyi teknik direktör Gheorghe Hagi ile Hakan Şükür'e gösterdiler. 
     Takım daha sonra havaalanından kamp yapacağı Belek'teki Antbel Otel'e hareket etti. Sarı-kırmızılı kafilede teknik direktör Gheorghe Hagi tarafından gönderilmeleri istenen Suat Usta ile Saidou ve transfer görüşmesi için İspanya'ya giden Ümit Karan yer almadı. 
     Bu arada, havaalanına Galatasaray'ı karşılamaya gelenler arasında genç futbolcu Cafer Can'ın annesi, babası ve kız kardeşi de yer aldı. 
     Galatasaray yöneticisi Fatih Gökşen, Cafer Can'ın babası Emin Aksu ile havaalanında bir süre sohbet ederken, kendisini, sözleşmeyi yenilemek üzere en kısa zamanda otele beklediklerini söyledi. 
     Gökşen'in, Emin Aksu'ya, ''Bu işi fazla uzatıp araya kara kedi sokma'' demesi dikkati çekti. Emin Aksu ise oğlunu Fenerbahçe'nin ısrarla istediğini fakat ailece Galatasaraylı olduklarını ve Cafer Can'ın kulübünde kalmasından başka düşüncelerinin olmadığını ifade etti. 
     Galatasaray Antalya'da Efes Cup turnuvasında mücadele edecek. Sarı-kırmızılı takım turnuvadaki ilk maçını yarın saat 20.00'da Almanya'nın Borussia Dortmund takımı ile 2. maçını ise 10 Ocak'ta Rusya'nın Spartak Moskova ekibiyle yapacak. 
     Galatasaray, grupta ilk sırayı alması halinde 13 Ocak'taki final karşılaşmasında mücadele edecek. 
     
</TEXT>
</DOC>
