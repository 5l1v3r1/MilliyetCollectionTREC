<DOC>
<DOCNO> 328735 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/ekonomi/eko05.html </URL>
<DATE> 2005/03/31/ </DATE>
<TIME>  </TIME>
<AUTHOR>  </AUTHOR>
<HEADLINE>
Finansçıları solladı, 7 bin 500 YTL kazandı 
</HEADLINE>
<TEXT>



AK Portföy'ün, düzenlediği Türkiye'nin ilk sanal fon yarışması "Fon Time"ın birincisi, "Miskinefendi" rumuzuyla katılan Emre Atmaca oldu. 
Üniversite öğrencisi olan Atmaca, sadece yatırım fonlarını kullanarak 3 aylık sürede portföyünü yüzde 34.6 artırarak birinciliği elde ederken 7.500 YTL'lik birincilik ödülünün sahibi oldu. 
"Sina Kartal" rumuzuyla katılan Gökhan Dinç sanal portföyünü yüzde 33.7'lik artırarak ikinci, "Milli Takım" rumuzuyla katılan Hakan Turan ise yüzde 33.3 ile üçüncü oldu. Yarışmaya 100 bin YTL tutarında sanal bir portföyle 4 bin 663 kişi katıldı. 
AK Portföy'ün sanal fon yarışmasının, bugüne kadar düzenlenen "sanal portföy yarışmaları"ndan en önemli farkı kullanılan enstrümanın sadece yatırım fonu olmasıydı. 
AK Portföy Genel Müdürü Halim Çun, "Yarışmaya katılan yüzlerce finans profesyoneli arasından birincinin üniversite öğrencisi olması ise bizim için hoş bir sürprizdi" dedi. 


</TEXT>
</DOC>
