<DOC>
<DOCNO> 346826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/29/guncel/gun09.html </URL>
<DATE> 2005/05/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Yargıtay'dan basın özgürlüğüne darbe 
</HEADLINE>
<TEXT>


Basın da dahil olmak üzere Yargıtay binasına giren ziyaretçi, bildirdiği kişi dışında kimseyle görüşemeyecek 

GÖKÇER TAHİNCİOĞLU Ankara 

Yakın dönemde üyelerinin çeşitli davalarda baskı altına alındığı, üyelere bazı davaların sonucunu etkilemek için ulaşıldığı iddialarına sahne olan Yargıtay'da "devriye" önlemi alındı. 
Yargıtay yönetimi, binaya giren her ziyaretçiye, kiminle görüşeceği beyanını alarak izin verilmesini, güvenlik görevlilerinin de katları dolaşarak, ziyaretçilerin doğru söyleyip söylemediğini kontrol etmesini kararlaştırdı. 
Usulsüzlükleri engellemek için alınan karara, iddiaları haberleştiren basın da dahil edildi. Buna göre, üyelerle ilgili iddiaları haberleştirdikleri için Yargıtay yönetiminin tepkisine neden olan, yargı muhabirleri de, hangi üyeyle görüşeceğini beyan etmeden binaya giremeyecek. Basın mensuplarının binada kimlerle görüştüğü tek tek deftere kaydedilecek. 
Yargıtay yönetiminin bilgisi dışındaki haberlerin basında yer almasını engellemeye yönelik karara yönetimden bazı isimlerin, "Basın buna dahil edilemez" diyerek karşı çıktığı, kararın buna rağmen alındığı öğrenildi. 


</TEXT>
</DOC>
