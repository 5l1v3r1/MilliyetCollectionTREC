<DOC>
<DOCNO> 312270 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yazar/kohen.html </URL>
<DATE> 2005/02/04/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Şubat 'sürprizi'... 
</HEADLINE>
<TEXT>


GERÇEKTEN sürpriz mi .. İlk bakışta AB yetkilisi Leopold Maurer'in Lefkoşa'da yaptığı açıklama Türkiye'de -birkaç "bilen"in dışında- herkesi şaşırttı. 
Maurer'e göre, AB Komisyonu Türk hükümetine gönderdiği bir mektupta, Ankara'nın Gümrük Birliği Anlaşması'nın "Kıbrıs Cumhuriyeti'ni kapsayacak şekilde genişlemesini öngören protokolü"nü şubat ayı sonuna kadar parafe etmesini istedi. 
Peki, bu mektup ne zaman gönderilmiş Haberin basına yansıma şekli, sanki AB Komisyonu'nun bu talebini yeni yapmış izlenimini verdiği için, "Bu şubat sürprizi nereden çıktı " sorusunun hem KKTC'de hem de Türkiye'de sorulmasına yol açtı. 
Oysa, bu mektup geçen ay gönderilmiş. Gönderen de AB'nin genişlemeden sorumlu direktörü... 

HER nedense Türk hükümetini sözü geçen protokolü şubat sonuna kadar parafe etmeye davet eden bu mektuptan Ankara'da söz eden olmadı. Dün gazetemizi ziyaret eden KKTC Başbakanı Mehmet Ali Talat'tan duyduklarımız, bunun Lefkoşa'da da pek bilinmediğini ortaya koydu. Bu bir iletişim kopukluğu mu, bilemiyoruz. Ancak Talat "şubat sonu"nun bir şart olmadığını düşünüyor. Onun deyişiyle "Bu imza işi ne kadar erken yapılırsa, o kadar iyi olur. Bu konunun bir Damokles kılıcı gibi başımızda sallanması da önlenir"... 
Doğru, Türkiye eğer bu protokolü bir şekilde imzalayacaksa, bunun gereğini ekime kadar beklemeden yapması normal. Türkiye'nin bu imzayı vermemesi mümkün mü Açıkçası değil. Bir kere, Türkiye 17 Aralık AB zirvesinde bu sözü vermiş. O zaman müzakere tarihini almak için bu koşula uymak gerekiyordu. Şimdi bu sözü yerine getirmek, bunun kaçınılmaz bir sonucu. Aksi halde, AB'nin genişlemeden sorumlu müdürü Jean Christophe Filori'nin önceki gün uyardığı gibi, müzakere süreci de verilen tarihte başlamaz... 

AB Komisyonu'nun "şubat sonuna kadar parafe" isteğini ortaya koymasının nedeni, "zaman kaybetmeme arzusu" şeklinde açıklanıyor. 
Gerçekten "paraf işi", birkaç ay alacak olan bir işlem. Türkiye'nin parafe etmesinden sonra belgeler AB Konseyi'nin "olur"una sunulacak, sonra Avrupa Parlamentosu'na gidecek. Orada onaylandıktan sonra da, dönem başkanı hazirana kadar Lüksemburg son noktayı koyacak... 
Bir diplomatın dediği gibi, eğer bu muameleye 3 Ekim'e yakın bir tarihte başlanırsa, müzakere sürecinin başlaması da daha ileri bir tarihe sarkar. Bu bakımdan protokolün şubat sonuna kadar parafe edilip işlemin hemen başlatılmasında bir mantık vardır. 

ANCAK bu bağlamda Ankara açısından iki pürüz gündeme geliyor. Birincisi, bu aşamada istenilen şeyin imza değil, paraf olması, ikincisi de, bunun hukuki anlamı ile ilgili. Türk yetkililer şimdiye kadar, imzanın Kıbrıs Rum devletinin tanınması anlamına gelmediğini ve bu hususun da imza ile birlikte açıkça beyan edileceğini söylüyorlardı. 
Yetkililerin belirttiği diğer bir nokta da, Kıbrıs'ta çözüm için esas müzakerelerin yeniden başlaması halinde, tanıma meselesinin de bu çerçevede zaten halledileceği idi. Ancak, bu müzakereler görünürde olmadığı gibi, Papadopulos yönetiminin kendi şartlarına sıkı sıkı bağlı kaldığı ve AB üzerinde baskılarını sürdürdüğü de bir gerçek. 
Garip ama, minik bir "yarım üye" olarak, Rum yönetimi koskoca AB'yi yönlendirebiliyor Aslında bunun aksi olmalıydı. AB çözüme "hayır" diyen tarafı yola getirmeye ve en azından Türk tarafını, yıllarca uğradığı haksızlıklardan ve sıkıntılardan kurtarmaya çalışmalıydı. 
Oysa Leopold Maurer, önceki gün Lefkoşa'daki açıklaması sırasında, KKTC'ye mali yardım ve serbest ticaret ile ilgili tüzüklerin "henüz AB dönem başkanlığının gündeminde yer almadığını" söylüyordu .. 



</TEXT>
</DOC>
