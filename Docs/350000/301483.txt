<DOC>
<DOCNO> 301483 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/ydemirkol.html </URL>
<DATE> 2004/12/28/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Şampiyon performansı 
</HEADLINE>
<TEXT>



1999 2000 sezonundaki Galatasaray... Birçok futbol otoritesi tarafından tarihin bir daha bize yaşatmayacağı bir futbol masalı, bir fenomen. 
İçeride herşeyi kazanan, dışarıda Şampiyonlar Ligi elenişi sonrası UEFA'da çok güçlü rakipleri eleyerek zirveyi bulan, üstüne Süper Kupa'yı kaldıran efsane. O efsane 1999 yılının bu günlerinde ligin zirvesindeydi. 13 galibiyet, 3 beraberlik ve 1 yenilgiyle. Bu tablonun bugünden tek farkı var. Bugünkü durum 12 galibiyet, 3 beraberlik ve 2 yenilgi. 
2000 yılında Galatasaray şampiyonluğu kazandığında, hanesinde 79 puan, 3 yenilgi ve 7 beraberlik bulunuyordu. Maç başına puan ortalaması 2,3'tü. Bugün olduğu gibi. 

Fark var mı 
Arsenal finali öncesi Altay'a 1-0 kaybettikleri maçı bir kenara koyalım. Kaybettikleri diğer iki karşılaşma da evlerinde. Fenerbahçe ve Gaziantep. Johnson'ın o inanılmaz golüyle kaybettikleri Fenerbahçe maçını kim unutabilir Peki o maçın bu sene Sami Yen'de oynanan oyundan bir farkı var mı 
Galatasaray şu anda 2,3 puan ortalamasında. Son 6 yılda şampiyon olan takımlar arasında bu ortalamayı geçen tek ekip 2002 03 yılında zirveyi yakalayan Beşiktaş. 2,5 puan ortalamasıyla rekor kırmıştı. 2000 01'deki Fenerbahçe ise 2,2'yle şampiyon oldu. 
Avrupa'ya bakalım. Büyük liglerde 2,4 tutturmuş Chelsea ve Juve var. Diğer bütün liderler Galatasaray'ın ortalamasının gerisinde. Ve Galatasaray tüm lig ikincilerinden yüksek ortalamaya sahip. 
Yani aslında Galatasaray'ın performansı şampiyon gibi de, Fener biraz daha şampiyon gibi. 30 yıldır üst üste 2 şampiyonluk kazanamayan ve son iki şampiyonluğunda Avrupa'da olmayan Fenerbahçe, bu kez sıra dışı, gelenek dışı bir performans sergiliyor. Sorun Galatasaray'ın içinde değil, boğazın karşı kıyısında. 

Bu çocuklara kıymayın 

Emre Belözoğlu, ona inanan bir hoca, ona inanan bir idol, çok iyi işleyen bir takım ve istim üzerinde bir camianın yarattığı büyük yıldız. Ama en önemlisi onun sonsuz kapasitesiydi. Onun çok büyük bir futbolcu olacağından, o daha 17 yaşındayken kimsenin hiçbir şüphesi yoktu. Emre bugün h l büyüyen ve daha büyüyecek bir dünya yıldızı. 
Bugün Sarı - Kırmızılar'dan, daha doğrusu Hagi'den yeni bir kaç Emre çıkarması bekleniyor. Ve gelecek vaat eden, Cafercan, Arda, Mülayim, Uğur vs. gibi oyuncuları neden kullanmadığı soruluyor. Bu oyuncular ileride profesyonel olarak Galatasaray'a hizmet edebilirler, Galatasaray'ın önemli oyuncuları olabilirler. Ama onların isimlerini çok yukarılara yazmaya çalışmayın. Masallara başrol yapmayın. Bunun altından kalkamazlar ve verebileceklerini de veremezler. Çünkü hiçbirisi bir Emre değil. Elimizdekiler başka kapasiteler. 

Atatürk'ün takımı 

UEFA'nın dergisi Champions'un bir önceki sayısında bir Fenerbahçe tanıtımı vardı. Bu tanıtımda Atatürk'ün Fenerbahçe taraftarı olduğundan bahsediyordu. Bir vatandaş mektup döşenmiş dergiye. "Böyle bir dedikoduya nasıl böyle bir dergide yer verirsiniz. O, Fenerbahçe'yi tuttuğunu hiç söylemedi" diye. Bu derin bir konu. Fenerliler, Beşiktaşlılar herkes Ata'nın kendi takımlarını tuttuğunu iddia ediyor. Ediyor da, kendisinin futbolla hatta izcilik dışında herhangi bir sporla ilgili olduğuna dair herhangi bir bilgi yok. Kılıç Ali'nin oğlu Gündüz Kılıç vesilesiyle Galatasaray'la, Balkan harbi ve Kurtuluş Savaşı'ndeki katkıları nedeniyle Beşiktaş ve Fenerbahçe'yle ilgili olduğunu biliyoruz da, futbolla ilgili olduğuna dair bilgiyi nereden buluyoruz onu anlamıyorum. Ayrıca Atatürk'ün bir takımı tutmasıyla neden bu kadar ilgiliyiz Partisiyle bu kadar ilgisizken. 

10 numara nereye 

Galatasaray çok hassas dengeler üzerine kurulmuş bir ekip. Yokluktan başvurulmuş eski yıldızlar, yokluktan taraftar politikaları nedeniyle yaratılmış bir teknik direktör vs. Çok ciddi yapısal ve ekonomik sorunların ortaya çıkardığı bir tablo bu. Ve bu tablodan ortaya çıkan bir şampiyon performansı. Bu, eldeki zorlayıcı verilerle zor ama kurulan takımla tahmin edilebilir bir durumdu. Ki bu ülkede futbol bilgisine güvenebileceğiniz isimler de Galatasaray'ın bu performansı gösterebileceğini söylüyordu. Şimdi ise bir transfer rüzgarı esiyor. Özellikle de 10 numara arayışı. 

Bulamıyorum 
Ben arıyorum tarıyorum, soruyorum soruşturuyorum, ama bulamıyorum. Diyelim ki onlar buldu. Peki şimdi bu 10 numara'yı alıp Galatasaray'a monte etmeye çalışalım. Hagi bir 4-4-2 yorumu oynatıyor. Bu çok esnek bir yapı değil, ama tuttu. 2 çapayla arkalarındaki Tomas-Song ikilisi, Mondragon'un performansıyla rakibi tutuyorlar. İki savunma kanadı bu iyi işleyen göbek mekanizmasıyla iyi çalışıyor. Cihan ve Orhan Ak aslında Galatasaray'da o mevkiyi kullanabilecek kalitede değiller, ama tıpkı Lucescu'nun Beşiktaş'ındaki İbrahim Üzülmez gibi, göbek çok sağlam olunca onların işi de kolaylaşıyor. 

Denklem gibi 
İki çapa için, 5 kapasiteli oyuncusu var. Temel görevlerin altından kalkabilen Ayhan, Saidou, Ergün, Volkan ve Conceiçao'nun 5'i de hiç beğenilmedikleri maçlarda bile makinenin işlemesini sağladı. Ve ileride, uyumlu üretken ve yıpratıcı Necati ve Hakan. Bu 4'lü yapının sağlamlığı orta sahanın kanatlarındaki oyuncular kim olursa olsun, belli bir standardın altına inmelerini önlüyor. Şimdi soruyu baştan alalım 10 numara nereye girecek Bu Alex sonrası Fenerbahçe'nin da yaşadığı bir sıkıntıydı ve ancak Van Hooijdonk sakatlanınca forvete monte edilerek çözüldü. Şimdi Hagi 10 numarayı oyuna koymak için Necati'yi mi kesecek, yoksa çapaların sayısını bire mi düşürecek Bu 10 numara nerede oynayacak 

FIFA'dan uyarı geldi 

FIFA, 3813 sayılı Özerk Futbol Yasası'nın MHK'nin seçimle işbaşına gelmesi, başkanın ölümü veya istifası halinde başkan vekillerinden birinin ilgili bakan tarafından atanması hükümlerine müdahale etti. Genel Sekreter Vekili Jerome Champagne imzası ile Futbol Federasyonu'na gönderilen uyarı yazısında, MHK'nin kulüpler tarafından seçilmesinin sakıncalarına dikkat çekildi. 
YASANIN 7. maddesinde yer alan başkan vekillerinin atanması ile ilgili hüküm de özerkliğin ruhuna aykırı bulundu. FIFA'nın uyarısından sonra harekete geçen federasyon, 3813 sayılı yasanın 7 ve 15. maddelerinin değiştirilmesi için kolları sıvadı. MHK seçimlerinin iptali ile ilgili Kemal Ulusu tarafından açılan davanın yasa değişikliğinden sonra düşeceği belirtildi. 



</TEXT>
</DOC>
