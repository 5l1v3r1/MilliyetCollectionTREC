<DOC>
<DOCNO> 319846 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/spor/aspo.html </URL>
<DATE> 2005/03/02/ </DATE>
<TIME>  </TIME>
<AUTHOR>  </AUTHOR>
<HEADLINE>
Yarım elma gönül alma 0-1 
</HEADLINE>
<TEXT>


Galatasaray, Diyarbakır deplasmanında Ayhan'ın harika golüyle güldü, Türkiye Kupası'ndaki yolculuğunu sürdürdü. Vasat bir mücadeleye rağmen Sarı-Kırmızılılar, zorlu Beşiktaş karşılaşması öncesi moral buldu 


90 dakika 

ERHAN TELLİ 

Önceki gün İstanbul'dan Diyarbakır'a gelirken herkesin ağzında tek bir cümle vardı. "Nereden çıktı şimdi bu maç .." Bir buçuk saat süren uçak yolculuğu boyunca, biz Galatasaray'ı takip eden muhabir ve yazarların bile üst üste gelen yorucu deplasmanlar sonrasında uflaya puflaya gittiği bu karşılaşma için, tek temennim, "İnşallah futbolcular da bizim gibi düşünmüyorlardır" diyebilmek oldu. Öyle ya, Samsun deplasmanında yenilen ve hocasının bile şampiyonluktan umudu kestiği Galatasaray, Diyarbakır'da aksi bir sonuçla kupaya veda etse, herşey bir anda tersine dönebilirdi. Böyle bir durumda, hafta sonunda oynanacak Beşiktaş derbisinin sonucunda olabilecekleri ise düşünmek bile insanın uykularını kaçıracak cinstendi. 
İşte bu noktada büyük takım farkı ortaya çıkmalıydı ki, öyle de oldu. Tam, "Bu maç sabahtan akşama kadar oynansa bir şey olmaz. Hatta uzatmaya kalır, olan bize olur" diye düşünürken, Ayhan'ın beklenmedik golü geldi. 40. dakikada uzaktan mükemmel vuruşla kaleci Fadhel'i avlayan Ayhan, Galatasaray'ı 1-0 öne geçirdi. Bu dakikadan sonra beraberlik golü için yüklenen ev sahibi ekip, 44'te sol kanattan Sinan Kaloğlu'nun serbest vuruşuyla umutlandı. Mondragon'un müdahalesi ile çizgi önünde donan topu, Song uzaklaştırmayı başarınca, Diyarbakırspor önemli bir ataktan sonuç alamadı. Devre böylece sona erdi. 

Pozitif futbol 
İkinci yarıda üstün gözüken taraf Galatasaray oldu. Önde olmanın rahatlığına kapılmayıp kontrolü de elden bırakmayan Sarı-Kırmızılılar, rakiplerine de pozisyon vermedi. 58'de Necati Ateş'in Hasan Kabze'nin ortasına yaptığı şık vuruşla ikinci gole yaklaşan Galatasaray kaleci Fadhel'i geçemezken, maç boyunca başarılı oyununu sürdüren Ayhan, karşılaşmanın da şüphesiz yıldızı oldu. Ferrari'ye benzetilen Ribery, hızıyla rakiplerinin başını döndürürken, Hakan Şükür'ün yokluğunda forma giyen Hasan Kabze'de gol atamasa da en azından sırıtmadı. 88'de Yunus'un müsait pozisyonda kaçırdığı golle sonucu değiştiremeyen ev sahibi bu atakla ekip tura veda etti. 
Sonuç olarak, sezonun ilk yarısında Diyarbakır'a ligde üç puan vererek büyük hayal kırıklığı yaşatan Galatasaray, bu kez kupada korkuya kapılmadı ve zor maçı kolaya çevirerek güçsüz rakibi önünde turu rahatlıkla geçti. Bu sonuçla Beşiktaş maçı öncesi hem moral hem de güven kazanmış oldu. 

Orhan Ak paniği 

Genç oyuncu, Göksel'in kafasının üstüne düşmesiyle boynundan sakatlandı. Büyük korku yaşayan Orhan Ak zor kendine geldi 

Ucuz kurtuldu 
MAÇIN 65. dakikasında Göksel'in şutunu önlemeye çalışan Orhan Ak bir anda kendini Diyarbakırsporlu futbolcunun altında buldu. Göksel'in başının üstüne düşmesiyle sarsılan Orhan Ak uzun süre kendine gelemedi. Pozisyon sonrası boynundan ses geldiğini ifade eden genç oyuncu büyük panik yaşadı. Bir süre boynunu tutan ve hareket ettirmeye çalışan Orhan Ak hemen değiştirilmesini istedi. 

Tomas oynamadı 
GALATASARAYLI oyuncunun, ancak sağlık görevlilerin uyarısı üzerine, omuzlarındaki sinirlerin duyarlı olduğunu anlayınca rahat nefes aldığı, korkusunu yendiği öğrenildi. Yerini Sabri'ye bırakan Orhan Ak'ın ağrılarının bulunduğu, durumunun bugün netlik kazanacağı açıklandı. Öte yandan Cihan'ın kasığında da ağrı bulunduğu bildirildi. Hagi, dinlendirdiği Tomas'ın yerine Bülent'e şans verdi. 

Maçın hakemi 
Tutarsızdı 
BU sezon ilk kez Galatasaray'ın bir maçını yöneten Bülent Demirlek, dünkü mücadelede faul kararlarında tutarsızdı. Dengesiz bir yönetim gösteren Demirlek avantaj kuralını da uygulamada yetersiz kaldı. Bu arada ilk yarıda Song'un çizgi üzerinden çıkardığı topu gol saymaması ise doğrusuydu. 


</TEXT>
</DOC>
