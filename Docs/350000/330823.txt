<DOC>
<DOCNO> 330823 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur08.html </URL>
<DATE> 2005/04/06/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
15 yaşında ikinci kez tecavüz kurbanı 
</HEADLINE>
<TEXT>

     Onur BAYRAM AFYONKARAHİSAR, DHA 

      AFYONKARAHİSAR'da, 15 yaşındaki S.N.K'ya tecavüz ettiği ileri sürülen 6 kişi yakalandı. Olayla ilgili 8 kişi daha aranırken, küçük kızın geçen yıl da Şuhut İlçesi'nde 9 kişinin tecavüzüne uğradığı da ortaya çıktı. 
     Geçtiğimiz yıl Ağustos ayında Afyonkarahisar'ın Şuhut İlçesi'nde S.N.K adlı genç kız, babası Mehmet K.'ya ilçede yaşayan bazı erkeklerin kendisiyle cinsel ilişkiye girdiğini söylemiş, bunun üzerine baba Mehmet K. Cumhuriyet Savcılığı'na suç duyurusunda bulunmuştu. S.N.K. ile cinsel ilişkiye girdiği iddia edilen yaşları 17 ile 18 arasında değişen M.K, A.K, S.A, A.K, H.D, Y.T, A.K, H.B. ve H.D, polis tarafından yakalanmış, zanlı gençler çıkarıldıkları mahkeme tarafından tutuklanmıştı. 
     Genç kız, başına gelen acı olaydan sonra yerleştirildiği Konya'daki yetiştirme yurdundan geçen ay kaçarak, Afyonkarahisar'a ailesinin yanına döndü. Bir süre sonra 17 yaşındaki Y.S, 19 yaşındaki H.T, 20 yaşındaki Ö.L, 18 yaşındaki M.A, 26 yaşındaki M.K. ve 18 yaşındaki F.Ç adlı gençlerle tanışan S.N.K, son 2 haftada bu kişilerin defalarca tecavüzüne uğradığını iddia ederek, babasıyla birlikte cumhuriyet savcılığına suç duyurusunda bulundu. Şikayet üzerine Y.S, H.T, Ö.L, M.A, M.K ve F.Ç, akşam saatlerinde Afyonkarahisar'ın Çavuşbaş semtindeki bir evde yakalandılar. 
     Emniyet güçlerince adliyeye sevk edilen F.Ç, M.A. ve Y.S. tutuklanarak cezaevine gönderildi. Diğer 3 zanlının sorgusunun ise sürdüğü öğrenildi. 
     Polis, olayla ilgili olduğu belirtilen 8 kişinin daha arandığını bildirdi. 
     
</TEXT>
</DOC>
