<DOC>
<DOCNO> 320430 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sontur02.html </URL>
<DATE> 2005/03/03/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Antalya'da gasp olayı... 
</HEADLINE>
<TEXT>

     Antalya'da bir telefon dükkanına giren 3 kişi, dükkandaki 3 kişiyi bıçakladıktan sonra, bir miktar para ve cep telefonu gasp ederek kaçtı. 
     Edinilen bilgiye göre, Yener Ulusoy Bulvarı'nda kimlikleri belirlenemeyen 3 kişi, Enka Telefon Bayisi'ne gelerek cep telefonlarını incelemeye başladı. 
     Zanlılardan biri, dükkanın kapısını kapattıktan sonra silah çekerek dükkandaki Mehtap Girgin ve Serkan Girgin'den para istedi. 
     Bu sırada Mehtap Girgin kapıya yönelerek, dışarıdan yardım çağırmak istedi. Ancak zanlılardan biri Mehtap Girgin'i yakalayarak önce bacağından, sonra da kolundan bıçakladı. 
     Bunun üzerine Serkan Girgin de diğer zanlılara müdahale etmek isterken, bıçaklandı. Sesleri duyan ve yandaki dükkanda bulunan Birol Gergin de olay yerine gelerek, zanlılara müdahale etti. 
     Ancak zanlılar, Birol Girgin'i de bıçakladıktan sonra, dükkandaki cep telefonlarını ve bir miktar parayı alarak olay yerinden kaçtı. 
     Polis ekiplerinin düzenlediği operasyon sonucu, kaçan zanlılar yakalanarak gözaltına alındı. 
     
</TEXT>
</DOC>
