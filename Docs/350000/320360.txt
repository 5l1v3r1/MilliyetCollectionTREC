<DOC>
<DOCNO> 320360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/03/son/sonsiy08.html </URL>
<DATE> 2005/03/03/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
"Başbakan'ın uçağının Ankara'ya inememesinde Meteoroloji'nin hatası yok" 
</HEADLINE>
<TEXT>

     Çevre ve Orman Bakanlığı, Başbakan Recep Tayyip Erdoğan ve bazı bakanların bulunduğu ''Ata'' uçağının hava muhalefeti nedeniyle Ankara'ya inemeyerek İstanbul'a geri dönmesinde Devlet Meteoroloji İşleri Genel Müdürlüğü'nün sorumluluğunun bulunmadığını bildirdi. 
     Çevre ve Orman Bakanlığı'ndan yapılan yazılı açıklamada, bazı basın organlarında 27 Şubat Pazar günü ''Ata'' uçağının İstanbul'a geri dönmesinde Devlet Meteoroloji İşler Genel Müdürlüğü'nün ihmali bulunduğu yönünde haberlerin yer aldığı hatırlatıldı. 
     Devlet Meteoroloji İşleri Genel Müdürlüğü'nün kayıtlarında 27 Şubat'ta İstanbul-Ankara uçuşu boyunca gök gürültülü sağanak, kar yağışı ve birlikte rüzgarın güney-güney batı yönlerden fırtına şeklinde estiğinin yer aldığına işaret edilen açıklamada, 25 Şubat'ta yapılan meteorolojik uyarıda da bu bilgilerin yer aldığı belirtildi. 
     THY'nin tarifeli uçuşları aynı gece gerçekleştiğinin, ancak ''Ata'' uçağının hava muhalefeti nedeniyle İstanbul'a dönmek zorunda kaldığının kaydedildiği açıklamada, ''Uçuş planlaması, uçuş limitleri ve buna ilişkin değerlendirmeler Devlet Meteoroloji İşleri Genel Müdürlüğü çalışmaları içerisinde bulunmamaktadır'' denildi. 
     Devlet Meteoroloji İşleri Genel Müdürlüğü'nce Elmadağ'a kurulan radarın verici ünitesindeki yüksek voltaj trafosunun arızalanması nedeniyle 1 Şubat 2005 tarihinden bu yana çalışmadığının, halen yüklenici firmanın garanti sorumluluğundaki sistemin arızalanan ünitesinin tamir edilmek üzere üretici firma tarafından teslim alındığının da belirtildiği açıklamada, ancak bu ünitelerin hem arızalarının giderilmesinin, hem de yeniden imalinin süre aldığı ifade edildi. Açıklamada, yüklenici firmayla yapılan yazışmada arızalı parçanın tamiriyle ilgili çalışmaların sürdüğü bildirildi. 
     Diğer üç radarın ise tahmin çalışmalarında aktif olarak kullanıldığının kaydedildiği açıklamada, ''Başbakan'ın da içinde bulunduğu bu uçuş tecrübeli uçuş ekibinin doğru kararı sonucunda herhangi bir üzücü olay yaşanmadan atlatılmıştır. Meteoroloji Mühendisleri Odası'nın uçuş olan her coğrafyada yaşanabilecek böyle bir olayı farklı şekilde yansıtması kamu çalışanlarını üzmüştür'' denildi. 
     
</TEXT>
</DOC>
