<DOC>
<DOCNO> 327013 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/soneko20.html </URL>
<DATE> 2005/03/25/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Akaryakıt pompalarına yazarkasa... 
</HEADLINE>
<TEXT>

     Maliye Bakanlığı, akaryakıt pompalarına ödeme kaydedici cihazı bağlatması gereken mükelleflere, 28 Mart tarihine kadar sözleşme yapma uyarısında bulundu. 
     İstasyonlar, kurulum işlemlerini 30 Nisan'a kadar tamamlayacak, 1 Mayıs'ta da uygulamaya geçilecek. 
     Maliye Bakanlığı'ndan yapılan açıklamada, 30 Kasım 2003 tarihli Resmi Gazete'de yayımlanan ''Ödeme Kaydedici Cihaz Genel tebliğiyle, taşıtlara perakende olarak LPG, doğalgaz ve benzerleri de dahil akaryakıt satışı yapan akaryakıt istasyonu işletmeciliği faaliyetinde bulunan birinci ve ikinci sınıfı tacirlere, işletmelerdeki akaryakıt pompalarının kademeli olarak ödeme kaydedici cihazlara bağlanması mecburiyeti getirildiği hatırlatıldı. Açıklamada, şöyle denildi 
     ''25 Şubat 2005 tarihli Resmi Gazete'de yayımlanan 64 Seri no'lu Ödeme Kaydedici Cihaz Genel Tebliği ve 15 Mart 2005 tarih ve 5 Sayılı Ödeme Kaydedici Cihaz Sirküleri ile de erişme kontrollü karayolları otoyollar , Karayolları Genel Müdürlüğü'nün yol ağında devlet yolu olarak belirlenen yollar ve Büyükşehir Belediye sınırları ile mücavir alanları içerisindeki akaryakıt istasyonları ile bir önceki dönem satışları toplamı 3 milyon YTL'yi aşan akaryakıt istasyonu işletmecilerinin, sistemin kurulması konusunda Bakanlığımızdan onay alan ödeme kaydedici cihaz firmalarıyla, 28 Mart 2005 tarihine kadar gerekli sözleşmeleri yapmış olmaları şartıyla, kurulum işlemlerini 30 Nisan 2005 tarihine kadar gerçekleştirilebilecekleri belirtilmişti.'' 
     
     1 MAYIS'TAN İTİBAREN UYGULAMAYA GEÇİLECEK 
     Açıklamaya göre, akaryakıt pompalarını ödeme kaydedici cihazlara bağlatma zorunluluğu bulunan mükelleflerin, sözleşme yapma süresi olan 28 Mart tarihine az bir süre kalmış olması sebebiyle, ''cezalı duruma düşmemeleri'' bakımından, anılan tarihe kadar, akaryakıt dağıtım şirketleri veya istasyon işletmecilerinin Bakanlık'tan onay alan ve Gelirler Genel Müdürlüğü'nün ''www.gelirler.gov.tr'' adresli web sitesinde yayımlanan ödeme kaydedici cihazlarına müracaat ederek sözleşme yapmaları, kurulum işlemlerini de 30 Nisan tarihine kadar tamamlamaları gerekiyor. 
     Akaryakıt istasyonlarında ödeme kaydedici cihaz uygulaması, 1 Mayıs 2005 tarihinden itibaren uygulamaya girecek. 
     
</TEXT>
</DOC>
