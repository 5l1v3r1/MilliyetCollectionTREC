<DOC>
<DOCNO> 308808 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sondun04.html </URL>
<DATE> 2005/01/24/ </DATE>
<TIME> 00.10 </TIME>
<AUTHOR>  </AUTHOR>
<HEADLINE>
Irak'ta Türk tanker şoförü öldürüldü 
</HEADLINE>
<TEXT>

     Kuzey Irak'ta, Amerikan konvoyuyla hareket eden bir Türk tanker şoförünün öldürüldüğü bildirildi. 
     Görgü tanıkları, silahlı kişilerin başkent Bağdat'a gitmekte olan Amerikan konvoyuna küçük silahlarla saldırıda bulunduğunu, konvoyun içindeki bir Türk tanker şoförünün aracıyla birlikte yakıldığını söyledi. 
     Görgü tanıkları, Türk şoförün yanmış cesedinin hala aracın şoför mahallinde olduğunu belirterek, saldırının ardından Amerikan araçlarının Musul'a döndüğünü ifade etti. 
     Irak polisi, dün, Bağdat'ın kuzeyindeki El Şarkat yakınlarında Amerikan güçlerine erzak taşıyan bir Türk konvoyuna kimliği belirlenemeyen kişilerin roket ve makineli tüfekle saldırdığını, saldırıda kamyon şoförünün hayatını kaybettiğini, kamyonun ateşe verildiğini belirtmişti. Polis, kamyon şoförünün uyruğunu açıklamamıştı. 
     
</TEXT>
</DOC>
