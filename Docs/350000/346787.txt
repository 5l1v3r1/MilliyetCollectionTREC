<DOC>
<DOCNO> 346787 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sontur36.html </URL>
<DATE> 2005/05/28/ </DATE>
<TIME> 21.45 </TIME>
<AUTHOR>  </AUTHOR>
<HEADLINE>
6 kişilik ailenin çadırda ölme nedeni anlaşıldı... 
</HEADLINE>
<TEXT>

     Sağlık Bakanlığı, Eskişehir’in Alpu ilçesinde aynı aileden 6 kişinin, çadırda kullanılan mutfak tüpünün hortumundan sızan gaz nedeniyle öldüğünün otopsi sonucu tespit edildiğini bildirdi. 
     Sağlık Bakanlığı’ndan yapılan yazılı açıklamada, mevsimlik tarım işçisi olarak çalışan ve kaldıkları çadırda ölü bulunan 6 kişilik Bilbay ailesinden anne ve 4 çocuğunun, gece yarısı 00.30’da karın ağrısı şikayetiyle Eskişehir Alpu Devlet Hastanesi’ne başvurdukları bildirildi. 
     Açıklamada, anne ve çocukların 2 saat müşahede altında tutuldukları belirtilerek, "Angsiyetesi olan anneye diazem yapıldığı, Metpamid, Novaljin ve Buscopan şuruptan ibaret bir reçete yazılarak, genel durumlarında bir bozulma olmadığından ve hayati tehlike taşıyacak bir gelişme görülmediğinden hastaların taburcu edildikleri" kaydedildi. 
     Açıklamada, ailenin sabah saatlerinde çadırlarında ölü olarak bulundukları, olay yerinde yapılan otopside ölümlere çadırda kullanılan mutfak tüpünün hortumundan sızan gazın sebep olduğunun anlaşıldığı bildirildi. 
     Ölümlerle ilgili olarak geniş çaplı bir araştırma başlatıldığı kaydedildi. 
     
</TEXT>
</DOC>
