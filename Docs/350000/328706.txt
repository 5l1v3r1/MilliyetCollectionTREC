<DOC>
<DOCNO> 328706 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sonyas09.html </URL>
<DATE> 2005/03/30/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Turizmde yükselen trend Kruvaziyer turizmi 
</HEADLINE>
<TEXT>

     ABD ve İngiltere başta olmak üzere gelişmiş ülkelerde yıllardır en çok tercih edilen gezi türlerinden biri olan ve son derece lüks gemilerle seyahat etme olanağı sağlayan kruvaziyer turların, Türkiye'de de hızla geliştiği bildirildi. 
     AA muhabirinin aldığı bilgiye göre, Akdeniz, Ege, Adriyatik Denizi, İskandinav ülkelerinin yanı sıra irili ufaklı egzotik adalara düzenlenen turlarda kullanılan dev yolcu gemileri, sahip oldukları lüks donanımla tatil için yurtdışını tercih edenlerin gözdesi haline gelmeye başladı. 
     Restoran, bar, yüzme havuzu, güzellik merkezi, spor, tiyatro ve sinema salonu, çocuk parkı, golf sahası ve buz pateni pisti gibi birçok özelliği bünyesinde barındıran ve adeta ''Yüzen tatil köyü'' olarak nitelendirilen gemilerin, yıllardır gelişmiş ülkelerde hizmet verirken, son dönemlerde Türkiye'yi de sıkça rotalarına almaya başladıkları bildirildi. 
     Golden Bay Tour Yurtdışı Turlar Koordinatörü Hakan Aksungur, AA muhabirine yaptığı açıklamada, özellikle birkaç değişik ülkeyi kapsayan gezilere çıkan kişilerin, seyahatin otobüs, uçak ya da transferlerde geçmesi nedeniyle zorlandıklarını, ancak gemi seyahatlerinde bu zorluğun, yerini rahat bir yolculuğa bıraktığını söyledi. 
     Gemi yolculuklarında bavul açma-kapama gibi bir zorluğunun bulunmadığını ifade eden Aksungur, gemilerde müşterilere seçilen kabin tipine göre tam ya da yarım pansiyon olarak tüm gün her yaşa ve zevke göre eğlenceyi içeren bir gezi imkanı sunulduğunu anlattı. 
     Müşterilerin, aradıkları her türlü eğlence, lüks ve konforu 5 yıldızlı gemilerde birarada bulabildiklerini belirten Aksungur, bu gemilerle Baltık, Norveç Fiyordları, Akdeniz, Uzakdoğu, Avustralya-Yeni Zelanda, Alaska, Kanada, Karayipler, Meksika, Güney Amerika ve Antarktika'ya seyahat edilebileceğini kaydetti. 
     Aksungur, gelişmiş ülkelerde yıllardır en çok tercih edilen gezi türlerinden biri olan gemi seyahatlerinin Türkiye'de de hızla geliştiğini dile getirerek, ''Son 3 yıldır devamlı büyüyen kruvaziyer sektörüne özellikle bu yaz inanılmaz bir talep var'' dedi. 
     Cerrahgil Turizm Seyahat Acentası yetkilileri de gemi seyahatlerinin fiyatlarının konaklama ve rehberlik hizmeti dahil 700-5000 avro arasında değiştiğini kaydettiler. 
     Bu gezi türünde de ödemelerin peşin veya kredi kartına taksit şeklinde yapılabildiğini ifade eden yetkililer, mayıs ayından itibaren gemi seyahatlerine olan taleplerin daha da artmasını beklediklerini belirttiler. 
     
</TEXT>
</DOC>
