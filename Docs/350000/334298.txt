<DOC>
<DOCNO> 334298 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/ekonomi/aeko.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Wolfovitz'in Dünya Bankası Başkanlığı'ndan memnunuz' 
</HEADLINE>
<TEXT>


Ali Babacan bugün, haziran ayında görevini ABD eski Savunma Bakan Yardımcısı Paul Wolfovitz'e devredecek olan Wolfhenson ile görüşüyor. Babacan, Wolfovitz'in başkanlığından da memnun olduklarını söylüyor 

Ahmet Erhan Çelik - Ankara 

Devlet Bakanı Ali Babacan, ABD eski Savunma Bakan Yardımcısı Paul Wolfovitz'in haziran başından itibaren Dünya Bankası başkanlığını üstlenecek olmasından memnun olduklarını söyledi. Babacan, ayrıca "Ekonominin yumuşak karnı kalmadı" diyerek, döviz kurlarında geçen ay yaşanan dalgalanma yüzünden Türkiye'den çıkan sermaye miktarının oldukça düşük olduğunu ifade etti. 
IMF Dünya Bankası bahar toplantıları için Washington'da bulunan Babacan, Milliyet'in sorularını yanıtladı. Babacan, "Farklı pozisyonlarda çok önemli görevler üstlendi" diye tanımladığı Wolfovitz'in Dünya Bankası'na başkan seçilmesinden memnun olduklarını ve Wolfovitz'in tecrübelerini banka politikalarına da aktarmasını beklediklerini söyledi. 
"Pazartesi günü bugün mevcut başkan Wolfhenson'la bir araya geleceğim" diyen Babacan, bunun veda görüşmesi olacağını belirtti. 
Toplantılar sırasında çok sayıda görüşme yaptığını da belirten Babacan, övgülerle karşılaştığını anlatırken, şöyle konuştu 

İdeolojik muhalifler 
"İki hafta sonra İsrail Merkez Bankası Başkanlığı'nı üstlenecek IMF eski 1. Başkan Yardımcısı Stanley Fisher, Türkiye'deki olumlu gelişmelerden çok memnun olduğunu söyledi ve 'Sizinle her karşılaştığımda tekrar tebrik etmek durumunda kalıyorum' dedi. Biliyorsunuz kendisi 2000 yılından itibaren uygulanan program nedeniyle Türkiye ile çok uğraşmıştı. IMF Başkanı Rodrigo Rato ise "Ülkenizin performansı son derece etkileyici. Hükümetinizin bu performansı sürdüreceğine inanıyorum' dedi." 
Babacan, bazı kesimlerin ekonomideki olumlu gelişmeleri görmemeyi tercih ettiğini anlatırken, "Mesela medyada da böyle kişiler var. Merkez Bankası'nın 30 sayfalık raporunda ikinci sayfadaki ikinci satırı öne çıkararak, 'risk var' ya da 'merkez uyardı' gibi şeyler yazılıyor" dedi. 
"Münferit ideolojik yaklaşımları olan bu tür kişiler gelişmeleri bir türlü hazmedemiyorlar" diyen Babacan, sözlerine şöyle devam etti 
"Ekonomide moral çok önemlidir. Şartları ve göstergeleri tamamen aynı, A ve B diye iki ülke düşünün. A ülkesinde moraller çok yüksekse halk para harcamaya, işadamları yatırım yapmaya devam eder. Morallerin kötü olduğu B ülkesinde ise halk tüketimini azaltır, işadamları 'yarın ne olacak' diye sormaya başlar ve o ülke çöker." 

Risk kalmadı 
Babacan, ekonominin iç ve dış gelişmelere karşı mukavemetinin arttığını belirtirken "Yumuşak karın filan kalmadı" diye konuştu. 
Politika uygulamalarında bilinçli ve kararlı davrandıklarını kaydeden Babacan, olumsuz durumlara karşı alınan tedbirlerin bire bir sonuç verdiğini söyledi. 

Sabit kur sıkıntı olurdu 
Babacan, döviz kurlarında geçen ay yaşanan dalgalanma nedeniyle Türkiye'den sermaye çıkışları da olduğunu ancak çıkan miktarın düşük kaldığını söyledi. "Bütün hareketleri gün gün izliyoruz" diyen Babacan, "Sabit kur uygulansa ve dolar bin 250 YTL olarak belirlenseydi sıkıntı olurdu. Ama kurun dalgalanıyor olması sermaye giriş ve çıkışlarını da frenliyor" diye konuştu. 


</TEXT>
</DOC>
