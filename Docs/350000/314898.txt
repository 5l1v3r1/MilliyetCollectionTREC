<DOC>
<DOCNO> 314898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/13/son/sonspo04.html </URL>
<DATE> 2005/02/13/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Iverson 60 sayı ile rekor kırdı, Hidayet'in 10 sayısı galibiyete yetmedi 
</HEADLINE>
<TEXT>

     ABD Profesyonel Basketbol Ligi'ne, TSİ bu sabaha karşı yapılan 3 maçla devam edildi. 
     Hidayet Türkoğlu'nun 20 dakika forma giydiği maçta Orlando Magic, deplasmanda Philedelphia Sixers'a 112-99 yenildi. Maça yedek katılarak 10 sayı, 1 savunma ribauntu ve 2 asistlik performans sergileyen Türkoğlu, 2 sayılık atışlarda 5'de 2, 3 sayılık atışlarda 6'da 1 ve serbest atışlarda 4'de 3 isabet buldu. 
     Magic'de, double-double yapan Steve Francis'in 32 sayı, 13 ribaunt ve 8 asist ile Dwight Howard'ın 11 sayı ve 13 ribauntu, Grant Hill'in ise 16 sayısı, galibiyet için yeterli olmadı. 
     Philedelphia'da ise Allen Iverson, rakip potaya 60 sayı göndererek hem kariyerinin en yüksek rakamına ulaştı hem de bu sezon NBA'in en fazla sayısını atmış oldu. 
     Sezon sayı ortalamasında 29.7 ile liderliği elinde bulunduran Iversons, maçta 2 sayılık atışlarda 31'de 15, serbest atışlarda 27'de 24 ve 3 sayılık atışlarda 5'de 2 isabet buldu. 
     Iverson, bundan önceki en yüksek rakamına 2002 yılında Houston Rockets potasına 58 sayı göndererek ulaşmıştı. Orlando Magic oyuncusu Tracy McGrady'nin geçen yıl Washington Wizards'a karşı 62 sayıyla oynamasından bu yana ilk kez bir oyunda 60 sayı atılıyor. 
     Philedelphia'da ayrıca Corliss Williamson, 18 sayı ve 10 ribauntla galibiyete katkıda bulundu. 
     Bu arada Gürcü asıllı Türk vatandaşı Zaza Pachulia, takımı Milwaukee Bucks'ın Atlanta Hawks'ı 113-83 yendiği maçta 27 dakika forma giyerek 11 sayı attı, 8 ribaunt 1 hücum, 7 savunma aldı, 1 asist yaptı, 3 top çaldı ve 3 de blok yaptı. Pachulia, 2 sayılık atışlarda 9'da 5 ve serbest atışlarda 2'de 1 isabet buldu. 
     Milwaukee'de Desmond Mason, 23 sayıyla maçın en skorer ismi olurken Hawks'da Antoine Walker'ın 21, Josh Childress'in de 20 sayısı yenilgiyi engelleyemedi. 
     Günün diğer maçında Detroit Pistons, Washington Wizards'ı 107-86 yendi. 
     Lige, TSİ yarın sabaha karşı yapılacak 12 maçla devam edilecek. 

     
</TEXT>
</DOC>
