<DOC>
<DOCNO> 343816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/18/son/sonyas07.html </URL>
<DATE> 2005/05/18/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Laura Bush'un saçlarını yapan Türk, Washington'da kuaför açtı... 
</HEADLINE>
<TEXT>

     ABD Başkanı George W. Bush’un ikinci dönem yönetimine başlarken yapılan yemin töreninde, First Lady Laura Bush ve Başkan Bush’un annesi Barbara Bush’un saçlarını yapan Edirneli Türk kuaför Cevat Topçu, Washıngton’da kuaför salonu açtı. 
     Topçu, Türkiye’nin Washington Büyükelçisi Faruk Loğoğlu’nun açılışını yaptığı "Alanya" adlı yeni salonunda Washington’ın en etkili simalarını ağırlamayı sürdürmeyi bekliyor. 
     İstanbul’da başladığı kuaförlük mesleğini 32 yıldır sürdüren ve 1999 yılından bu yana Washington’da çalışan Topçu’nun müşterileri Beyaz Saray’a kadar uzanıyor. 
     Cevat Topçu’nun yeni kuaför salonu Alanya’nın duvarında, Laura Bush ve Barbara Bush ile çekilmiş iki ayrı fotoğraf bulunuyor. Topçu AA’ya, bu fotoğrafların, Başkan Bush’un yemin töreni öncesinde Beyaz Saray’da bu iki etkili kadının saçlarını yapmasının ardından çekildiğini söyledi. Yemin töreninde özellikle Laura Bush’un saçları, Amerikan basınındaki haberlere göre büyük beğeni toplamış ve Bayan Bush’un "farklı stili" dikkati çekmişti. 
     Topçu, ABD’nin Irak Savaşı sırasında da, ABD Savunma Bakanı Donald Rumsfeld, eşi ve torunlarının da saçlarını da kesmiş. Yeni kuaför salonuna neden Alanya adını verdiği sorusuna karşılık Topçu, "Eşim Canan ile birlikte, evlendiğimiz ilk yıl Alanya’ya gittik. Akdeniz’in incisi Alanya’yı çok sevdik. Ayrıca Washington’daki müşterilerimizle de konuştuk. Alanya’nın söylenişi müşterilere güzel geliyor" dedi. 
     Kuaför Topçu’nun yeni salonu, Washington’ın en popüler mekanlarından olan Georgetown’da Büyükelçi Loğoğlu’nun yanı sıra birçok davetlinin katılımıyla açıldı.. 
     
</TEXT>
</DOC>
