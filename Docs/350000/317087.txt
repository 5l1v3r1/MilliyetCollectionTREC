<DOC>
<DOCNO> 317087 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/siyaset/siy01.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
MGK'de kadın yönetici devri 
</HEADLINE>
<TEXT>


MGK'de ekonomi, kültür, bilim ve eğitimden sorumlu araştırma değerlendirme başkan yardımcılığına Füsun Aslantosun getirildi. Alpogan'la birlikte kurumdaki kadın sayısının yüzde 40'lara çıktığı bildirildi 

UTKU ÇAKIRÖZER Ankara 


Milli Güvenlik Kurulu MGK Genel Sekreterliği'ndeki en önemli yönetici koltuklarından birine sivil bir kadın getirildi. Kurumda başmüşavir olarak çalışan Füsun Aslantosun ekonomi, kültür, bilim ve eğitimden sorumlu araştırma değerlendirme başkan yardımcılığına getirildi. 
MGK Genel Sekreterliği görevine getirilen ilk sivil olan Büyükelçi Yiğit Alpogan, kurumun yapılanmasında değişikliğe gitti. Genel sekreterliğin en önemli birimi olan ve MGK toplantılarına sunulan güvenlik değerlendirme raporlarını kaleme alan Araştırma Değerlendirme Ar - De Başkanlığı'nı üçe bölen Alpogan ekonomi, kültür, bilim ve eğitimden sorumlu başkan yardımcılığı görevine, kurumda başmüşavir olarak hizmet veren Aslantosun'u getirdi. 
Aslantosun yeni yapılanmada genel sekreter, tümgeneral rütbesindeki genel sekreter yardımcısı ve henüz atama yapılmayan Ar - De başkanının altında çalışan üç başkan yardımcısından biri olacak. 
Alpogan, Ar - De Başkanlığı'nın diğer iki yardımcılığını da dış güvenlik ve iç güvenlik olarak ikiye ayırdı. Dış güvenlik başkan yardımcılığı, Dışişleri Bakanlığı'na benzer yapılanma içinde altı grup başkanlığına ayrıldı. Diplomat kökenli başkan yardımcısı Gürsel Demirok'a bağlanan grup başkanlıkları AB, Ortadoğu, Rusya - Kafkaslar, Yunanistan - Kıbrıs - Balkanlar, ABD - Uzakdoğu ve uluslarası kuruluşlar olarak belirlendi. 
Ar - De Başkanlığı altındaki iç güvenlik başkan yardımcılığına ise, Kara Kuvvetleri Komutanlığı'na bağlı olarak genel sekreterlikte görevlendirilen Albay Yaşar Kunduh getirildi. MGK Genel Sekreterliği'ndeki kadın çalışan sayısının, Alpogan'dan önce yapılan uzman - uzman yardımcısı alımları sonucu yüzde 40'a kadar çıktığı da öğrenildi. 


</TEXT>
</DOC>
