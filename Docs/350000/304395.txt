<DOC>
<DOCNO> 304395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonspo22.html </URL>
<DATE> 2005/01/07/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Aziz Yıldırım'dan teşvik iddialarına cevap... 
</HEADLINE>
<TEXT>

     Fenerbahçe Kulübü Başkanı Aziz Yıldırım, ''İstanbulspor'un futbolcularına yaptığı bazı ödemeleriyle ilgili Tasarruf Mevduatı Sigorta Fonu'nun TMSF savcılığa havale ettiği soruşturma konusunda, medyada bazı yayın organlarında Fenerbahçe Kulübü'ne suçlamalar yapıldığını'' ifade ederek, yapılanın ''TMSF raporlarının saptırılıp, başka noktalara çekilmesinden'' ibaret olduğunu savundu. 
     Yıldırım, kulüp binasında düzenlediği basın toplantısında, iddiaların ortaya atıldığı belgeleri göstererek, açıklamalar yaptı. 
     Bazı yayın organlarında, ''İstanbulspor'da futbolculara dağıtıldığı belirtilerek kayıtlara geçen 600 milyar liralık bedelin Fenerbahçe Kulübü tarafından gönderildiği, bunun da teşvik anlamında olduğunun'' yazıldığını anlatan Yıldırım, ''Bu bilgilerin TMSF raporlarında olduğunu söylüyorlar. Ama TMSF'nin raporlarını inceledim. Hiçbir anlamda Fenerbahçe için teşvikle ilgili, İstanbulspor-Beşiktaş maçına gönderdiğimizi ifade ediyorlar bir ima bu belgelerde yok.'' dedi. 
     Konuyu gündeme getiren gazetecilerin TMSF'nin savcılığa verdiği dokümanlara ulaşabilmesinin ilginç olduğunu belirten başkan Yıldırım, ''Bunları nasıl aldılar TMSF'nin savcılığa verdiği bu dokümanlar, tahrif edilip başka anlamlara çekiliyor. Ödeme listesinin hiçbir yerinde Fenerbahçe'nin adı yok. Bunu yazan da Adnan Sezgin'dir. 
     Kendisiyle görüştüm. Şu an konuşamıyor. Çünkü konu yargıya intikal etti. Orada vereceği ifadede kendisi soruların hepsine açıklık getirecektir'' diye konuştu. 
     Aziz Yıldırım, ayrıca ödeme planı olan belgedeki toplam miktarın da 600 değil, 982 milyar lira olduğunu kaydetti. 
     Fenerbahçe Kulübü hakkında karalama yapıldığını savunan Yıldırım, Fenerbahçe üzerinde oyunlar oynanmaya çalışıldığını ileri sürerek, teşvik iddialarını ortaya atanlar hakkında tazminat davası açacağını söyledi. 

     
</TEXT>
</DOC>
