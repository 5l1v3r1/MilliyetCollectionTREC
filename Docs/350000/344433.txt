<DOC>
<DOCNO> 344433 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/ekonomi/eko04.html </URL>
<DATE> 2005/05/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Bossa yatırıma yöneldi, kapasiteyi katladı 
</HEADLINE>
<TEXT>


Ürün verdiği dünyaca ünlü markalar ile bugün geleneksel Dialog Toplantıları'nda buluşacak olan Bossa'a yatırıma hız verdi. Bu yaz üç fabrika daha açacak olan şirket iki yılda kapasitesini ikiye katladı 

ÖZLEM BAY 

Bossa'nın bu yıl üçüncüsünü düzenlediği geleneksel Diolog Toplantıları bugün başladı. Toplantılarda dünyaca ünlü markalar ile Türkiye'deki konfeksiyon firmaları bir araya gelecek. Yedikule Zindanları'ndaki gala gecesinde de modacı Erol Albayrak'ın Bossa kumaşları ile tasarladığı koleksiyon bir defile ile tanıtılacak. 
Toplantı öncesi basın mensuplarıyla buluşan Bossa Denim ve Spor Giyim Genel Müdür Yardımcısı Murat Karadut, Bossa'nın Adana'da yatırımlarına hız vereceğini belirtti. Karadut, ağustosta ayda 800 bin metre kapasiteye sahip bir boya terbiye tesisi ile ayda 750 - 800 ton iplik üretim kapasitesine sahip bir iplik fabrikası açacaklarını belirtti. Haziran başında ise Adana Organize Sanayi Bölgesi'nde ayda 800 bin metre üretim kapasitesine sahip kumaş dokuma tesisini faaliyete geçireceklerini söyleyen Karadut, Bossa'nın tüm tesislerinin yatırım tutarının 68 milyon dolar denim ve spor giyim işletmelerinde ise bu rakamın üç yılda 39 milyon dolar olduğu belirtti. Bu yılki yatırımla birlikte Bossa'nın kapasitesinin son iki yılda iki kat arttığını belirten Karadut, Bossa'nın ürün geliştirme ekiplerinin Diesel, Lee, Colins, Cross, Rodi, Mavi Jeans, M S, Miss Sixty, Wrangler gibi Türkiye'nin ve dünyanın en büyük markaları için de özel ürünler geliştirdiğini dikkat çekti. 




</TEXT>
</DOC>
