<DOC>
<DOCNO> 333026 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sonspo29.html </URL>
<DATE> 2005/04/13/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Demirören Fenerbahçe maçını şeref tribününden izleyeceğim... 
</HEADLINE>
<TEXT>

     Beşiktaş Kulübü Başkanı Yıldırım Demirören, teknik direktör Rıza Çalımbay'a destek verilmesini istedi. 
     Yıldırım Demirören, teknik direktör Rıza Çalımbay'ın BJK Nevzat Demir Tesisleri'nde spor yazarlarına verdiği yemekte yaptığı konuşmada, Rıza Çalımbay'a destek isterken, ''Sizlerden tek bir ricam var Rıza hocaya hep birlikte destek çıkalım. Bu mevkiye gelmek kolay, kalmak zordur. Hatalar olacak, ama hep birlikte destek olmalıyız'' diye konuştu. 
     Demirören, Fenerbahçe ile yapılacak derbi maça gelip gelmeyeceğinin ve gelmesi durumunda karşılaşmayı nereden izleyeceğinin sorulması üzerine, ''Maça geleceğim ve şeref tribününden izleyeceğim'' yanıtını verdi. 
     
     ''KAOS OLUR'' 
     Demirören, Merkez Hakem Kurulu'nun son durumuyla ilgili bir soruya da, ''Düşen bir takım, ya da şampiyonluğu kaçıran bir ekip yarın kalkar mahkemeye giderse Türk futbolunda çok büyük kaos olur'' diye konuştu. 
     Transferle ilgili bir soruya da Demirören, ''Alınacak oyuncuya hoca, ekonomik durumuna da yönetim karar verir. Hoca, istediği mevkiden 3-4 alternatif çıkarır, yönetim de bu alternatifler içinden birine karar verir'' diye yanıt verdi. 
     Bu arada Çalımbay, yemek öncesi çok duygulandığını ve futbolculuk döneminde birlikte olduğu medya mensuplarıyla teknik direktör olarak yine birlikte olmanın mutluluğunu yaşadığını belirtirken, ''Futbolculuk dönemimizdeki başarıyı, teknik heyet olarak da yenilemek istiyoruz'' dedi. 
     
</TEXT>
</DOC>
