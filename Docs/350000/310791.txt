<DOC>
<DOCNO> 310791 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonspo11.html </URL>
<DATE> 2005/01/30/ </DATE>
<TIME> 16.10 </TIME>
<AUTHOR>  </AUTHOR>
<HEADLINE>
Gaziantep, Denizli'yi eli boş gönderdi 3-1 
</HEADLINE>
<TEXT>

     Gaziantepspor, ikinci yarının ilk maçında sahasında Denizlispor'u 3-1 yenmeyi başardı. 
     Karşılaşma sağanak altında ağır bir sahada oynandı. Maçın ilk yarısında ev sahibi Gaziantepspor rakibine oranla daha üstün oyun sergilerken, daha etkili ataklar geliştirdi. Maça tutuk başlayan Denizlispor, rakip kalede etkili ataklar geliştiremedi, ayrıca kazandığı penaltı atışından da yararlanamadı. 
     2. dakikada Gaziantepspor'dan Ettayeb sağ kanattan köşe vuruşu kullandı. Ceza sahası içinde Gökhan Zan kafayla vurdu. Meşin yuvarlak kalecinin solundan filelerle buluştu. 1-0 
     6. dakikada Ettayeb'in ara pasında topla buluşan Lazarov ceza sahasına girdi. Lazorov'un yandan sert ortasını iyi takip eden Jaziri topu boş kaleye yuvarladı. 2-0 
     21. dakikada ender gelişen Denizlispor atağında, Serhat topu Ender'e verdi. Ender ceza sahasına girdi, müsait pozisyonda olmasına rağmen dengesini kaybedip düşünce defans topu uzaklaştırarak tehlikeyi önledi. 
     24. dakikada Thomas sol kanattan topu ceza sahası içine ortaladı. İyi yükselen Burak, topa kafayla vurdu, top az farkla auta gitti. 
     33. dakikada Erhan Namlı'dan topu alan Ettayeb, kaleye yaklaşık 30 metre mesafeden sert vurdu. Top kaleci Süleymanou'da kaldı. 
     34. dakikada kaleci Hasagiç ceza sahası içinde Güven'i düşürünce hakem penaltı kararı verdi. Penaltıyı Kratochvil kullandı. Top kalenin üstünden dışarı çıktı. 
     Bu dakikadan sonra gol olmayınca karşılaşmanın ilk yarısı Gaziantepspor'un 2-0 üstünlüğüyle sona erdi. 
     
     İKİNCİ YARI 

     Karşılaşmanın ikinci yarısına ev sahibi ekip Gaziantepspor, iyi başlayan taraf oldu. 
     53. dakikada Hasan Yurt'un ters kafa vuruşunda top Ömer Rıza'nın önünde kaldı. Ömer Rıza'nın sert vuruşunda, top yandan auta çıktı. 
     55. dakikada Denizlispor savunmasının uzaklaştırmaya çalıştığı top Jaziri'nin önünde kaldı. Jaziri, ceza alanına girdi. Bu futbolcunun sert vuruşunda, top az farkla auta çıktı. 
     56. dakikada İbrahim, soldan ceza alanına ortaladı. Topu iyi izleyen Ömer Rıza, yükselip kafayla vurdu. Meşin yuvarlak kalecinin sağından filelerle buluştu 2-1. 
     73. dakikada sol kanattan organize gelişen Gaziantepspor atağında, Tarık Ettayeb köşe vuruşu kullandı. Mehmet Çoğum'un kafasında top savunmadan sekti. Dönen topu Jaziri, plase vuruşla tamamladı 3-1. 
     80. dakikada Denizlispor'dan İbrahim'in uzun pasında, topla buluşan Ender, Gaziantepspor savunmasını rahat çalımlarla geçti. Ceza alanına girmeden sert vurdu. Kaleci Hasagiç son anda topu kornere attı. 
     Karşılaşmanın ilerleyen dakikalarında başka gol olmayınca, ev sahibi ekip Gaziantepspor karşılaşmayı 3-1 kazandı. 
     
     KÜNYE 

     

Stat Kamil Ocak. Hakemler Bülent Demirlek xx, Ahmet Çalışkan xx, Ömer Faruk Yeşil xx. Gaziantepspor Hasagiç xxx, Mehmet Çoğum xx, Bouazizi xx, Tarek Ettayeb xxx, Gökhan Zan xxx, Sedat xx, Erhan Namlı xx Dk. 76 Erdal Güneş x , Hasan Yurt xx, İlhan xx Dk. 84 Barış , Jaziri xxx Dk. 87 Kerem , Lazarov xxx. Denizlispor Souleymanou xx, Burak x, Tomas xx, Serhat xx, Kratochvil xx, Mustafa xx, Güven x Dk. 82 Fatih , İbrahim xx, Ender x, Timuçin xx Dk. 74 Mikka x , Ömer Rıza xx Dk. 82 Mehmet Türkmehmet . Goller Dk. 2 Gökhan Zan, Dk. 6 Jaziri, Dk. 56 Ömer Rıza, Dk. 73 Jaziri. Sarı Kartlar Dk. 5 Mustafa, Dk. 19 Burak, Dk. 43 İbrahim, Dk. 88 Fatih Denizlispor , Dk. 34 Hasagiç, Dk. 40 Erhan Namlı, Dk. 60 Mehmet Çoğum, Dk. 68 Hasan Yurt Gaziantepspor .      
     ''ZORLU MAÇTA İYİ MÜCADELE EDİP SONUCA GİTTİK'' 

     Gaziantepspor Teknik Direktörü Nurullah Sağlam, zorlu Denizlispor maçında çok iyi mücadele ederek sonuca gitmeyi başardıklarını söyledi. 
     Nurullah Sağlam, sezonun ilk maçında Denizlispor karşısına mutlak galibiyet için hazırlandıklarını ifade ederek, ''Her iki takım da bu zorlu maçta hava şartlarına bağlı olarak mücadele etmeyi düşündü. Sonuçta, başarılı olan taraf biz olduk'' dedi. 
     Maça hızlı başlayıp golü erken bulmak için çalıştıklarını belirten Sağlam, şöyle konuştu 
     ''Ağır sahada oynanan bu maçta, golü erken bulmamız gerekiyordu. Nitekim, maça hızlı başlayıp baskılı oynayarak maçın 2. ve 6. dakikalarında golü bulmayı başardık. İlk yarısı 2-0 bizim üstünlüğümüzle tamamlanan karşılaşmanın ikinci yarısında kontrollü oynayıp, sahadan 3 puanla ayrılmayı bildik. 
     Bu zorlu maçta tüm futbolcularımız iyi mücadele ettiler. Tüm futbolcularımızı kutluyorum. Bu arada yeni transfer ettiğimiz futbolcumuz Mehmet Çoğum da ilk kez Birinci Lig'de bir maçta görev yapmasına karşın, çok başarılı oldu.'' Denizlispor Teknik Direktörü Giray Bulak ise erken gelen 2 golün motivasyonlarını bozduğunu ve sahadan yenik ayrıldıklarını anlattı. 
     Denizlispor'un, kontrollü oynayıp, rakibe pozisyon vermeyen bir ekip olduğunu hatırlatan Bulak, ''Ancak, erken gelen 2 gol nedeniyle ilk yarıda bu özelliğimizi sahaya yansıtamadık. İlk yarıda oyunun kontrolü bizde değildi. Ancak ikinci yarıda daha iyi mücadele ettik. Ama yalnızca 1 gol atabildik. Bu arada verilmeyen penaltımız vardı, maçın hakemi kötü bir maç yönetti.'' Bulak, gazetecilerin, Denizlisporlu Timuçin'in Gaziantepspor'a transferi konusundaki sorusunu ise, ''Gaziantepspor Kulübü yönetimi Timuçin'in transferi konusunda hata yaptı. Biz, Timuçin için 500 milyar lira istedik, Gaziantepspor ise 150 milyar verdi. Daha sonra biz rakamı 250 milyar liraya kadar düşürdük ama anlaşma sağlanamadı. Bunun bir taktik olduğunu düşünüyorum'' diye yanıtladı. 
     
</TEXT>
</DOC>
