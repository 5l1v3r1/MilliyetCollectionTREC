<DOC>
<DOCNO> 328386 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/spor/spo13.html </URL>
<DATE> 2005/03/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayranımız yok içmeye... 
</HEADLINE>
<TEXT>


GSGM'nin başarısız bulduğu branşlara yabancı antrenör getirme düşüncesine Türk sporuna yıllardır hizmet eden isimler sert tepki gösterdi "Önce tesis ve malzeme sorunu halledilsin" 

SEDAT HARDAL 


Uluslararası arenada madalya eksiği olan branşlara yabancı çalıştırıcılar getirmeyi hedefleyen Gençlik ve Spor Genel Müdürlüğü'ne GSGM ilk tepki yerli antrenörlerden geldi... 
Yıllardır Türk sporuna hizmet eden antrenörlerimiz, GSGM'nin uygulamasıyla ilgili aynı cevabı verdi "Tesisimiz yok, malzemelerimiz eksik. İlk çözümlenmesi gereken konu bunlar." 
53 yıldır yüzmenin içinde olan ve Derya Büyükuncu, Emre Çelik gibi başarılı sporcular çıkaran Yılmaz Özüak, yurt dışından sporcu ve antrenör getirilmek istenmesinin mantıksız olduğunu belirterek, "Dünya çapında bir antrenör ile madalya kazanacak sporcu Türkiye'ye neden gelsin. Daha doğru düzgün sporcuların çalışabileceği havuz yok. Yıllardır haykırıyoruz, sesimizi duyuramıyoruz. Şimdiye kadar Türk yüzmesine ne verdiler ki, ne istiyorlar" dedi. 
Dünya Rekortmeni atlet Elvan Abeylegesse'nin antrenörü Ertan Hatipoğlu, olaya farklı bir yorumla yaklaştı "Uygulamaya karşı değilim ama bir şartım var. Zaten birinci sınıf antrenör ülkemize gelmeyeceğine göre, getirilen antrenörler de doğuya gitsinler." 

GSGM'ye uyarı 
1985'ten bu yana Cimnastik Milli Takımı'nın başında bulunan Erdoğan Kapucu da, sorunun antrenörlerde olmadığını söyledi. Çok iyi bir antrenör getirilse bile sorunların devam edeceğini kaydeden Kapucu, "Organize olmamız lazım. Sporcuları biraraya getirmekte çok zorlanıyoruz. Salona bir giriyorsunuz, artistik ile ritmik cimnastik sporcuları aynı yerde çalışıyor. Temel sağlam değil" ifadesini kullandı. 
Olimpiyat oyunlarına hiç sporcu gönderemediğimiz kürekte ise başantrenör Fahri Özbey, uluslararası standartlara uygun kürek parkuru olmayan bir ülkeye Dünya çapında bir ismi getirmenin imkansız olduğunun altını çizerek, "Hazır madalya kazanacak sporcusu olan bir antrenör, rantını bırakıp da Türkiye'ye gelmez" yorumunu yaptı. 


</TEXT>
</DOC>
