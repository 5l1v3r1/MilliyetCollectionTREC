<DOC>
<DOCNO> 332879 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sondun32.html </URL>
<DATE> 2005/04/13/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
AP'den Bulgaristan ve Romanya'ya yeşil ışık... 
</HEADLINE>
<TEXT>

     Avrupa Parlamentosu AP Bulgaristan ve Romanya'nın AB üyeliğine yeşil ışık yakarken, iki ülkenin üyelik tarihinin geciktirilmesine yönelik alınabilecek kararlarda görüşünün mutlaka alınmasını istedi. 
     Genel kurulda yapılan oylamada, Bulgaristan'ın üyeliği için 522 ''Evet'', 70 ''Hayır'' oyu, Romanya'nın üyeliği için ise 564 ''Evet'', 59 ''Hayır'' oyu kullanıldı. 
     Kabul edilen kararlarda, iki ülkenin üye olacağı 2007 yılına kadar belirlenen alanlarda reform çalışmalarını sürdürmeleri gerektiği belirtildi ve bu süreçte AP'ye her aşamada söz hakkı verilmesi istendi. 
     Bununla birlikte AB kaynakları, AP'nin iki ülkenin üyelik sürecine kadar yeniden söz hakkına sahip olmasına ilişkin yasal bir zeminin bulunmadığına, bu yöndeki kararın temenniden öteye gidemeyeceğine dikkati çekiyorlar. 
     Kararlarda, iki ülkenin üyelik tarihine kadar yapılması istenen reformlara da ayrıntılı bir biçimde atıfta bulunuldu. 
     Bulgaristan ile ilgili kararda, ''rüşvetle ve organize suçla mücadele konusunda ceza yasasında yapılacak değişikliğin geciktirilmemesi'' çağrısında bulunuldu ve ''işsizlikle mücadele edilmesi ve sağlık hizmetlerinin iyileştirilmesi'' istendi. 
     Romanya konusunda alınan kararda ise ''basın özgürlüğü ihlalleri'' eleştirilerek, ''idari ve yasal alanlarda daha fazla reform yapılması'' çağrısı yapıldı. 
     ''Romanya'nın yolsuzlukla mücadelede daha etkin tedbirler alması'' istenen kararda, ''azınlık gruplarına karşı ayırımcı politikalarından vazgeçilmesi gerektiği'' belirtildi. Kararda, Romanya'nın çevrenin koruması konusunda da duyarlı olması istendi. 
     
</TEXT>
</DOC>
