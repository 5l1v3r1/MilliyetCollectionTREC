<DOC>
<DOCNO> 343221 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/yazar/dundar.html </URL>
<DATE> 2005/05/17/ </DATE>
<TIME>  </TIME>
<AUTHOR> Can DÜNDAR  </AUTHOR>
<HEADLINE>
'Kalan'ın krallığı 
</HEADLINE>
<TEXT>


En son Amsterdam'da karşılaşmıştık Hasan Saltık'la 
"Sert muhalefete rağmen baskı altındaki etnik azınlıkların müziğini kaydedip yayımlayan bir müzik arkeoloğu olduğu için", Hollanda kraliyet ailesinin "Prens Claus ödülü"nü almıştı. 
Çoğu unutulmaya yüz tutmuş asırlık sesler onun Unkapanı'nda yarattığı Kalan Müzik mucizesi sayesinde hayata dönmüştü. 
Devlet, Kalan'ın etnik CD'lerini önce yasaklamış, sonra yabancı devlet adamlarına hediye olarak götürmüştü. 
"Artık kabımıza sığmıyoruz" diyordu Saltık 
"Dünya bizi keşfetmeye başladı." 

Kalan Müzik'in CD kataloğu, uluslararası arşivlere girmişti. 
Son olarak "Hollywood Film Müzik Endüstrisi" kitabındaki tüm yapım şirketlerine Kalan arşivinden örnekler yollamışlardı. 
Geçen yaz bir müzik yapımcısı aradı. Yeni çektikleri bir filmin müzikleri için görüşmek istiyordu. 
Filmin adı, "Cennetin Krallığı"ydı. 
Haçlı Seferleri'ni ve Selahaddin Eyyubi'yi anlatıyordu. 
Filme müzik ararken Kardeş Türküler'in Kalan'dan çıkan "Hemavaz" albümünü dinlemiş ve özellikle Selda Öztürk'ün "Silemano" adlı Dersim türküsünden çok etkilenmişlerdi. Başka müzisyenlerin yanı sıra bu albümün sanatçılarıyla da çalışmak istiyorlardı. 
Kalan Müzik, onları Kardeş Türküler'e yönlendirdi. 
Öneri heyecan vericiydi, ama endişeliydiler 
Haçlı Seferleri'ni anlatan film, muhtemelen Batılı önyargılarla hazırlanmış oryantalist bir Hollywood yapımıydı. 
Kardeş Türküler "Filmi görelim, sonra karar verelim" dedi. 
"Hemen bekliyoruz" yanıtını aldı. 
2004 Ekim'inde film şirketinin yardımıyla vize alıp, yanlarında bazı taslaklarla Londra'ya gittiler. 

Müzik kaydı Beatles'ın da çalıştığı ünlü Abbey Road stüdyolarında yapılıyordu. 
Müzik yönetmeni Harry Gregson-Williams orada filmin kaba montajını izletince bütün kuşkuları dağıldı. Film, "İyi Batılılar, kötü Doğululara karşı" şablonuna bulaşmadan, tam da Kardeş Türküler'inkine benzer kardeşlik mesajları veriyordu. 
İşi kabul ettiler. 
Eyyubi'nin Kudüs'e girişine vurmalı çalgılarla etkili bir parça bestelediler. Kudüs prensesinin, zehirlenen oğluyla birlikte oynadığı sahne için de Selda Öztürk Arapça bir ninni okudu. 
2 günde doğaçlama olarak yaptıkları 12 dakikalık 5 parça için ödenen para, Vizontele'nin tüm müziklerine karşılık aldıkları paraya yakındı. 

Film önceki hafta vizyona girdi. 
Kardeş Türküler izleyince biraz şaşırdı. Çünkü yaptıkları 5 parçanın sadece 2'si çok kısaca kullanılmıştı. Üstelik ana-oğul sahnesi kesilmiş, Arapça ninni, bir sevişme sahnesine konmuştu. Film müziklerinin CD'sinde ise 3 parçalarına yer verilmişti. 
Ama bunlar işin ayrıntısı... 
Önemli olan, dünyanın, bize miras kalan müziğin kıymetini bilmeye başlaması ve onu yeniden insanlıkla buluşturması... 
Tarihin en kanlı döneminden alışılmadık bir hoşgörü filmi çıkaran "Cennetin Krallığı"nı hayranlıkla izlerken bu buluşmayı sağlayan Kardeş Türküler'le, Kalan Müzik'le ve Hasan Saltık'la gururlandım. 
İzleyin, dinleyin ve siz de gururlanın. 



</TEXT>
</DOC>
