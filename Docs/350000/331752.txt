<DOC>
<DOCNO> 331752 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/sonsiy04.html </URL>
<DATE> 2005/04/09/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Bakan Unakıtan, tozu toprağı birbirine kattı... 
</HEADLINE>
<TEXT>

     Mehmet HARBURCU Barış DURAK ŞANLIURFA, DHA 

Suriye sınırındaki mayınlı arazilerin temizlenip tarıma açılması nedeniyle bölgeye gelen Maliye Bakanı Kemal Unakıtan, sınır boyunda havadan ve karadan incelemelerde bulundu. Şanlıurfa'nın Ceylanpınar-Akçakale-Suruç ilçelerindeki sınır bölgesini Helikopterle havadan inceleyen Bakan Unakıtan, söz konusu alanlarda Organik Tarım yapılacağını da söyledi. 
     Diyarbakır'dan Skorsky' tipi bir polis helikopteriyle havalanan Maliye Bakanı Kemal Unakıtan, beraberinde Diyarbakır Valisi Efkan Ala, AKP Şanlıurfa Milletvekili Mahmut Kaplan ve bazı bakanlık yöneticileri ile birlikte sınır bölgesini havadan gezdi. Şanlıurfa'nın Suruç ilçesinde mola vermek isteyen Bakan ve beraberindekileri taşıyan Helikopterin inişi sırasında ise ilginç bazı görüntüler yaşandı. 
     
     BAKAN GELİYOR, TAM SİPER ALIN' 

     Bakanı karşılayan Şanlıurfa Valisi Şemsettin Uzun, Suruç Kaymakamı Nedim Tuncer ile birlikte sınırın Mürşitpınar beldesine gelen Suruçlu AKP'liler yoğun bir toz bulutunun ortasında mahsur kaldı. Helikopterin inişi sırasında piste fazla yaklaşan Suruçlular, aniden toz bulutunun içinde kalınca çözümü, çevrede buldukları duvarların arkasına kaçıp siper almakta buldular. Bakanı üstlerinindeki tozları silkeleyerek karşılayan Suruçlular, Bakanı uğurlarken bu kez temkinli davrandılar ve alana oldukça uzak bir mesafede durdular. 
     
     MAYINLAR TEMİZLENİP TARIMA AÇILACAK 

     Gazetecilerin, gezisini ilişkin sorularını yanıtlayan Maliye Bakanı Kemal Unakıtan hızlı bir çalışmanın yürütüleceğini belirterek yapılacak işin sıfır töleranslı olduğunu söyledi. Unakıtan, bu işin koordinasyonunu bize verdiler. ilgili kuruluşlarla koordineli ve hızlı bir çalışma yürüteceğiz. İş sıfır töleranslı bir iş. Yarın orada bir mayın kaldı, burada bir mayın kaldı olmamalı. Milli Savunma Bakanlığı'nın elindeki haritalara göre bölge mayınlardan temizlenecek ve Organik Tarıma açılacak. Kimlere ne şekilde dağıtılacağı ise yürütülen çalışmalar sonucu belirlenecek. Ben de bununla ilgili bir ön inceleme için buradayım'' dedi. 
     Bakan Unakıtan, daha sonra tekrar havayoluyla Diyarbakır'a döndü. 
     
</TEXT>
</DOC>
