<DOC>
<DOCNO> 318351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonyas14.html </URL>
<DATE> 2005/02/24/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Disko müziğin tahtı satılıyor 
</HEADLINE>
<TEXT>

     John Travolta'nın danslarıyla görenleri mestettiği, 1970'lerin meşhur klasiği Saturday Night Fever Cumartesi Gecesi Ateşi adlı filmde sahne dekorunun ışıltılı dans pisti satışa çıkarılıyor. 
     Yanıp sönen 300 ampülle ışıldayan dans pisti, filmin bir kısmının çekimlerinin yapıldığı Brooklyn'de yer alan 2001 Odyssey adlı gece klübüne ait. 
     Kapılarına geçen hafta kilit vurulan klübün bu disko yadigarı, Hollywood'un hatıralık eşyalarını toplayan Profiles in History Tarihin Profili adlı şirket tarafından satın alındı. 
     Şirket sözcüsü Biran Chanes, alıcılardan dans pistine 80 bin doların üzerinde öneri beklediklerini söylüyor. 
     New York Daily News gazetesine konuşan Brian Chanes, ilginin uluslararası boyutlarda olduğunu belirtiyor. 
     
     Turistik değer 

     ''İlgilenenlerden bazıları dans pistini özel kolleksiyonları için isteyenler, diğerleri ise gece klübü sahipleri Saturday Night Fever'ın meşhur ettiği dans pistinin ticari değerinin bilincinde olan kişiler''. 
     Odyssey 2001 klübünün sahibi Jay Rizzo, pistin bilhassa Avrupalı turistler arasında çok popüler olduğunu söylüyor 
     ''Yıllar boyunca klübümüzün kapısından geçen binlerce kişi sadece bu pisti görmek için geldi''. 
     Disko dansın kralı John Travolta'nın topuklarıyla kutsadığı pist, 1 Nisan tarihinde sanal alemin müzayade salonu olan eBay'de bilgisayar üzerinden satışa çıkarılacak. 
     1977 yapımı Saturday Night Fever, Travolta için şöhretin anahtarı olmuştu. Aktör, bu filmde canlandırdığı disko dans müptelası Tony Manero karakteriyle Oskar ödülüne aday gösterilmişti. 
     Filmin Bee Gees imzalı müziği 70'lerin en çok satan albümlerinden birisi olduğu gibi, günümüzde de kulağa gayet tanıdık gelen birçok şarkısıyla bilinir. 
     
</TEXT>
</DOC>
