<DOC>
<DOCNO> 334072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/17/dunya/axdun02.html </URL>
<DATE> 2005/04/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler ilk kez suçlandı 
</HEADLINE>
<TEXT>


MİNE G. KIRIKKANAT Paris 


"Le Monde" gazetesinin hafta sonu dergisi "Le Monde 2"nin dün çıkan sayısında yer alan, "20. Yüzyılın İlk Kitle İmhası Ermeni Soykırımı" başlığı altında Osmanlı İmparatorluğu dönemindeki Ermeni olaylarına ayrılan 11 sayfalık dosyada, Kürtlerin Ermeni katliamı yaptığı öne sürüldü. Tarihçi Claire Mouradian, Jean Pierre Peroncel - Hugoz ve Nicolas Monceau'nun yazılarının yanı sıra, dönemin tanıklıklarına da yer verilen haber dosyasında ayrıca Türk arşivlerinden alınan 1922 tarihli fotoğraflar yayımlandı. 

'Kürt aşiretleri de öldürdü' 
Dosyada, Claire Mouradian ve Peroncel - Hugoz, bugüne kadar soykırım davasında sözü edilmeyen Osmanlı Kürtlerinin rolüne dikkat çekti. Ermeni tehcirinde düzenli katliamların Türk subaylar komutasındaki Kürtlerden oluşan Hamidiye Alayları'na yaptırıldığı, katliamlardan kurtulan Ermenilerin de Kürt aşiretleri tarafından yollarda öldürüldüğü ileri sürüldü. 
Ermeni isyanının Osmanlı'nın sadece Ermenilerden aldığı vergiyle başladığının öne sürüldüğü dosyada, Ermeni milliyetçi hareketinin Ruslarla işbirliği yaptığına da yer verildi. Osmanlı İmparatorluğu'nda yaşayan 3 milyon Ermeni'den yarısının katledildiğini iddia eden "Le Monde 2", yüzyılın "prototip soykırımı" olarak nitelediği Ermeni katliamının daha sonra soykırım kavramına kaynak olduğunu 1945'te uluslararası düzeyde kabul gören "soykırım" tanımını yapan Amerikalı tarihçi Raphael Lemkin'in, 1921'de Talat Paşa'yı öldüren Ermeni militanın Berlin'deki dava dosyasından esinlendiğini öne sürdü. 
Toynbee'nin "Mavi Kitap"ından alıntıların da yapıldığı dosyada son yıllarda Ermeni soykırımı iddialarını tanımaya yönelik çaba gösteren Türk aydınlarından övgüyle söz edildi. 


</TEXT>
</DOC>
