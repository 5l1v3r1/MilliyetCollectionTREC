<DOC>
<DOCNO> 338041 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun08.html </URL>
<DATE> 2005/04/29/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Alman basını BM için Derviş mükemmel isim 
</HEADLINE>
<TEXT>

     İhsan DÖRTKARDEŞ DHA 

      CHP İstanbul Milletvekili ve eski Devlet Bakanı Kemal Derviş’in Birleşmiş Milletler Kalkınma Programı’nın UNDP başkanlığına getirilmesine Alman basını büyük destek vererek, "Makama uyan mükemmel bir isim" yorumunu yaptı. 
     
     ’3 MİLYAR DOLARLIK BÜTÇEYE HÜKMEDECEK’ 
     Alman Süddeutsche Zeitung gazetesi, Kemal Derviş’in, ailesi ve çok sayıda ülkede görev yapmasından ötürü bir ’dünya insanı’ sayılabileceğini yazarken, "56 yaşındaki Kemal Derviş getirildiği makama mükemmel uyan bir isim. Derviş, BM hiyerarşisinde 3 numarada yer alacak ve yıllık 3 milyar dolar bütçeye sahip bir programa hükmedecek" dedi. 
     
     ’KATI DÜŞÜNCELERDEN UZAK’ 
     Frankfurter Allgemeine Zeitung gazetesi ise, Derviş’in Türkiye’yi 2001 yılında yaşanan ekonomik krizden çıkardığını yazdı. Gazete, "Derviş Türkiye’nin AB ile yürüteceği müzakerelerde Ankara’yı başmüzakereci sıfatıyla temsil etmeyi amaçlıyordu, ancak iktidar partisine mensup olmadığı için bu arzusu gerçekleşmedi" yorumunu yaptı. Gazete, Derviş’in ’Daha İyi Küreselleşmeye Doğru’ adlı kitabında da katı düşüncelerden ne kadar uzak olduğunu ortaya koyduğunu yazdı. 
     
     KALEAĞASI SEÇİMDE DERVİŞ’İN KİŞİSEL BAŞARISI SÖZ KONUSU 
     TÜSİAD Brüksel temsilcisi Dr. Bahadır Kaleağası, BM’nin yaptığı seçimde Kemal Derviş’in çok önemli bir kişisel başarısının söz konusu olduğunu söyledi. Kaleağası, Alman Deutsche Welle DW Radyosu’nun sorularını yanıtlarken, Derviş’in Dünya Bankası Başkan Yardımcısı’yken bu konularla çok yakından ilgilenerek büyük başarılara imza attığını, Türkiye’deki krizin atlatılmasında da etkili olduğunu anlattı. Kaleağası, Türkiye’ye BM desteğinin artacağını ekledi. 
     
</TEXT>
</DOC>
