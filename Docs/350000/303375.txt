<DOC>
<DOCNO> 303375 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/04/son/soneko41.html </URL>
<DATE> 2005/01/04/ </DATE>
<TIME> 15.40 </TIME>
<AUTHOR>  </AUTHOR>
<HEADLINE>
Turkcell Digiturk, borçları için sözleşme teklifi sundu 
</HEADLINE>
<TEXT>

     Digiturk Platform İletişim Hizmetleri, Turkcell ve bağlı ortağı Global Bilgi Pazarlama'ya olan borçlarının yeniden yapılandırılması için çerçeve sözleşmesi teklifi sundu. 
     Turkcell'den konuyla ilgili olarak Borsa'ya gönderilen açıklamada, 30 Eylül 2004 itibariyle şirketin Digiturk'ten anapara ve faiz dahil olmak üzere toplam konsolide alacaklarının 128 milyon 907 bin 785 YTL olduğu ifade edilerek, ''Şirketimiz alacakları esas olarak, çağrı merkezi hizmetleri, Digiturk'ün şirketimizin iştiraki olduğu dönemlerde kefil olunan yurtdışı kredi geri ödemeleriyle ilgili verilen finansal destek ve planlanan sponsorluk hizmetleri için verilen iş avanslarından oluşmaktadır'' denildi. 
     30 Eylül 2004 sonrasındaki dönemde, alacakların bir bölümünün, anapara ve faiz olmak üzere toplam 20 milyon 315 bin 184 YTL'sinin tahsil edildiği kaydedilerek, 31 Aralık 2004 tarihi itibariyle denetlenmemiş mali tablolarda, Digiturk'ün Turkcell'e ve Global'e olan toplam borçlarının gecikme faizi dahil, toplam 105 milyon 650 bin 189 YTL olduğu belirtildi. 
     Açıklamada, Digiturk yetkililerinin Turkcell ve Global'a olan borçlarının yeniden yapılandırılması ile ilgili sunmuş oldukları çerçeve sözleşmesi teklifinin Yönetim Kurulu'na sunulmasının uygun görüldüğü kaydedildi. 
     
</TEXT>
</DOC>
