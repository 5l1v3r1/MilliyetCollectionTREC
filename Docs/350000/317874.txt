<DOC>
<DOCNO> 317874 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/23/son/soneko06.html </URL>
<DATE> 2005/02/23/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Dell, ABD'de en takdir edilen şirketlerin başında... 
</HEADLINE>
<TEXT>

     Bülent Keneş AA 

ABD'de iş dünyasına hitap eden Fortune dergisinin her yıl geleneksel olarak düzenlediği 'en takdir edilen Amerikan şirketleri' listesinde, bu yıl ilk sırada dünyanın önde gelen bilgisayar üreticisi Dell yer aldı. 
     Geçen yıl aynı listede birinci sırada yer alan dünyanın en büyük perakende mağazalar zinciri Wal-Mart'ı tahtından eden Dell'in geçen yıl 5. sırada yer aldığı ve ilk kez bu yıl birinci sıraya yerleştiği kaydedildi. 
     Listenin ikinci sırasına sanayi devi General Electric yerleşirken, üçüncü sırada kahve dükkanları zinciri işleticisi Starbucks, dördüncü sıraya ise geçen yılın birincisi Wal-Mart yerleşti. ABD'nin en büyük hava taşımacılık şirketi olan Southwest Airlines ise listede beşinci oldu. 
     Fortune dergisinin ABD'nin en çok takdir edilen şirketler listesinin tamamı derginin web sitesinde yayınlanırken, aynı listenin, derginin 28 Şubat tarihinde piyasaya çıkacak sayısında da yer alacağı ifade edildi. 
     Fortune dergisinin listesinin, 10 bin kişinin katılımıyla gerçekleştirilen bir anketle, 582 şirketin ''yenilik, çalışanların yetenekleri, mali durum, yönetim kalitesi, şirket varlıklarının etkin kullanımı, sosyal sorumluluk, uzun dönemli yatırım, ürün ve hizmetlerin kalitesi'' gibi sekiz kategoride gerçekleştirilen değerlendirilmesi sonucu yapıldığı ifade edildi. 
     
</TEXT>
</DOC>
