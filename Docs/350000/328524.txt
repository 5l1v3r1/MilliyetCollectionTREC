<DOC>
<DOCNO> 328524 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/soneko31.html </URL>
<DATE> 2005/03/30/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
''Dolar çökecek, ama zamanı belirsiz'' 
</HEADLINE>
<TEXT>

     Asya krizi sırasında aldığı başarılı ekonomik önlemlerle tanınan Malezya eski Başbakanı Mahattir Mohammad, dolardaki yükselişin geçici olduğunu ve doların büyük çöküşü konusunda kimsenin şüphesi olmadığını belirtti. 
     Uluslararası faaliyet gösteren şirketlerin CEO'larına seslenen Mahattir Muhammad, doların çökmesi halinde dünya ekonomisinde felaket yaşanacağı korkusunun doların son günlerdeki yükselişinin tek nedeni olduğunu ileri sürdü. Mohammad, şöyle devam etti 
     "Fakat gerçekte doları destekleyenler çok az. ABD'nin muazzam borcu ve açıkları karşısında dolar satışları artacaktır. Gerçek ekonomik felaket, dünyanın süper gücünün ABD 7 trilyon dolara çıkan borcunu bir gün ödeyememesiyle yaşanacak." 
     
     "Alacakları euroya çevirin" 

     Doların büyük çöküşü konusunda kimsenin şüphesi olmadığını vurgulayan Mahattir Muhammed, ''Sorun bunun ne zaman yaşanacağında'' dedi. 
     Uluslararası şirketlerin ödemelerini dolar üzerinden yapmalarını da değerlendiren Mahattir Muhammed, konuşmasında şu ifadelere yer verdi 
     "Eğer ödemelerinizi dolar üzerinden yaparsanız, değer kaybından dolayı daha az ödeme yaparsınız. Fakat bu şekilde gelirleriniz de erir. Aldatılmak istemiyorsanız, alacaklarınızı euro gibi güçlü para birimlerine çevirin. Zaman, uluslararası ticarette dolardan kaçma zamanıdır. Bu anlamda, altın da istikrarlı bir ödeme aracı haline gelebilir." Asya Krizi sırasında diğer ülkelerin aksine Uluslararası Para Fonu'ndan kredi almayı reddeden ve ülkesinin parasını ''3.8 ringit 1 dolar'' olarak eşitleyen Mahattir Muhammed, kendisinin başbakanlığından sonra da aynı seviyede tutulan ringiti yeniden değerlendirmek revaluasyon için de vaktin geldiğini söyledi. 
     
     Parite 1.30'un altında 

     Öte yandan ABD'de faiz artırım beklentileriyle euro karşısında bir süredir değer kazanan ve 1.34'lü seviyelerden 1.30'un altına gelen dolar bugün sakin hareket ediyor. 
     Uluslararası piyasalarda euro dolar paritesi şu sıralar 1.2970 seviyelerinde bulunuyor. 

     
</TEXT>
</DOC>
