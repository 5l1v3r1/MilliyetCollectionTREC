<DOC>
<DOCNO> 312198 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/guncel/agun.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Dile kolay, 16 yılda bitti 
</HEADLINE>
<TEXT>


Yapım süreci boyunca 10 hükümet 'eskiten' Koşuyolu Kalp Hastanesi, ödenek eksikliği nedeniyle yeni tamamlanıyor. 44 milyon YTL'ye mal olan kompleks, 1.5 ay içinde açılacak 

Ayşegül Aydoğan - İstanbul 

Temeli atıldıktan sonra trilyonlar harcanmasına karşın kaderine terk edilen, yıllarca ödenek bekleyen onlarca hastaneden biri olan Koşuyolu Kalp Eğitim ve Araştırma Hastanesi'nin Kartal Cevizli'deki dev kompleksinin 16 yıl sonra açılışı için geri sayım başladı. Dönemin Sağlık Bakanı Halil Şıvgın tarafından Avrupa hatta dünyada önemli kalp merkezleri arasına girmesi hayaliyle yapımı başlatılan hastane kampusü, bugüne dek 9 sağlık bakanı ve 10 hükümet eskitti. 

Ödeneği kesildi 
1993'te bitirilmesi öngörülerek, 1989'da yapımına başlanan ancak çeşitli dönemlerde ödeneksizlikten yapımı sekteye uğrayan hastane kampusünün son olarak 1999'da ödeneği kesilmiş, 4 trilyon lira için yüzde 70'i tamamlanmış kaba inşaat çürümeye terk edilmişti. Kalan yüzde 30'u 150 günde tamamlanan hastane inşaatı, geçtiğimiz yaz gereken ödeneğin çıkmasıyla hızlandırılarak tamamlandı. Toplam 32 milyon dolara 44 milyon YTL mal olan hastanenin son rötuşları yapılıyor. 11 bloktan oluşan hastane kampusünün, bir ay içinde anahtar teslimi yapılacak. Hastane, iç donanımı tamamlanınca 1.5 ay içinde hizmete girecek. 1989'da ihalesi 72 milyar liraya yapılan hastanenin daha sonraki ihalelerinin trilyonlara çıktığını belirten Koşuyolu Kalp Eğitim ve Araştırma Hastanesi Başhekimi Prof. Dr. Cevat Yakut, merkezin hizmete girmesinin en büyük hayali olduğunu belirtti. 
Hastane kompleksinin bitirilmesi için Başbakan Recep Tayyip Erdoğan'ın Sağlık Bakanı Recep Akdağ'a kişisel olarak direktif verdiğini ve gereken 8 milyon YTL'nin verildiğini anlatan Yakut, şunları söyledi 

Trilyonlar kayıp 
"Bu hastane, bunca sene beklemekle verimden kaybetti. Vaktinde açılsaydı belki 40 bin ameliyat yapmış olacaktık. Trilyonlarca liralık ekonomik kayıp var... Koşuyolu'nun kapasitesi bile New York'taki pek çok üniversite hastanesinden büyük." 
Hastanenin yapımını üstlenen Öztaş İnşaat yetkilileri, geçen süre içinde hastane teknolojilerinin eskidiğini ve bu nedenle ilk projede yer alan havalandırma sistemi ve jeneratörlerin yenilendiğini söyledi. 

Hasta yakınları için otel de var 

39 bin metrekare kapalı alanda hizmet verecek hastanede 12 ameliyathane bulunacak. Ameliyathanelerdeki sistemle, konferans salonuna görüntü verilebilecek üstte . Bir blok da hasta yakınlarına otel olarak hizmet verecek. Hastane odalarının lüks banyoları dikkat çekiyor solda . Hastanede yılda yaklaşık 7 bin 500 ameliyat yapılması, 100 bin kişiye poliklinik hizmeti verilmesi bekleniyor. 


</TEXT>
</DOC>
