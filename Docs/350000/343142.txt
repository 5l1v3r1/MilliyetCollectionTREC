<DOC>
<DOCNO> 343142 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/ekonomi/eko06.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Sabancı, COBAFI hisselerini aldı 
</HEADLINE>
<TEXT>


EKONOMİ SERVİSİ 

Sabancı B.V. Brezilya'daki polyester endüstriyel iplik üreticisi Companhia Bahiana de Fibras COBAFI hisselerini satın aldı. Sabancı Holding'den Borsa'ya gönderilen açıklamada, holdingin tamamına sahip olduğu Hollanda'da kurulu Sabancı Industrial Nylon Yarn and Tire Cord Fabric B.V.'nin Sabancı B.V. , 13 Mayıs Cuma günü Acordis Diolen'e ait yüzde 90.32 oranındaki COBAFI hisselerini 19 milyon dolara aldığı bildirildi. Satın alma işlemi sonucunda Sabancı B.V., COBAFI'ye ait tüm kontrol hisselerine sahip oldu. 
1978 yılında Brezilya Salvador do Bahia'da kurulan COBAFI, DSP HMLS polyester endüstriyel iplik üretimine 1984'te Camacari'deki üretim tesisinde başladı. Yıllık üretim kapasitesi 18 bin ton ve yıllık satış cirosu 50 milyon dolar olan COBAFI'de 330 kişi çalışıyor. Verilen bilgiye göre, COBAFI, Güney Amerika piyasasında polyester endüstriyel iplik ve kord bezi üretiminde lider durumda. 
Sabancı Holding CEO'su Ahmet Dördüncü, konuya ilişkin açıklamasında Sabancı Holding'in Güney Amerika'da Brezilya ve Arjantin gibi ülkelerde başarılı operasyonlarıyla Dusa Brezilya ve Dusa Arjantin'in 1999 yılında kurulduğunu söyleyerek, "Bugün artık Kordsa International adı altında toplanan bu tesislere yeni alınan polyester kord bezi tesisinin de katılması ile Sabancı, bölgede pazarın lideri olmuştur" dedi. 


</TEXT>
</DOC>
