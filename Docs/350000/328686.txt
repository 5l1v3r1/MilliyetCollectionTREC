<DOC>
<DOCNO> 328686 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/30/son/sontur49.html </URL>
<DATE> 2005/03/30/ </DATE>
<TIME> 17.40 </TIME>
<AUTHOR>  </AUTHOR>
<HEADLINE>
Avustruryalı gazeteci Bakutz tahliye edildi 
</HEADLINE>
<TEXT>

     Avusturyalı gazeteci Sandra Bakutz, yasadışı DHKP-C örgütü üyesi olduğu iddiasıyla yargılandığı davanın ilk duruşmasında tahliye edildi. 
     Ankara 11. Ağır Ceza Mahkemesi'nde görülen davanın ilk duruşmasına, Bakutz ile çok sayıda avukatı katıldı. 
     Bakutz, tercüman aracılığıyla yaptığı savunmada, Avusturya vatandaşı ve insan hakları savunucusu olduğunu söyledi. 
     Bir radyoda çalıştığını, demokratik yollardan insan haklarını savunan çeşitli ülkelerdeki insanlarla görüştüğünü anlatan Bakutz, hapishanelerdeki tecrit koşullarını ve işkence olaylarını protesto eden delegasyonlara katıldığını belirtti. 
     Yasadışı DHKP-C örgütü üyesi olmadığını ifade eden Bakutz, Brüksel'de 28 Kasım 2000 tarihinde gerçekleştirilen AP Dışişleri Komisyonu toplantısında, dönemin Dışişleri Bakanı İsmail Cem'e yönelik protesto eylemi ile hiçbir ilgisinin bulunmadığını kaydetti. Bakutz, eylemi gerçekleştiren Deniz Demirkapı ve Avni Er ile görüşmüş olabileceğini, ancak bu kişilerle arasında herhangi bir örgütsel bağ bulunmadığını belirtti. 
     Bakutz, Almanya'da tutuklu İlhan Yelkovan'ın cezaevinde maruz kaldığını öne sürdüğü izolasyona karşı, gazeteci ve insan hakları savunucusu bir kişi olarak çeşitli dernek ve kişilerle bir kampanya başlattığını ifade ederek, bunu, herhangi bir örgütü desteklemek veya propagandası yapmak amacıyla değil, sadece insanı nedenlerle gerçekleştirdiğini kaydetti. 
     Tutuklu kalmasının Türkiye'nin imzaladığı uluslararası anlaşmalara aykırı olduğunu öne süren Bakutz, tahliyesini ve beraatini istedi. 
     Bakutz, İsmail Cem'i protesto eylemine katıldığı iddiasına ilişkin Hürriyet Gazetesi'nde yayınlanan fotoğrafı kabul etmedi, fotoğrafın kendisine ait olmadığını söyledi. 
     Avukat Selçuk Kozağaçlı, çok sayıda avukatın imzaladığı ortak savunma dilekçesini mahkemeye sunarak, tahliye ve beraat istemine ilişkin görüşlerini dile getirdi. 
     Cumhuriyet Savcısı Salim Demirci, Bakutz'un tutukluluk halinin devamına karar verilmesini talep etti. 
     Mahkeme Başkanı Mehmet Orhan Karadeniz, suçun niteliği, delil durumu ve tutuklu kaldığı süre dikkate alınarak, Bakutz'un tahliyesine karar verildiğini açıkladı. 
     Mahkeme Heyeti, ayrıca İsmail Cem'i protesto eylemi ile ilgili bir soruşturma yapılıp yapılmadığı konusunda Belçika İnterpolüne yazı yazılmasına, protesto eylemine ilişkin Hürriyet Gazetesi'nde yayınlanan fotoğrafların aslının istenmesine karar vererek, duruşmayı erteledi. 
     İddianamede, Sandra Bakutz'un, İsmail Cem'e yönelik AP Dışişleri Komisyonu'nda gerçekleştirilen eyleme katıldığı öne sürülüyor. Ayrıca Almanya'da tutuklu olan ve hapishane koşullarını protesto etmek amacıyla açlık grevi yapan DHKP-C üyesi İlhan Yelkovan'a destek vermek için kampanya yaptığı ileri sürülen iddianamede, Bakutz hakkında Türk Ceza Kanunu'nun ''yasadışı örgüt üyeliğini'' düzenleyen 168 2 ve Terörle Mücadele Kanunu'nun ceza artırımını öngören 5. maddeleri uyarınca 15 yıldan az olmamak üzere hapis cezası isteniyor. 
     
     ''DEMOKRATİK ÜLKELERDE BU TÜR DAVALAR YOK'' 
     Avusturyalı AP üyesi Karin Resetaris, duruşmadan sonra yaptığı açıklamada, demokratik ülkelerde bu tür davalara rastlanmadığını söyledi. Mahkemenin beraat değil, tahliye kararı verdiğini anlatan Resetaris, ''Gazete yayınlanan bir fotoğraf nedeniyle dava açılmasını ve bu aşamada fotoğrafın aslının istenmesini anlamış değilim'' dedi. 
     Resetaris, aynı zamanda AB Karma Komisyonu üyesi olduğunu dile getirerek, gelişmelerle ilgili tam bilgi sahibi olmadığını, gözlemlerini içeren bir rapor sunacağını söyledi. 
     
</TEXT>
</DOC>
