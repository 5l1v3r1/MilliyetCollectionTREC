<DOC>
<DOCNO> 318538 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/25/son/soneko28.html </URL>
<DATE> 2005/02/25/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Babacan Ekonomi, özel sektörün çabasıyla büyüyor... 
</HEADLINE>
<TEXT>

     Devlet Bakanı Ali Babacan, Türkiye'de son iki yıldır yaşanan ekonomik büyümenin, tamamen özel sektörün çabasıyla olduğunu bildirdi. 
     Babacan, Manisa Genç İşadamları Derneği'nin düzenlediği bir dizi etkinliğe katılmak üzere geldiği Manisa'da, Belediye Başkanı Bülent Kar'ı ziyaret etti. 
     Babacan, burada gazetecilere yaptığı açıklamada, özel sektörün önünün açılması, ayrıca girişimcilere ''iş yapabileceği, öngörülebilir'' bir ekonomik ortam oluşturulması gerektiğini söyledi. 
     Bütün bunların, Türkiye ekonomisinin çok farklı kulvara girmesi için önemli olduğunu dile getiren Babacan, şöyle konuştu ''Bizim ekonomi anlayışımızda, devletin müdahalesi ya da devletin üretim ve hizmetin bizzat içinde olması yok. Devlet makro dengelere dikkat edecek. Adil rekabet ortamını oluşturacak düzenlemeleri yapacak. Gerisini özel sektör yapacak. Türkiye'de son iki yıldır yaşadığımız ekonomik büyüme, özel sektörün çabasıyla oluyor. Kamunun yatırımları, artık büyüme içerisinde çok az. Türkiye'nin ekonomik büyümesinin, hemen hemen tamamı özel sektör aktivitesiyle oluyor. Manisa'da da bu örneği görüyoruz.'' 
     
     BÜROKRASİDEN ŞİKAYET 
     Bir gazetecinin, ''yabancı yatırımcıların bürokrasiden şikayet ettiğini'' hatırlatarak, bu konuda çalışma yapılıp yapılmadığını sorması üzerine Babacan, şunları söyledi 
     ''Biz, sermayeye yerli ya da yabancı diye bakmıyoruz. Sermayenin yerlisi, yabancısı olmaz. Sermaye, uluslararasıdır. Türkiye'de yatırım ortamını iyileştirdiğimiz zaman, yerli olsun yabancı olsun her türlü sermaye yatırım yapar. Bizim işadamlarımız, çevre ülkelerde yatırım yapıyorsa ve pek çok farklı ülkeden de Türkiye'ye yatırım geliyorsa, artık yerli yabancı sermaye ayırımı globalleşen dünyada hızla anlamını yitiriyor. 
     Bizim için önemli olan, öngörülebilir bir ekonomik ortam, sağlam ekonomik dengeler, sanayicinin yatırım yapması için önüne engel koymamak, varsa da kaldırmak. Amacımız da bu. Bu çabalarımızın sonuçlarını alıyoruz. Tabi, ekonomik yatırım ortamını iyileştirmek hiç bitmez, atılacak adımlar hep olacak. Önemli olan gelişmeleri takip etmek, yatırım ortamını daha elverişli hale getirmek.'' 
     
     BELEDİYE GELİRLERİ 
     Babacan, belediye gelirleriyle ilgili yeni bir düzenleme üzerinde çalışıldığını, belediyelerin toplam gelirlerden aldığı payın, hangi kriterlere göre verileceğinin yeni esaslara bağlanacağını bildirdi. 
     Babacan, ''AB ile yürütülecek müzakerelerde, Başmüzakereci'nin kim olacağı'' tartışmalarına yönelik soruyu ise ''bu konuya hiç girmeyelim'' diyerek yanıtsız bıraktı. 
     
     BABACAN, AŞURE DAĞITTI 
     Öte yandan ziyaret öncesinde, Manisa Belediyesi'nin gerçekleştirdiği aşure dağıtımına katılan Ali Babacan, vatandaşlara kepçeyle aşure dağıttı. 
     
</TEXT>
</DOC>
