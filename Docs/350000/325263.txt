<DOC>
<DOCNO> 325263 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sondun10.html </URL>
<DATE> 2005/03/20/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Bakan yardımcısı komşusuna saldırmaktan gözaltına alındı.. 
</HEADLINE>
<TEXT>

     İngiltere'de İşçi Partisi hükümetine mensup Çalışma Bakan Yardımcısı Chris Pond'un, komşusunun evine saldırmaktan gözaltına alındığı açıklandı. 
     Pond'un, komşusuyla arasındaki anlaşmazlığın ardından eve saldırdığı ve dakikalarca kapıya çekiçle vurduğu ve bebeğiyle evde yalnız olan komşusuna tehditler yağdırdığı belirtildi. 
     Kavganın park yeri yüzünden çıktığına ve Pond'un parlamentoda sık sık mahallelerdeki uyumsuz ve suça eğilimli komşular konusuna değindiğine dikkat çeken İngiliz basını, bakan yardımcısını ikiyüzlülükle suçladı. 
     Öte yandan Pond'un tutuklanmaması eleştirilere yol açtı. ''Tutuklamanın bir yargılama ve belki de mahkumiyetle sonuçlanmasından ve böylece bakan yardımcısının kariyerinin sona ermesinden çekinen hükümetin adaleti etkilediği'' yolundaki iddialara yer veren basın, ''gözaltı işlemi yapılarak bakan yardımcısının basit bir polis uyarısıyla kurtulmasının sağlanmaya çalışıldığını'' yazdı. 
     Hükümet yetkilileri ise olayda siyasi müdahale bulunmadığını savundu. 
     
</TEXT>
</DOC>
