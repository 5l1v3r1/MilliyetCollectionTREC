<DOC>
<DOCNO> 303749 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo26.html </URL>
<DATE> 2005/01/05/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Denizli En büyük hedefimiz Asya Kupası'nı kazanmak... 
</HEADLINE>
<TEXT>

     İran'ın Pas takımıyla anlaşan teknik direktör Mustafa Denizli, takım olarak en büyük hedeflerinin Asya Kupası'nı kazanmak olduğunu söyledi. 
     Mustafa Denizli, kulüp başkanı Mustafa Acorlu ile kulüp tesislerinde düzenlediği ortak basın toplantısında, Tahran'a geldikten sonra başta kulüp yetkilileri olmak üzere herkesten yakın ilgi gördüğünü ve kenti gezdikten sonra rahat edebileceğine karar verdiğini bildirdi. 
     Dünyanın ünlü teknik direktörleri ve futbolcularının Suudi Arabistan, Katar, Bahreyn, Kuveyt ve Dubai'de görev yaptığını, bu yüzden İran'da görev yapmasının güzel bir çalışma olacağını belirten Denizli, şöyle konuştu 
     ''Asya Kupası, İran Federasyon Kupası ve lig şampiyonluğu olmak üzere üç büyük hedefimiz var ancak en büyük hedefimiz Asya Kupası'nı kazanmaktır. İşimiz sadece futbolda başarıya ulaşmak. İran'da yapacağım çalışma İran ve Türkiye'nin çeşitli alanlardaki işbirliğinin gelişmesine katkıda bulunacak.'' Geçen yılı takımı şampiyon yapan herkesin çabalarını takdir ettiğini belirten Denizli, ''Pas takımı, geçen yıl şampiyon olmasına rağmen bu yıl içinde bulunduğu durumu düzeltmek için görev aldık. Kulüple anlaşmamız 1.5 yıl, ancak bu belki 3 yıl belki 5 yıl belki de 10 ay olur bunu bilemeyiz. Bunu, yapacağımız çalışmaların neticesi gösterecek. Önemli olan uyumlu çalışmadır ve başarı kendiliğinden gelir'' diye konuştu. 
     Takımın 1 ya da 2 takviyeye ihtiyacı olduğunu, ancak buna takımın bu hafta yapacağı maçı izledikten sonra karar vereceğini kaydeden Denizli, ''Gerekli takviyenin Türkiye'den ya da başka bir ülkeden olup olmayacağı konusunda yönetime rapor sunacağım. Özellikle Asya Kupası için takviyeye ihtiyacımız var'' dedi. 
     İran futbolunu çok iyi tanıdığını söyleyemeyeceğini, ancak yurtdışında oynayan tüm İranlı futbolcuları bildiğini, İran'ın Dünya Kupası'ndaki tüm maçlarını izlediğini belirten Denizli, yapılacak çalışmalarla İran futbolunun çizgisini yukarıya çekmeyi amaçladıklarını, bir ekip çalışmasına ihtiyaç olduğunu ve bunun için her türlü çabayı göstereceklerini söyledi. 
     Denizli, şöyle devam etti 
     ''Türkiye ve İran futbolu arasında teknik ve fizik kondisyon açısından farklılıklar var. Fizik kondisyon kapatılabilir, İran futbolunda her ne kadar kaliteli oyuncular olsa da bunların sayısı azdır. Fizik kondisyonundaki sorunlarımızı hallettikten sonra teknik açıdan gelişmek için bir zemin oluşacağına inanıyorum. Ancak İran futbolunda bazı şeylerin değişmesi gerektiğine inanıyorum. İran'da futbol profesyonelce oynadığı için profesyonel bir bakış açısına sahip olmak gerekir, biz de bunun için buradayız.'' Acorlu da Pas takımının Asya Kupası'ndaki maçlarının başlamasına 2 aylık bir süre kaldığını, bu kupada başarılı olmak için Denizli'yi transfer ettiklerini ve bu transferinin Pas takımının yanısıra İran futboluna katkısı olmasını istediklerini söyledi. 
     Acorlu, Denizli'nin transfer ücretiyle ilgili konunun Denizli ve Pas Kulübü arasında gizli tutulacağını, gerekli belgelerin İran Futbol Federasyonu'na iletildiğini kaydetti. 
     16 takımlı İran Birinci Ligi'nde 11. sırada bulunan Pas, 15. haftası tamamlanan ligde 4 galibiyet, 4 beraberlik ve 7 yenilgiyle 16 puan topladı. 
     Pas, 7 Ocak Cuma günü sahasında Berg-e Şiraz takımıyla karşılaşacak. 
     
</TEXT>
</DOC>
