<DOC>
<DOCNO> 326574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sondun08.html </URL>
<DATE> 2005/03/24/ </DATE>
<TIME> 00.45 </TIME>
<AUTHOR>  </AUTHOR>
<HEADLINE>
Suriye, ABD'den Irak ve Filistin'deki askerlerini çekmesini istedi 
</HEADLINE>
<TEXT>

     Lübnan'daki askerlerinin bir bölümünü çeken Suriye'nin Washington Büyükelçisi İmad Mustafa, kendilerinin de ABD'nin Irak'taki, İsrail'in de Filistin'deki askerlerini çekmesini beklediklerini söyledi. 
     Georgetown Üniversitesi'nde konuşan Mustafa, ABD ve İsrail'in Suriye örneğini izleyerek, Irak ve Filistin'deki askerlerini çekmelerini umduğunu belirtti. 
     Lübnan'dan mümkün olan en kısa sürede çekileceklerini söyleyen Mustafa, ABD Başkanı George Bush'un bazı konuşmalarında Irak'taki yeni modelin tüm Arap dünyasına ilham vereceğini söylediğine dikkati çekerek, ''Arap halkının, Amerikalılar ve İsrailliler tarafından takip edilen bu Suriye modelini asker çekilmesini seveceğini düşünüyorum'' dedi. 
     ABD'nin Guantanamo üssündeki tutuklulara yönelik tavrını da eleştiren Mustafa, Şam yönetiminin, haziran ayına kadar cezaevlerinde bir tek bile siyasi mahkum bırakmamayı planladığını ifade ederek, ABD'den de Guantanamo'da benzer bir hareket beklediklerini kaydetti. 
     Mustafa, Suriye'nin Lübnan'dan askerlerini çekmesinin, ABD ile ilişkilerin geliştirilmesi yönünde bir adım olmasını istediğini belirterek, artık bu sayfanın kapanmasını istediklerini, ABD ile ortak bir zemin oluşturmayı arzuladıklarını söyledi. 
     Suriye'nin ABD'nin düşmanı olmadığını ifade eden Mustafa, ''ABD'nin Suriye'ye düşman gözüyle bakmasını istemiyoruz'' dedi. 
     Dünyada hiçbir ülkenin ABD'nin kendisine düşman gözüyle bakmasından hoşlanacağını sanmadığını söyleyen Mustafa, ''eğer bana inanmıyorsanız, geçmiş 30 yıl içinde askerleriniz tarafından işgal edilen 30 ülkeye sorun'' diye konuştu. 
     
</TEXT>
</DOC>
