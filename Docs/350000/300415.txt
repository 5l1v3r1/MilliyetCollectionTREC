<DOC>
<DOCNO> 300415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/siyaset/siy02.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Şoförlere 50 milyar tazminat 
</HEADLINE>
<TEXT>


Irak'ta hayatını kaybeden kamyoncuların ailelerine 50'şer milyar lira ödenmesi kararlaştırıldı 

UTKU ÇAKIRÖZER Ankara 


Hükümetin Irak'ta hayatını kaybeden kamyoncuların ailelerine yapacağı yardım miktarı kesinleşti. Hayatını kaybeden 80 kadar kamyon şoförünün yakınlarına 50'şer milyar lira ödenmesi kararlaştırıldı. Irak'taki koalisyon güçleriyle ülkenin yeniden yapılandırılmasında sorumluluk üstlenen Türk firmalarına yük taşırken saldırıya uğrayan şoförlerin ailelerine destek amacıyla yapılacak yardımlarla ilgili 1 aydır sürdürülen çalışmalar sona erdi. Bürokratların 15 - 20 milyar lira olarak önerdiği yardım miktarı, Dışişleri Bakanı Abdullah Gül tarafından yetersiz bulundu ve 50 milyar liraya yükseltildi. Yetkililer, Bakanlar Kurulu'nun gerekli kararı yılbaşından önce alabileceğini belirtti. 
Yetkililer, Irak'la çalışan tüm şoförlerin sigortalanması konusunda yapılan çalışmalarda başarı sağlanamadığını, yerli ve yabancı sigorta şirketlerinin, "savaş durumu" nedeniyle sigorta yapmaya yanaşmadığını kaydetti. 


</TEXT>
</DOC>
