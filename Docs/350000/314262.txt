<DOC>
<DOCNO> 314262 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonyas13.html </URL>
<DATE> 2005/02/10/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Türk pavyonu İsraillilerin gözdesi oldu... 
</HEADLINE>
<TEXT>

     İsrail'in Tel Aviv kentinde düzenlenen 11. Uluslararası Akdeniz Turizm Fuarı'nda Türk pavyonu, fuarı gezen binlerce İsraillinin gözdesi oldu. Fuarı gezenlerin oylarıyla, Türk pavyonu, ''en güzel pavyon'' seçildi. 
     ORTRA firması tarafından düzenlenen ve Tayland'dan Endonezya'ya, Yunanistan'dan İrlanda'ya 20 dolayında ülkenin katıldığı fuardaki Türk pavyonu, ''bedesten''olarak düzenlenen görünümüyle büyük ilgi çekti. 
     Fuar yöneticilerinin düzenlediği ankette, çoğu katılımcının, sadece Türk pavyonunu işaretlediği belirlendi. 
     Duvarları Türkiye'nin turizm yörelerinden resimler, nazarlıklar ve baharat çeşitleriyle süslenen pavyonda, turizmde insanların 5 duyusuna hitap eden Türkiye sloganı da köşelerde ayrı ayrı işlendi. 
     Türkiye'nin Tel Aviv Turizm Ataşesi Aylin Kalıntaş, İsraillilerin ''en güzel pavyon'' seçiminin kendilerini mutlu ettiğini belirtirken, ''Gerçekten çok ilgi var. Türkiye, İsrail pazarında en çok ilgi gören tatil merkezlerinden biri. Sezona da iyi başladık. Ocak ayında, geçen yılın aynı ayına göre İsrailli turist sayısı yüzde 9,5 arttı. Fuarın da sezon başında olması, katkıyı daha fazla artıracak. Bu sene çok iyi artışlar bekliyoruz'' dedi. 
     Fuar için İsrail'e gelen Kültür ve Turizm Bakanlığı Tanıtma Genel Müdürü Selami Karaibrahimgil de, ''Birinci seçilmemiz, İsraillilerin beğenilerinin yanı sıra Türkiye'ye olan sevgilerini gösteriyor'' diye konuştu. 
     Karaibrahimgil, İsrail pazarına büyük önem verdiklerini, her yıl Türkiye'ye yaklaşık 300 bin dolayında İsrailli turist geldiğini belirtti. ''İsrail'in bizim için en önemli taraflarından biri, tekrar tekrar ziyaretçi göndermesidir'' diyen Karaibrahimgil, İsrail pazarında, en kısa zamanda 400 binler düzeyine çıkmayı hedeflediklerini bildirdi. 
     Türk pavyonunda dağıtılan lahmacun ve lokma tatlısı da büyük ilgi gördü, yiyecek standlarının önünde uzun kuyruklar oluştu. Türkiye'nin İstanbul'dan başlayarak, İzmir, Antalya ve Nevşehir gibi turistik yörelerini, Karadeniz bölgelerindeki ''trakking'' merkezlerini, kış turizmini tanıtan İbranice, İngilizce ve Fransızca broşürler tükendi, standda görev alanlar, izleyenlere ayrıca bilgiler verdi. 
     Türkiye'nin Tel Aviv Büyükelçisi Feridun Sinirlioğlu da Türk pavyonunu gezdi, meraklılarla sohbet etti. 
     
</TEXT>
</DOC>
