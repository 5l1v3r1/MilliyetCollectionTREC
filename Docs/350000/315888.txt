<DOC>
<DOCNO> 315888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/son/sontur47.html </URL>
<DATE> 2005/02/16/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
Mersin'de ölü bulunan gençle ilgili soruşturma... 
</HEADLINE>
<TEXT>

     Mersin Valiliği, terör örgütü elebaşının yakalanarak Türkiye'ye getirilmesini protesto ettikleri ve serbest bırakılmasına yönelik yasadışı gösteri yaptıkları gerekçesiyle 7 kişinin gözaltına alındığını bildirdi. 
     Mersin Valiliği'nden yapılan açıklamada, 15 Şubat'ta mahalle, cadde ve yollara barikat kurularak korsan gösteri yapıldığı, lastik yakma, terör örgütü ve elebaşı lehinde slogan atma, görevli ekip otolarına taşlı sopalı ve molotofkokteyliyle saldırılarda bulunma, araçlara maddi hasar verme, güvenlik kuvvetleri ve belediye temizlik işçilerini yaralama olayları meydana geldiği belirtildi. Açıklamada, olaylar nedeniyle 7 kişinin gözaltına alındığı kaydedildi. 
     Açıklamada, dün akşam Emniyet Müdürlüğü Haber Merkezi tarafından, Çiftçiler Caddesi'nde yaralı bir kişinin yattığının bildirilmesi üzerine güvenlik kuvvetlerinin harekete geçtiği ifade edilerek şöyle denildi 
     ''Ekipler olay yerine intikal ettiğinde, yol üzerinde 100'er metre aralıklarla 3 barikatın kurulu ve yolun trafiğe kapalı olduğu görülmüş, panzer vasıtasıyla barikatlar kaldırılmış ve yol yeniden trafiğe açılmıştır. Araştırma sonucunda Ümit Gönültaş 19 , Kurdali Mahallesi, 91244 Sokak girişi, Yıldırım Mermer Atölyesi yanında yerde ölü bulunmuş olay mahalli, uzman ekip tarafından emniyet şeridine alınmış, Cumhuriyet Başsavcılığı'na bilgi verilmiştir. Cumhuriyet savcısı da olay yerine intikal ederek gerekli incelemelerde bulunmuş ve tahkikata başlanmıştır. 
     Şahsın yapılan arşiv tetkikinde, mala karşı işlenen suçlardan, birden fazla kaydının bulunduğu anlaşılmıştır. Diğer taraftan bugüne kadar şahsın ideolojik anlamda legal ve illegal eylemlere katıldığına dair herhangi bir kayda rastlanmamıştır. Bazı kişi ve örgütlerin bir takım yalan haberler yayarak toplumu etkilemeye ve tahrik etmeye çaba sarf ettikleri anlaşılmaktadır. 
     Olay adli yönden Cumhuriyet Başsavcılığı'nca soruşturulmakla birlikte, ayrıca Valiliğimizce konunun idari yönden de soruşturulup aydınlatılması amacıyla İçişleri Bakanlığı'ndan müfettişlerin görevlendirilmesi talep edilmiştir. Olayın gerçeklerine ulaşılacağından ve hayatını kaybeden vatandaşımızın hakkının aranacağından kimsenin kuşkusu olmamalıdır.'' 
     
     ÖLÜ BULUNAN GENÇ, TOPRAĞA VERİLDİ 
     Bu arada, Kurdali Mahallesi'nde yasadışı gösteri yapılan yerin yakınlarında ölü bulunan genç, toprağa verildi. 
     Mahallede dün akşam ''155 Polis İmdat'' telefonuna yapılan ihbar üzerine, terör örgütü lehine gösteri yapanların bulunduğu yerin yakınlarında silahla vurulduğu belirlenen Ümit Gönültaş'ın 19 cenazesi, Halil İbrahim Camisi'nde kılınan ikindi namazının ardından, Güneykent Mezarlığı'nda toprağa verildi. 
     Cenaze, camiden alınarak, kalabalık grup tarafından Güneykent Mezarlığı'na getirildi. Bölücü terör örgütü lehine sloganların da atıldığı cenaze töreninde, örgüt elebaşının posterinin açıldığı da görüldü. 
     
</TEXT>
</DOC>
