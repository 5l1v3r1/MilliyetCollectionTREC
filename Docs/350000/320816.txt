<DOC>
<DOCNO> 320816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur28.html </URL>
<DATE> 2005/03/04/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Sahte rakıdan 12 ölüm, 9 kişinin durumu ağır... 
</HEADLINE>
<TEXT>

     Emniyet Genel Müdür Yardımcısı ve Sözcüsü Ramazan Er, sahte rakı operasyonunun devam ettiğini belirterek, şu ana kadar 12 kişinin hayatını kaybettiğini, hastanelerde tedavi gören yaklaşık 30 kişiden 9'unun durumunun ciddiyetini koruduğunu bildirdi. 
     Er, sahte rakıya yönelik Antalya, İstanbul ve Gebze'de düzenlenen operasyonlarda 14 kişinin gözaltına alındığını kaydetti. 
     Ramazan Er, Emniyet Genel Müdürlüğü Dikmen binasında düzenlediği haftalık basını bilgilendirme toplantısında, emniyet teşkilatının faaliyetlerini değerlendirerek, basın mensuplarının sorularını yanıtladı. Güney Asya'da meydana gelen tsunami ve deprem felaketinin ardından Türk halkının yardım kampanyaları ile duyarlılığını gösterdiğini belirten Er, Emniyet Genel Müdürlüğü'nün de merkez ve taşra birimlerinin tamamının katıldığı yardım kampanyası düzenlediğini söyledi. Er, kampanyada toplanan 447 milyar 331 milyon 350 bin liranın 3 Mart'ta Başbakanlık Acil Durum Yönetimi Genel Müdürlüğü hesabına aktarıldığını kaydetti. 
     Toplantıda Kriminal Polis Laboratuarlarının çalışmalarını da değerlendiren Er, laboratuarlara geçen yıl yapılan 105 bin 812 ekspertiz talebinden 37 bin 858'inin rapor düzenlenerek cevaplandırıldığını söyledi. Er, laboratuarlarda adam öldürme, yaralama, ateş etme gibi 10 bin 444 olaya ait 19 bin 700 kovan ve 3 bin 220 adet mermi çekirdeğinin incelendiğini söyledi. 
     Laboratuarlarda balistik incelemelerin yanı sıra iz, belge, kimyasal, biyolojik, ses ve data incelemelerinin de yapıldığını anlatan Er, geçen yıl 561 olayda bomba imha incelemesi gerçekleştirildiğini kaydetti. 
     
     TRAFİK 
     Ramazan Er, geçen yıl yapılan trafik uygulamalarında 83 bin 383 vatandaşın sürücü belgesinin kurallara uymadığı gerekçesiyle alındığını söyledi. 
     Er, ehliyetlerden 77 bin 579'unun alkollü olarak araç kullanmaktan, bin 596'sının 5 kez hız limitini aşmaktan, bin 987'sinin 100 ceza puanını doldurmaktan geri alındığını belirtti. 
     Ramazan Er, ayrıca sağlık şartlarının değiştiği tespit edilen 255, Karayolları Trafik Kanununun 41 e maddesinde uyuşturucu, kaçakçılık ve ateşli silah suçlarından hüküm giymemiş olmak belirtilen suçlardan hüküm giydiği tespit edilen 64 ve mahkeme kararı ile de bin 902 kişinin sürücü belgesinin geri alındığını ifade etti. 
     
     SAHTE RAKI OPERASYONU 
     Ramazan Er, bir gazetecinin, sahte rakı operasyonu ile ilgili son durumu sorması üzerine, Antalya, İstanbul ve İzmit illerinde düzenlenen operasyonlarda 14 kişinin gözaltına alındığını bildirdi. 
     Şu ana kadar sahte rakı nedeniyle 12 kişinin hayatını kaybettiğini kaydeden Er, hastanelerde tedavi altına alınan yaklaşık 30 kişiden 9'unun durumunun kritik olduğunu söyledi. 
     Er, basının bu operasyonda gösterdiği duyarlılığın kendilerine son derece yardımcı olduğunu da ifade etti. 
     
     POLİSİN GÖREVİ 
     1 Nisan tarihinde yürürlüğe girecek yeni Türk Ceza Yasası ile ''polislerin iş yavaşlatacağı ve kanunu uygulamayacağı'' şeklinde iddialar bulunduğunun hatırlatılması üzerine ise Er, şunları kaydetti 
     ''Güvenlik birimleri olarak bizler soruşturmaları savcı adına yürütüyorduk. Yeni yasa ile soruşturmalar resen savcı gözetiminde yapılacaktır. 
     Polisler TBMM'den çıkan ve çıkarılan kanunları yorumlamak değil, uygulamak zorunda olan görevlilerdir. 1 Nisan'da yürürlüğe girecek yeni ceza yasasını uygulamamak ya da işi yavaşlatmak gibi bir durum söz konusu olamaz.'' Bir basın mensubunun insan hakları ihlallerinin geçen yıllara oranla arttığını söylemesi ve değerlendirmesini sorması üzerine Er, kendilerine insan hakları ihlalleri konusunda gelen her türlü bilgiyi titizlikle değerlendirdiklerini söyledi. Er, ihlallerin geçen yıllara oranla düştüğünü kaydetti. 
     
     POLİS STADYUMLARDAN ÇEKİLİYOR MU 
     Emniyet Genel Müdür Yardımcısı Ramazan Er, Mayıs ayından itibaren polislerin stadyumdan çekilip çekilmeyeceği sorusuna, ''Polisin kulüpler tarafından kurulacak güvenlik görevlileri ile birlikte çalışacağını söyledi. Stadyumdaki şiddetin önlenmesi için ilgili yasada taraftar derneklerine, kulüplere ve federasyonlara görevler verildiğini belirten Er, polisin spor alanlarından tamamen çekilmesi gibi bir durumun söz konusu olmadığını ifade etti. 
     Bir gazetecinin gasp ve hırsızlık olaylarının artmasının engellenmesi için emniyet teşkilatına yeni bekçi alımı yapılıp yapılmayacağı sorusunu yanıtlarken de Er, ''Halen teşkilatta 7-8 bin bekçi görev yapıyor. Benim kanaatim, yeni bekçi almak yerine yaya ve motorize devriyelerin sayısını artırmaktır'' dedi. 
     Er, yurtdışında bulunan Uzanlar'ın nerede olduklarının bilinip bilinmediğinin sorulmasına ise İnterpol'e üye 181 ülkede Uzanlar'ın arandığını ifade etti. 
     
</TEXT>
</DOC>
