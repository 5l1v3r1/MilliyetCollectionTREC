<DOC>
<DOCNO> 319768 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonyas04.html </URL>
<DATE> 2005/03/01/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Michael Jackson kanser hastası bir çocuğu taciz etmekle suçlandı 
</HEADLINE>
<TEXT>

     Amerikalı ünlü şarkıcı Michael Jackson, çocuklara cinsel tacizde bulunduğu suçlamasıyla yargılandığı davanın bugün yapılan duruşmasında, kanser hastası bir çocuğu taciz etmekle suçlandı. 
     Santa Maria mahkemesinde suçlamaları yönelten Savcı Tom Sneddon, Jackson'ın 13 yaşında kanser hastası bir çocuğu Neverland'e davet ettiğini, ''ona Peter Pan'dan bahsetmek yerine mastürbasyon hakkında konuştuğunu'' söyledi. 
     Sneddon, çocuğun Michael Jackson'ın evinde bir gece geçirdiğini, bu sürede Jackson'ın çocuğa porno dergiler ve web siteleri gösterdiğini belirtti. 
     Mahkemeye annesi ve erkek kardeşiyle gelen Jackson'ın, 40'dan fazla hayranının da duruşma salonunda yer aldığı belirtildi. Kendisine yöneltilen suçlamaları reddeden Jackson'ın, masum olduğunu söylediği kaydedildi. 
     8 kadın ve 4 erkekten oluşan mahkeme jürisinin şarkıcıyı suçlu bulması durumunda, Jackson'ın 20 yıla kadar hapis cezasına çarptırılabileceği, 31 Ocak'ta başlayan davanın aylarca sürebileceği belirtiliyor. 
     
</TEXT>
</DOC>
