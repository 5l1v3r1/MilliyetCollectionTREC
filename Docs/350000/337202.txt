<DOC>
<DOCNO> 337202 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/guncel/gun04.html </URL>
<DATE> 2005/04/27/ </DATE>
<TIME>  </TIME>
<AUTHOR>  </AUTHOR>
<HEADLINE>
Başkan'a 'Zümrüt' zırhı 
</HEADLINE>
<TEXT>


Zümrüt Apartmanı faciasında, bakanlığın soruşturma izni vermediği Başkan Adem Esen için Başsavcılık da soruşturma istemedi 

TOLGA ŞARDAN Ankara 

Konya'nın Selçuklu ilçesinde Şubat 2004'te çökerek 92 kişiye mezar olan Zümrüt Apartmanı faciasında, İçişleri Bakanlığı'nın soruşturma izni vermediği Selçuklu Belediye Başkanı Adem Esen için Konya Başsavcılığı'nın da soruşturma istemediği ortaya çıktı. Zümrüt Apartmanı'yla ilgili ilk tazminat davasında, yapım sırasında gerekli denetimleri yapmadığı öne sürülen Selçuklu Belediyesi, enkaz altında kalan 4 kişinin ailesine toplam 140 bin YTL tazminat ödemeye mahk m oldu. Böylece, belediyenin de kusurunun bulunduğu ilk kez kanıtlandı. 
Konya 3. Ağır Ceza Mahkemesi'nde devam eden ceza davasında ise, Esen yargılama dışında kaldı. İçişleri Bakanlığı müfettişleri, binanın ruhsat ve belgelerinde imzası olmamasına rağmen Esen'in, İmar Yasası'na uymadığı ve imar biriminin yönetimi ile denetiminin belediye başkanının sorumluluğunda olduğu gerekçeleriyle soruşturulmasını istedi. Ancak, İçişleri Bakanı Abdülkadir Aksu, Esen'i soruşturma kapsamı dışında tuttu. 
Bakan kararıyla soruşturmadan kurtulan Esen'in 'yargılanmasını engelleyen' zincire Konya Başsavcılığı da eklendi. Başsavcılık, bakanlığın kararına itiraz etme hakkını kullanmadı. Esen yargılanmaktan kurtuldu. 

7 dava daha var 
Selçuklu Belediyesi'nin mahk m olmasının ardından gözler, 1 milyon 155 bin YTL'lik tazminat istemiyle açılan 7 davaya çevirildi. Davaların, son karar emsal gösterilerek kısa sürede sonuçlandırılması bekleniyor. 


</TEXT>
</DOC>
