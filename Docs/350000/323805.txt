<DOC>
<DOCNO> 323805 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sontur51.html </URL>
<DATE> 2005/03/14/ </DATE>
<TIME> 18.35 </TIME>
<AUTHOR>  </AUTHOR>
<HEADLINE>
Sivas'ta "Nevruz ihbarı" operasyonu... 
</HEADLINE>
<TEXT>

     Sivas'ta, 21 Mart Nevruz Bayramı'nda eylem yapacakları ihbarı üzerine aranan bir otomobilde bulunan ve üzerlerinde 1 tabanca ile 4 bıçak ele geçirilen 6 kişiden 4'ünün tutuklandığı bildirildi. 
     AA muhabirinin aldığı bilgiye göre, Sivas Terörle Mücadele Şube Müdürlüğü'nü arayan ve kimliğini açıklamayan bir kişi, plakasını verdiği otomobildeki kişilerin Nevruz Bayramı'nda silahlı eylem yapacakları iddiasıyla ihbar etti. 
     Bunun üzerine harekete geçen ekipler, Sivas Cumhuriyet Başsavcılığı'ndan aldıkları arama kararıyla takibe aldıkları 58 FV 183 plakalı otomobili Ankara yolundaki Bölge Trafik Şube Müdürlüğü önünde durdurdu. 
     Otomobilde bulunan A.B'nin üzerinden 1 ruhsatsız tabanca ile bu tabancaya ait 20 mermi, E.A. 23 , Ali Çarekanoğlu 19 ve Dursun Yıldız'ın üzerinden 1'er sustalı bıçak, Yasin Gözüküçük'ün 19 üzerinden ise 1 ekmek bıçağı çıktığı bildirildi. Bu kişiler ile birlikte M.Ç'nin 23 gözaltına alındığı belirtildi. 
     İfadelerinde Nevruz Bayramı ile ilgileri olmadığını kaydederek, suçlamaları kabul etmedikleri bildirilen bu kişilerden Ali Çarekanoğlu'nun, üzerinden çıkan ruhsatsız tabancayı Manisa'da tanımadığı bir kişiden aldığını ifade ettiği belirtildi. 
     Emniyette ifadelerinin alınmasının ardından Sivas Cumhuriyet Başsavcılığı'na sevk edilen zanlılardan A.B, Ali Çarekanoğlu, Yasin Gözüküçük ve Dursun Yıldız'ın çıkarıldıkları mahkemece tutuklandığı, E.A. ve M.Ç'nin ise serbest bırakıldığı bildirildi. 
     
</TEXT>
</DOC>
