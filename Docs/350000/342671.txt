<DOC>
<DOCNO> 342671 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/siyaset/siy01.html </URL>
<DATE> 2005/05/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Erkek öğrenci almayın' 
</HEADLINE>
<TEXT>


Kız meslek liselerine alınan az sayıda erkek öğrencinin okulda haremağası gibi dolaştığını belirten Milli Eğitim Bakanı Hüseyin Çelik, 'Bu liselere kesinlikle erkek müdür de tayin edilmemeli' dedi 

BAHAR ATAKAN Ankara 


Milli Eğitim Bakanı Hüseyin Çelik, gelecek yıl kız meslek liselerine erkek öğrenci alınmaması yönünde proje hazırlandığını belirterek, "Kız meslek liselerine 3 erkek öğrenci alıyorsunuz, orada haremağası gibi dolaşıyor hiçbir anlamı yok. Bu liselere, kesinlikle erkek müdür de tayin edilmemeli" dedi. 
Ankara Valiliği'nce düzenlenen il milli eğitim müdürleri değerlendirme toplantısında MEB projeleri tartışıldı. Toplantıda Kız Teknik Öğretim Genel Müdür Yardımcısı Tevfik İnce, Ankara'daki 29 kız meslek lisesinde 14388 kız, 2390 erkek öğrencinin öğrenim gördüğünü söyledi. Çelik, bu okullarla ilgili yeni düzenlemeye gidileceğini açıklayarak, "Bu liselere erkek öğrenci alınmamalı. Bazı liselerdeki erkek müdürlerin meslekle ilgileri yok. Bunlara kadın müdür tayin edilecek" diye konuştu. 

İkili öğretim 
Okul Öncesi Eğitimi Genel Müdürü Remzi İnanlı, yüzde 17 olan okullaşma oranının yüzde 25'e çıkarılması amacıyla sabahçı-öğlenci uygulamasına başlanacağını kaydederek, "Seneye ilköğretim okullarının bünyesindeki anaokullarını ikili öğretime geçireceğiz" dedi. Çelik, şunları kaydetti "Okul öncesi çağına gelen çocuklar okula alınacak. Geri kalmış semtlerde eğitim özendirilecek. Doğu ve Güneydoğu Anadolu'daki çocukların dil problemleri çözülecek. Emsalleri 4 işlem öğrenirken, onlar Türkçe öğrenmeye çalışıyor." 

Son 10 yıl 

2004-2005 öğretim verilerine göre kız teknik öğretimi bünyesindeki programlarda okuyan 210 bin 642 öğrencinin 40 bin 752'sini erkek, 169 bin 890'ını kız öğrenciler oluşturdu. Son 10 yılda kız meslek liselerine erkek öğrenci alınmaya başlandı. Erkek öğrenci alımıyla ilgili ilgili herhangi bir genelge ve yönetmelik bulunmazken, bazı liselerde 10'un altında erkek öğrenci okuyor. 


</TEXT>
</DOC>
