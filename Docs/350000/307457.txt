<DOC>
<DOCNO> 307457 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/son/sondun41.html </URL>
<DATE> 2005/01/18/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Taramalar 3 Ekim'de başlayacak 
</HEADLINE>
<TEXT>

     AB Komisyonu 3 Ekim'de tam üyelik müzakerelerine başlanması kararı alınan Türkiye için önümüzdeki dönemde 3 ayrı belge yayımlayacak. 
     Diplomatik kaynaklardan edinilen bilgiye göre, bu belgelerin ilkini bahar aylarında çıkması beklenilen Katılım Ortaklığı Belgesi KOB oluşturuyor. Bu belge 2001 ve 2003 yıllarında hazırlanan katılım ortaklığı belgelerinin ardından Türkiye için hazırlanacak üçüncü KOB olacak. 
     Bu arada, Ankara, KOB'da Türkiye'nin siyasi kriterleri yerine getirdiğine ve 17 Aralık'ta müzakerelerin başlayabileceğine ilişkin kararın alındığına dair ifadelerin yer almasını istiyor. Diplomatik kaynaklar, KOB'un Türkiye için yeni koşullar içermemesi gerektiğini belirtiyorlar. 
     KOB'un sadece siyasi değil, ekonomik ve sosyal alanlara da değinen bir belge olması bekleniyor. AB Komisyonu'nun bu belgenin hazırlıklarına başladığını belirten aynı kaynaklar, onay sürecinin ise ne zaman tamamlanacağının belli olmadığını ifade ediyorlar. 
     Komisyon tarafından yayımlanacak ikinci belgede müzakerelerin çerçevesi çizilecek. Komisyon'un hazırlayacağı üçüncü belge de Türkiye ile AB toplumlarının birbirini daha iyi tanımalarını amaçlayan sivil toplum örgütleri arasındaki ilişkileri düzenleyecek belge olacak. 
     Bu arada Ankara ''çerçeve belgesi''ne ''Türkiye'nin hak etmediği ve müzakerelerin sürdürülebilirliğini tehlikeye atacak koşulların konulmasını'' istemiyor. 
     Türkiye gelecek dönemde ayrıca AB Parlamentosu'nda 17 Aralık zirvesinin hemen öncesinde Türkiye'ye ilişkin kabul edilen kararda yer alan rahatsız edici unsurların KOB'a girmemesi için uğraş verecek. 
     Diplomatik kaynaklar, Komisyon'un hazırlamasına rağmen bu belgelerin ortak belgeler olacağını, dolayısıyla Türkiye'nin görüşlerinin de alınmasının anlamlı olacağını ve bu nedenle de yakın işbirliği içinde olunacağını belirtiyorlar. 
     Komisyon tarafından yayımlanacak bütün bu belgelerin AB Konseyi tarafından oybirliğiyle onaylanması gerekiyor. 
     KOB'un ve sivil toplum örgütlerine ilişkin hazırlanacak belgenin bu yılın ikinci yarısında çıkması bekleniyor. Çerçeve belgesinin ise 2005 yılının ikinci yarısına kalabileceği belirtiliyor. 
     
     TARAMA SÜRECİ EKİMDE 

     Diplomatik kaynaklar, AB müktesebatıyla Türk mevzuatını uyumlaştırmayı hedefleyen tarama sürecinin ise 3 Ekim'de başlama ihtimalinin ağırlık kazandığını belirtiyorlar. 
     Ancak bunu büyük bir sıkıntı kaynağı olarak görmeyen aynı diplomatlar, tarama sürecinin en fazla 3-4 ay sürmesini bekliyorlar. Bu arada, tarama amacına yönelik çalışmalarını 4 yıldır sürdüren 8 komitenin bu çalışmalarına tarama süreci başlayıncaya kadar devam etmesi de öngörülüyor. 
     Türkiye'nin müzakere sürecinde ele alınacak konu başlıklarının chapter sayısının ise diğer aday ülkelerden farklı olması bekleniyor. Bu çerçevede daha önce aynı süreçten geçen ülkeler için 31 olan konu başlıkları sayısının Türkiye için 35-36 civarında olacağı tahmin ediliyor. Diplomatik kaynaklar, bu ilave konu başlıklarının yeni alanları içermeyeceğini, bazı konu başlıklarının kendi içinde bölüneceğini belirtiyorlar. 
     
     UYUM PROTOKOLÜNÜN İMZALANMASI 

     Türkiye'yi gelecek dönemde meşgul edecek önemli konulardan birini de Ankara anlaşmasının uyum protokolünün imzalanması oluşturacak. 
     AB, ilerleyen aylarda Türkiye'ye uyum protokolünün Kıbrıs Rum kesimini de kapsayacak şekilde 16 yeni AB üyesine genişletilmesine yönelik bir taslak sunacak. Diplomatik kaynaklara göre, Türkiye de bu taslağa ilişkin hukuki görüşlerini birliğe iletecek. 
     
     TROYKA ANKARA'DA TOPLANACAK 

     Bu arada, Türkiye-AB troykası toplantısı dışişleri bakanları düzeyinde mart başlarında Ankara'da yapılacak. 
     AB Komisyonu'nun Genişlemeden Sorumlu Üyesi Olli Rehn de bu toplantı için 7 Mart'ta Ankara'ya gelecek. 
     
</TEXT>
</DOC>
