<DOC>
<DOCNO> 305598 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/sonyas17.html </URL>
<DATE> 2005/01/11/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Urfalı "Robin Hood"un hikayesi film oluyor.. 
</HEADLINE>
<TEXT>

     Şanlıurfa'da, 'cesur, yürekli, kuvvetli, zenginlerden aldığını fakirlere dağıtan, haksızlığa tahammülü olmayan, mazlumların hakkını bileğinin gücüyle aldığı anlatılan ''Urfalı Nezif''in hayat hikayesi belgesel film oluyor. 
     Konuyla ilgili AA muhabirine bilgi veren Folklor Araştırmacısı Yazar Abuzer Akbıyık, Eyvan Dergisi'nde yayınlanan ''Urfalı Nezif'' adlı araştırma yazısından yola çıkılarak hazırlanan ''Urfa'nın Robin Hood'u Nezif'' adlı bir senaryo yazıldığını ve çekimlerinin Şanlıurfa'da yapıldığını söyledi. 
     ''Anadolu Hikayeleri'' dizisi olarak TRT adına çekilen belgesel filmde Urfalı Nezif'in hayatının işlendiğini, Urfalı Nezif hakkında röportajlar yapıldığını anlatan Akbıyık, belgeselde Urfalı Nezif'in 'kadayıf tepsisini kağıt gibi yırtması, düşman karakoluna baskını, evi soyulan vatandaşa yardımı ve öldürülme olayı' gibi hayatından çeşitli kesitlerin canlandırıldığını bildirdi. 
     
     HİKAYELER BELGESEL FİLM OLUYOR 
     Belgesel çekimleri hakkında bilgi veren ''Anadolu Hikayeleri'' belgesel filmin editörü Esin Dalay, Türk kültürünün önemli kaynaklarından eşsiz güzellikteki hikayeleri yurt çapında tespit ederek, belgesel film olarak çektiklerini anlattı. 
     Urfalılar kadar Nezif'in hayat hikayesinin ekip olarak kendilerini de etkilediğini belirten Dalay, bu nedenle bir süre önce filmi çekmeye karar verdiklerini söyledi. 
     Dalay, Urfa'nın mekan olarak film çekmeye çok müsait tarihi bir şehir olduğunu ifade ederek, ''Bu nedenle çok keyif alarak çektik. Urfa'dan çektiğimiz ilk hikaye. Urfa'nın renkli kişileri ve orijinal başka hikayeleri de var. Onları da tespit ettik, önümüzdeki günlerde o hikayeleri de değerlendireceğiz'' diye konuştu. 
     
     URFALI NEZİF 
     Folklor Araştırmacısı Abuzer Akbıyık, ismi halk arasında efsaneleşen Urfalı Nezif'in, 'yiğit, kuvvetli, iyi kalpli, zenginlerden aldığını fakirlere dağıtan, dost canlısı, haksızlığa tahammülü olmayan, mazlumların hakkını bileğinin gücüyle alan bir Urfa delikanlısı' olarak bilindiğini söyledi. 
     Kurtuluş Savaşı'nda gönüllü jandarma olarak görev yapan Nezif'in müzik ve edebiyata ilgisi olduğunu, ayrıca saz ve keman çaldığını aktaran Akbıyık, ''Birçok aile çocuklarına Nezif adını vermiştir. Nezif'in zenginlerden alıp fakirlere dağıtması, birçok kişi tarafından sevilmesine neden olmuştur. Sevenleri ona 'Urfa'nın Robin Hood'u' demektedirler'' diye konuştu. 
     1898 yılında Urfa'da doğan Nezif'in para toplamasını hazmedemeyen zenginlerin, Nezif'i öldürtmek üzere yakın adamı Deveci Mehmet'i tuttuklarını anlatan Akbıyık, Urfalı Nezif'in, Deveci Mehmet tarafından 1925 yılında öldürüldüğünü kaydetti. 
     Urfalı Robin Hood'un kentlilerin hafızasında yer ettiğini ve kulaktan kulağa yayılarak efsaneleştiğini belirten Akbıyık, belgesel sayesinde yeni kuşağın da halk kahramanını tanıyacağını söyledi. 
     
</TEXT>
</DOC>
