<DOC>
<DOCNO> 309731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/27/ekonomi/eko02.html </URL>
<DATE> 2005/01/27/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapı Kredi'nin satışı 31 Ocak'ta bitirilsin' 
</HEADLINE>
<TEXT>


TMSF Başkanı Ertürk, Davos'ta da Türkiye gündemindeki soruları yanıtladı. Ertürk, Yapı Kredi'nin satışının ay sonunda bitmesini istediklerini söyledi 

EKONOMİ SERVİSİ 

Tasarruf Mevduatı Sigorta Fonu TMSF Başkanı Ahmet Ertürk, Çukurova Grubu'nun Yapı Kredi Bankası'nın satışını 31 Ocak'a kadar bitirmesini istediklerini açıkladı. 
Dünya Ekonomik Forumu toplantılarına katılmak için bulunduğu Davos'ta CNBC - e ve CNN Türk muhabirlerinin sorularını yanıtlayan Ertürk, 31 Ocak'ta grubun bankayı tek başına satma yetkisinin bittiğini, bu tarihten sonra 31 Ekim'e kadar TMSF ile Çukurova'nın ortaklaşa tayin edeceği bir yatırım bankasının bu işi üstleneceğini, o da satamazsa satış yetkisinin TMSF'ye geçeceğini hatırlattı. Yapı Kredi'nin sektörün yüzde 11 - 12'sini temsil eden önemli bir banka olduğunu belirten Ertürk, 31 Ocak - 31 Ekim arasındaki sekiz aylık sürecin bankanın değerini düşüreceğini söyledi. Ertürk, "Biz bu ara dönemin gereksiz olduğu görüşündeyiz. Biz 31 Ocak'ta yetkiyi tek başımıza kullanacak durumda değiliz. Ama biz BDDK ile birlikte gruba şunu teklif ettik 31 Ocak'ta siz bu satışı bitirin, bizim arzumuz bu, kamuoyunun arzusu bu" diye konuştu. 

'Ön anlaşma yeter' 
Bankanın nihai olarak yeni sahibine devredilmesinin uzun bir hukuki süreç gerektireceğini anlatan Ertürk, şöyle devam etti 
"31 Ocak'ta bir satış için karşı tarafla bir prensip anlaşmasına varıldığının ilan edilmesini bekliyoruz. Ön anlaşma da bizim için yeterli olabilir. Şu anda bir alıcı Koç Finansal Hizmetler bankada inceleme yapıyor. Bu inceleme sonucunu 31 Ocak'ta eğer olumlu açıklanırsa bu bizler için kafi sayılabilir. Bizim amacımız gerçekleşmiş sayılabilir. Eğer böyle bir şeyle karşılaşırsak biz o sürecin devamı yönünde görüş bildiririz." 

'Bilgin Grubu ile yeni protokol yakında...' Bilgin Grubu ile yapılmış protokolü tatminkar bulmadıklarını söyleyen TMSF Başkanı Ahmet Ertürk, "Bir protokolde olması gereken bütün unsurları içermiyor. O nedenle de protokolün iki tarafı arasında sürekli problem olmaya devam ediyor. Kamuoyunda da ödeme şartları ve vade açısından çok sık tartışılıyor" diye konuştu. 
Bu protokolün yılan hikayesine dönmesinin sorumlusunun TMSF olmadığını vurgulayan Ertürk, "Gerçi geçmişten devraldığımız, tatminkar olmayan başka protokoller de var ama bu protokolde bazı şartlar da yerine getirilmemiş olduğu için bizim protokolü yeniden masaya yatırma şansımız oldu. Görüşmeler devam ediyor. Çok yakında da bir sonuç alacağız" dedi. 


</TEXT>
</DOC>
