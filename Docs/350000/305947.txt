<DOC>
<DOCNO> 305947 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonyas20.html </URL>
<DATE> 2005/01/12/ </DATE>
<TIME> 13.30 </TIME>
<AUTHOR>  </AUTHOR>
<HEADLINE>
Avrupa uydusu Huygens, iki gün sonra Titan'a iniyor 
</HEADLINE>
<TEXT>

     Avrupa uzay aracı Huygens, Satürn'ün en büyük ve gizemli uydusu Titan'a iki gün sonra iniyor. 
     Amerikan uzay aracı Cassini'den Noel'de ayrılarak Titan seferine başlayan Huygens, buzla kaplı Titan'ın karanlık atmosferine dalacak ve Güneş sisteminin bu en esrarengiz cismine inecek. 
     1655 yılında Titan'ı kendi yaptığı teleskopla keşfeden Hollandalı Christiaan Huygens'in adını taşıyan araç, uzmanların Dünya'nın ilk zamanlarındaki atmosferini andırdığını düşündükleri Titan'ın benzersiz ortamını yerinde araştıran ilk araç olacak. 
     Avrupa Uzay Ajansı'ndan Jean-Pierre Lebreton, ''Bu, zaman makinasıyla yolculuk gibi bir şey. Yeryüzünün 3,8 milyar yıl önceki koşullarını Titan'da bulacağımızı sanıyoruz'' dedi. 
     Huygens, 7 yıl önce Amerikan Cassini uydusuyla birlikte Dünya'dan yola çıkmıştı. 
     Dünya'dan 1 milyar km uzaktaki Titan'ın atmosferine doğru saatte 22 bin km hızla mermi gibi fırlatılacak sonda, atmosfere girdikten sonra paraşütlerini açarak hız kesecek ve olabildiğince yumuşak iniş yapmaya çalışacak. Uzmanlar, Huygens'in iniş sırasında hasar görmeyeceğini ve pilleri bitene kadar yeryüzüne bilgi göndereceğini umuyor. 
     Ancak Titan yüzeyinin bütün özellikleri bilinmediği için, her türlü senaryo ihtimal dahilinde gözüküyor. 
     Sondanın atmosferden geçişi 2 saat 15 dakika sürecek, bu arada Dünya'ya Cassini üzerinden bilgi gönderilecek. 3,2 milyar dolarlık Cassini-Huygens seferinde, şimdiye kadar Satürn ve halkalarının olağanüstü fotoğrafları elde edildi. 
     
</TEXT>
</DOC>
