<DOC>
<DOCNO> 321184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/yasam/axyas02.html </URL>
<DATE> 2005/03/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Lütfen beni kurtarın' 
</HEADLINE>
<TEXT>


Bu, 7 senedir bağımlı olan 17 yaşındaki E.S.'nin imdat çığlığı... Ve çocukları okuyan veliler için hayati önemde 'dersler' içeriyor. Çünkü E.S., hap ve esrarı nasıl, nereden bulduğunu, kimlerin nerelerde kullandığını anlatıyor 

Şükran Özçakmak 

O bir varoş çocuğu. İstanbul Gaziosmanpaşa'da oturuyor. 9 yaşında tanıdığı babası onu, hortumla dövüp elini ateşe tutarak terbiye etmiş. E.S. daha 17 yaşında. İşlediği suçların sayısını hatırlamıyor. Kapkaç, gasp, bıçakla adam yaralama... Her şey, esrar ve hap bulmak için. 10 yaşında baliye, 13 yaşında esrara başlamış. Çevresindeki çocukların büyük çoğunluğunun hap kullandığını anlatıyor. Kurtulmak istiyor. Ancak, ne anıları ne de çevresi onu rahat bırakmıyor. Ve "Ne olur beni kurtarın" diye yalvarıyor. 
Babası, o daha bebekken dolandırıcılık suçundan cezaevine girmiş. Çalışmak zorunda kalan annesini, okul dönüşü sokakta beklemiş. Bali ile tanıştığında ise günlerce eve gelmez olmuş. Devamsızlık ve bali nedeniyle okuldan atıldıktan sonra düştüğü uyuşturucu batağını şöyle anlatıyor 

Nerelerde buluyordu 
"13 yaşındaydım. Gece yarısı, bira içmek için buluştuğumuz arkadaşlar yanlarında esrar getirirdi. Alışkanlık haline gelinceye dek bedava dağıttılar. Uyuşturucu maddeyi önce Sarıgöl Mahallesi'nden temin ediyorduk. Sonra Bursa Mahallesi, Bozhane, su deposu... Hap parası bulamayınca en yakın arkadaşımı gasp ettim. Arkadaşımı bıçakladım, beni bıçakladılar. Çaldığım cep telefonlarını 2 hap karşılığı sattım. Sosyete barlarında hap satmaya başladım. Esrar alınca korkuyor, hap bulamayınca kendimi kesiyordum. Ailem, ellerimi kesik görünce eve polis çağırdı. Tabancasını kaparak polise silah çektim." 

'Bunun sonu yok' 
Gaziosmanpaşa'daki kafelerin yüzde 90'ında uyuşturucu kullanıldığına dikkat çeken E.S., "Ağzımda çikletle kafeye girdiğimde herkes biliyor ki bende hap var. Hap satmak için liseye devam eden öğrenciler var. Geçen yıl bir öğrenci, hap alıp intihara teşebbüs etti. Çocuğu okuldan attılar. 'Bir kereden ne olur, bende alışkanlık yapmaz' diye başlıyorlar ama bunun sonu yok. İşe giriyorum ama uyuşturucu kullandığımı anlayanlar, ellerimdeki jilet izini görenler beni hemen işten atıyorlar. Tedavi olmak, işe girmek, insan gibi yaşamak istiyorum" diyor. 
E.S. yardım istiyor. Ancak, Anayasa'nın gençliğin korunmasıyla ilgili 58. maddesi, onu kağıt üzerinde koruyor. 


</TEXT>
</DOC>
