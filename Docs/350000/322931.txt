<DOC>
<DOCNO> 322931 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/11/son/sonspo08.html </URL>
<DATE> 2005/03/11/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gençlerbirliği’nde Youla krizi... 
</HEADLINE>
<TEXT>

     Beşiktaş maçında sakatlanan Youla’nın, Fenerbahçe karşısında oynama ihtimalinin zayıf olduğunun açıklanması camiaya bomba gibi düşerken, teknik direktör Ziya Doğan alternatif arayışlarına başladı. 
     
     Kamp Riva’da 
     Erteleme maçında Beşiktaş ile İnönü Stadı’nda berabere kalan Gençlerbirliği, pazar günü oynayacağı Fenerbahçe sınavı hazırlıklarına Riva’da devam ederken, Kırmızı - Siyahlı takımda Süleyman Youla’nın sakatlığının sürmesi teknik heyeti üzdü. Beşiktaş karşılaşmasında Tayfur’un darbesi ile sol ayak bileğinde derin bir yara oluşan siyahi yıldızın tedavisine hemen başlandığı, ancak Fenerbahçe maçında oynamasının tehlikeye girdiği açıklandı. 
     
     Doğan endişeli 
     Haber Gençlerbirliği teknik heyetini üzerken, Ziya Doğan’ın alternatif arayışlarına vatik kaybetmeden başladığı öğrenildi. Tecrübeli hocanın Sertan ve Atilla Birlik ile özel olarak ilgilendiği, Fenerbahçe karşısına iki futbolcudan birini sahaya sürmeyi düşündüğü ileri sürüldü. Bu arada Başkent ekibi dün tek antreman yaptı. Kırmızı-Siyahlılar’da hafif sakatlıkları bulunan Erkan ve Mustafa Özkan’ın düz koşu yaptığı bildirildi. 
     
</TEXT>
</DOC>
