<DOC>
<DOCNO> 307122 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun21.html </URL>
<DATE> 2005/01/17/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
İsrail-Filistin gerginliği tırmanıyor... 
</HEADLINE>
<TEXT>

     Batı Şeria sınırındaki Karni Geçiş noktasında perşembe günü 6 İsrailli sivilin ölmesi ve 5'inin de yaralanmasıyla sonuçlanan Filistin saldırısının ardından İsrail-Filistin barış umutları zora girerken, İsrail'in, devam eden füze ve havan topu saldırılarına karşı daha radikal askeri çözümleri ''değerlendirdiği'' ve saldırılara top ateşiyle karşılık vermeyi düşündüğü belirtildi. 
     İsrail Savunma Bakanı Yardımcısı Ze'ev Boim, diplomatik açıdan sınırlı da olsa Filistin Ulusal Yönetimi Başkanı Mahmud Abbas'a organize olabilmesi için belli bir süre bırakmayı düşündüklerini kaydederek, ''Ancak zaman penceresi çok sınırlı. Bu, 100 günlük bir mühlet olmayacak'' dedi. 
     ''Gene de, saldırılar sürerse bunlara karşı radikal çözümlere başvurabiliriz'' diyen Boim, İsrail Radyosu'na yaptığı açıklamada, roket ve havan topu saldırılarına karşı, bunların izlediği gibi, yüksek yol izleyen silahlarla karşı konulması gerektiğini, saldırı yapılan bataryaların önceden belirlenerek, sivil halkın da önceden uyarılarak, topların belli mahallere yerleştirilmesini ve böylece, karşı tarafa anlayabileceği bir mesaj verilmesi gerektiğini söyleyen yetkililer bulunduğunu kaydetti. 
     Savaşı, örneğin Amerikalıların Felluce'de yaptığı gibi yürütmeyeceklerini belirten Boim, ''Bir süper güç olmadığımızdan değil. Ama bu bizim dünya görüşümüze uygun olmadığı ve böyle yaparsak, büyük ve haklı tartışmalara neden olacağı için böyle yapmayacağız'' dedi. Boim, yine de ''halkı, ne olabileceği konusunda uyarırsak, ola ki bizim dilimizden anlayacaklar'' ifadesini kullandı. 
     İsrail Radyosu, Filistinli militanların Negev'e ve Gazze'nin kuzeyindeki Yahudi yerleşkelerine bu sabah 4 füze fırlattığını, ancak herhangi bir zarar meydana gelmediğini duyurdu. 
     
     JAPON BAKAN'DAN MESAJ 

     İsrail ve Filistin'i ziyaret eden Japonya Dışişleri Bakanı Nobutaka Maçimura'nın, İsrail Dışişleri Bakanı Silvan Şalom'a, Filistin Devlet Başkanı Abbas'tan mesaj getirdiği ve Abbas'ın mesajında, ilk önceliğini, Filistin topraklarında kamu düzeninin yeniden tesisine verdiğini belirttiği kaydedildi. 
     İsrail Dışişleri Bakanı Silvan Şalom ise Maçimura ile görüşmesinde, İsrail toplumuna yönelik füze ve terör saldırılarının durması gerektiğini ifade etti. Şalom, ''Filistinlilerin mazeret çağı geçti. Şimdi eylem zamanı'' diye konuştu. 
     
     OPERASYONLARDA 19 FİLİSTİNLİ ÖLDÜ YA DA YARALANDI 

     Karni geçiş noktasında geçen perşembe gecesi, patlama ve silahlı çatışmada 6 İsrailli sivilin ölmesi ve 5'inin de yaralanmasının ardından, İsrail Başbakanı Ariel Şaron'un verdiği ''Gazze Şeridi'nde terörist örgütlere karşı zaman sınırlaması olmaksızın operasyon yapılması talimatının'' ardından, İsrail ordusunun Gazze'de operasyonunda ölen ya da yaralanan Filistinlilerin sayısının 19'u bulduğu bildirildi. 
     Hamas lideri Mahmud Zahar ise Hamas'ın Gazze'de şiddete devam ettiği yolundaki suçlamalara karşı, devam eden şiddetin ne Hamas'ın ne de Filistinli direniş gruplarının eseri olduğunu savunarak, İsrail'i suçladı ve bir ateşkese erişilememesinin en başta gelen sorumlusunun İsrail olduğunu öne sürdü. ''Biz sadece kendimizi ve halkımızı savunuyoruz'' diyen Zahar, ''Saldırı durursa biz de direnişimizi durdururuz'' ifadesini kullandı. 
     Filistin Ulusal Özerk Yönetimi lideri Mahmud Abbas'ın, Hamas ve diğer gruplarla görüşmek üzere çarşamba günü Gazze'ye gitmesi bekleniyor. 
     
     'EL AKSA'CILAR GÜVENLİK GÜCÜ OLACAK 

     Öte yandan, yeni Filistin Devlet Başkanı Mahmud Abbas'ın, El Aksa Şehitleri Tugayları üyelerinin Filistin güvenlik servislerine katılması talimatını verdiği bildirildi. 
     Filistin güvenlik servislerinde görevli, adını açıklamayan bir yetkili, ''El Aksa Şehitleri Tugayları üyelerinin Filistin güvenlik servisleri bünyesine alınması kararı verildi. Ebu Mazen Mahmud Abbas bunun en kısa sürede uygulanmasını istedi'' dedi. 
     Yetkili, Abbas'ın El Fetih hareketine bağlı El Aksa Şehitleri Tugayları üyelerinin ''Filistin yönetimi bünyesindeki görevlerini yerine getirmeye devam edeceklerini'' de vurguladı. 
     El Aksa Şehitleri Tugayları Gazze Şeridi'ndeki Karni geçiş noktasında perşembe gecesi düzenlenen ve 6 İsraillinin öldüğü, 5 İsraillinin yaralandığı bombalı saldırıyı üstlenen üç silahlı örgütten biriydi. 
     Aynı yetkili ayrıca, Abbas'ın güvenlik servislerine İsrail'e karşı her türlü saldırının engellenmesi talimatını verdiğini belirtti. 
     Yetkili, ''Ebu Mazen bize İsrail karşıtı her türlü şiddet eyleminin engellenmesi talimatını verdi'' dedi. 
     Abbas'ın bu talimatları, Başbakan Ahmed Kurey, İçişleri Bakanı Hakim Balavi ve güvenlik servisleri yetkililerinin katıldığı toplantıda verdiği bildirildi. 
     Gazze Şeridi'ndeki Karni geçiş noktasında perşembe gecesi Filistinli militanlar tarafından düzenlenen bombalı saldırıda ve çatışmada 3 Filistinli militan ve 6 İsrailli ölmüş, 5 İsrailli yaralanmıştı. 
     İsrail Başbakanı Şaron, 6 İsrailli sivilin öldürülmesi üzerine, yeni Filistin Devlet Başkanı Mahmud Abbas ve Filistin yönetimiyle tüm temasların kesileceğini açıklamış ve Gazze Şeridi'nde ''terör saldırılarını'' önleme gerekçesiyle bir zaman sınırlaması olmaksızın askeri operasyonların yoğunlaştırılması talimatı vermişti. 
     
</TEXT>
</DOC>
