<DOC>
<DOCNO> 310154 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/yazar/sazak.html </URL>
<DATE> 2005/01/28/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
CHP 'kırıltayı' 
</HEADLINE>
<TEXT>

ANKARA 

Kurultay mı, 'kırıltay mı ' Zülfü Livaneli, CHP kurultayında son gün hesapları yapılırken 'adaylık' kararını netleştirmesini isteyenlere 'Kırıltay olmasın diye uğraşıyoruz' yanıtını veriyordu. Adayların da durumu zor 
CHP'de o kadar çok kurultay toplanıyor ki, her altı ayda, dokuz ayda bir yapılan 'parti içi hesaplaşma'nın sonunda olacaklar, siyasi analizden öte siyasi mizahla izah edilebiliyor. 
Şaka bir yana, CHP, tarihinin en sancılı kurultayına gidiyor. 
Şişli Belediye Başkanı Mustafa Sarıgül adaylığını dün CHP Genel Merkezi'nde açıkladı. Sarıgül Ankara'ya gelirken, uçakta İçişleri Bakanı Abdülkadir Aksu oturuyordu. Ve CHP lideri Baykal'ın olağanüstü kurultay çağrısının gerekçesini oluşturan Şişli Belediyesi'ndeki 300 bin dolarlık rüşvet iddiasının hedefi durumundaki 'başkan yardımcısı' müfettiş raporuyla görevinden alınmıştı. 
CHP kurultayında Baykal'ın en büyük kozu, Sarıgül hakkında kuşku uyandıran yolsuzluk iddiaları olacak. 
CHP liderinin, yakın çevresine 'Sonu Kartal'da bitecek' dosyalardan söz ettiği kulislerde konuşuluyor. 
Ancak Sarıgül, bu söylentilere pabuç bırakacak biri değil. Şişli Belediye Başkan yardımcısının bir bürokrat olduğunu, görevden alınmasının Baykal'ın öne sürdüğü 'komplo senaryoları'nı boşa çıkardığını savunuyor. 
Sarıgül, Baykal'ı kurultayda 'devireceğine' inanmış. 
Halktan aldığı desteğin delegeler ve parti örgütü üzerinde etkili olacağını, Anadolu'dan esen rüzg rla kurultayı kazanacağını ve partiyle yurttaşlar arasında örülen yapay duvarları yıkacağını söylüyor. 
Baykal'ı Sivas ve Mersin mitingleriyle iki ayda kurultay zeminine çekmiş olmasının moral sonucu olarak, genel başkanlık yarışının Baykal'la arasında geçmesi gerektiğini savunuyor. Buna rağmen 'üçüncü aday' Livaneli 260 imzayı aşarsa, ilk turda çıkacak sonuca göre, muhalefetin 'önde olanı desteklemesi' gerektiğini belirtiyor. 
Kulislerde dün Livaneli'nin adaylığı konusunda iki seçenek konuşuluyordu 
"Zülfü Livaneli 260 imzayı toplarsa, Sarıgül de Baykal da olmasın diyenlerin oy atacağı üçüncü seçenek doğar. Bu da Deniz Bey'in oylarını aşağıya çeker. Aksi görüşte olanlar ise Livaneli'nin adaylıktan çekildiğini açıklamasıyla ikili yarışta Sarıgül'ün avantajlı duruma geçeceğini savunuyorlardı." Livaneli'nin aday olmama ihtimali daha yüksek. 
Baykal'ın ise kurultaydan son kez genel başkanlık için görev isteyeceği öne sürülüyor. Sarıgül kazanırsa CHP politbürosu dağılacak, parti de muhtemelen bölünecek. Baykal kalırsa, tasfiye başlayacak 30-40 milletvekili kopacak. 
'Kırıltay' olmasın, ama nasıl 
CHP, tarihinin en zor kurultayına gidiyor. 



</TEXT>
</DOC>
