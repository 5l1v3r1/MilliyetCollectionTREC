<DOC>
<DOCNO> 338284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/ekonomi/eko01.html </URL>
<DATE> 2005/04/30/ </DATE>
<TIME>  </TIME>
<AUTHOR>  </AUTHOR>
<HEADLINE>
'Türkiye yatırımda hedeflerine yaklaştı' 
</HEADLINE>
<TEXT>


Yatırımcı Danışma Konseyi'nin sonuç bildirisinde, Türkiye'nin, yatırım kararlarını etkileyen ekonomik ve politik istikrar konularında hedeflere önemli ölçüde yaklaştığı vurgulandı 

EKONOMİ SERVİSİ 

Yatırımcı Danışma Konseyi'nin bugün yapılan ikinci toplantısının ardından açıklanan sonuç bildirisinde, Avrupa Birliği AB ile başlatılacak olan katılım müzakerelerinin Türkiye'ye yönelik doğrudan yabancı yatırımların artması açısından önemli bir rol oynayacağı belirtildi. 
Konsey üyeleri tarafından hazırlanan bildiride, Türkiye'nin konseyin ilk toplantısından bu yana geçen bir yıllık sürede dikkat çeken başarılar kaydettiği belirtilerek, "Avrupa Konseyi'nin 17 Aralık 2004 tarihinde AB ile Türkiye arasındaki katılım müzakerelerinin başlamasına ilişkin karar, bu gelişmelerin en önemlisi olup Türkiye'nin geleceği açısından bizlerin de desteğiyle önemli bir dönüm noktasıdır" denildi. 

En önemlisi istikrar 
Bildiride, bu konularda kaydedilecek gelişmelerin gelecek yıl özel sektör yatırımlarını daha da artıracağı vurgulandı. 
Geçtiğimiz yıl, bir ülkede yatırım yapılmasına ilişkin kararları etkileyen en önemli etmenlerin politik ve ekonomik istikrar olarak tanımlandığının hatırlatıldığı bildiride, "Türkiye, Sayın Başbakan'ın çabalarıyla bu hedeflere önemli ölçüde yaklaşmıştır" denildi ve şöyle devam edildi 
"IMF Başkanı Mr. Rodrigo de Rato, Türkiye'de sağlanan etkileyici makroekonomik istikrardan söz etmiştir. Dünya Bankası Başkan Yardımcısı Mr. Shengman Zhang, hükümetin yatırım ortamının iyileştirilmesi yolunda kat ettiği ilerleme ile bunun ekonominin rekabet gücü üzerindeki etkisini vurgulamıştır. Avrupa Yatırım Bankası Başkanı Mr. Philippe Maystadt ise AB'ye katılım sürecinin yatırımcılarda güven yaratılması açısından önemine değinmiştir. 
Bizler de kendilerinin, hükümetin tüm bu alanlardaki kararlı çizgisini sürdürmesinin önümüzdeki yılda doğrudan yabancı yatırımlarda önemli bir sıçrama sağlayacağına ilişkin görüşlerini paylaşıyoruz." 

'Yatırım için dokuz alanda hazırlık gerekli Sonuç bildirisinde, yatırımda gerçekleşmesi beklenen artışlara Türkiye'yi hazırlamak için yapılması gerekenler şöyle özetlendi 
Daha basit, istikrarlı ve AB normlarına uygun bir vergi rejimine yönelik vergi politikası reformları oluşturulması ve uygulanması. 
Global rekabet güçlerini artırmak, yerli ve yabancı firmalar arasındaki çift taraflı etkileşimi sağlamak üzere, Türkiye'deki firmalarda kurumsal yönetişimin güçlendirilmesi. Yatırımların önündeki idari ve bürokratik engellerin yabancı personel çalışma izinlerine ilişkin sorunları da kapsayacak şekilde ortadan kaldırılmasına yönelik çalışmaların sürdürülmesi. Mevcut özelleştirme programının kararlılıkla uygulanmasına devam edilmesi. Yargı sürecinin süratlendirilerek etkinliğinin artırılması. Enerji sektörünün serbestleşmesi programına devam edilmesi. Sosyal güvenlik sistemi reformuna hız kazandırılması, AR - GE yatırımlarına devam edilmesi. Ülkenin 'cazip bir yatırım' yeri olarak tanıtımına yönelik çalışmaların artırılması yoluyla, yatırımcıların Türkiye'deki yatırım ortamının yeni gerçeklerini daha iyi algılamasının sağlanması." 


</TEXT>
</DOC>
