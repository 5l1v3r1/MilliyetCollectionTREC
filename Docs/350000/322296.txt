<DOC>
<DOCNO> 322296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sontur37.html </URL>
<DATE> 2005/03/09/ </DATE>
<TIME> 14.30 </TIME>
<AUTHOR>  </AUTHOR>
<HEADLINE>
Pelit Pastaneleri sahibinin kızı gasp edildi 
</HEADLINE>
<TEXT>

     Etiler'de kırmızı ışıkta bekleyen Pelit Pastaneleri'nin sahibi Selahattin Ayan'ın kızından bıçak zoruyla gasp edilen lüks otomobil, Zeytinburnu'nda terk edilmiş olarak bulundu. 
     Alınan bilgiye göre, gece saatlerinde Etiler Huzurevi'nin önündeki kırmızı ışıkta bekleyen Elif Ayan yönetimindeki 34 EA 650 plakalı lüks otomobili, bu sırada ortaya çıkan 2 kişi tarafından bıçak tehdidiyle Ayan araçtan indirildikten sonra gasp edildi. 
     Ayan'ın durumu bildirmesi üzerine harekete geçen polis, kovalamaca sonucu Zeytinburnu'na ulaşan otomobili terk edilmiş halde buldu. 
     Gaspçılar tarafından polisten kaçarken bazı kısımlarına hasar verilen otomobil, olay yerinde gerekli incelemeler yapıldıktan sonra çekici yardımıyla Asayiş Şube Müdürlüğü'ne götürüldü. 
     Pelit Pastaneleri'nin sahibi Selahattin Ayan'ın Etiler'deki villasından 2003 yılında hırsızlık sonucu yüklü miktarda döviz ve ziynet eşyası alınmış, 2004 yılında da içinde para ve değerli evrak bulunan otomobili çalınmıştı. 
     
     PARKTA BULUNAN HAMİLE KADIN 

     Bu arada, Bahçelievler Eminerkul Kavşağı yakınındaki parkta gece saatlerinde tek başına bulunan 9 aylık hamile Gülcan G. 21 , olay yerine çağırılan ambulansla Bakırköy Kadın Doğum ve Çocuk Hastalıkları Hastanesi'ne götürüldü. 
     G, burada tetkikleri yapılırken de ortadan kayboldu. 
     G'nin polise verdiği ifadede, Ardahan'dan İstanbul'a geldikten sonra tanıştığı bir kişiyle cinsel ilişkiye girerek hamile kaldığını, ancak bir süre sonra bu kişi tarafından terk edilince sokaklarda yaşamaya başladığını söylediği belirtildi. 

     
</TEXT>
</DOC>
