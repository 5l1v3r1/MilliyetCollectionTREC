<DOC>
<DOCNO> 338496 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sontur18.html </URL>
<DATE> 2005/04/30/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Yarın Kadıköy'de bu yollar trafiğe kapalı olacak... 
</HEADLINE>
<TEXT>

     1 Mayıs İşçi Bayramı dolayısıyla İstanbul Kadıköy'deki bazı yollar pazar günü trafiğe kapatılacak. 
     Pazar günü saat 07.00'den, gösteriler bitene kadar, Rıhtım caddesi ve Boğa Meydanı'ndan Rıhtım caddesine kadar tüm yol trafiğe kapatılacak. 
     Söğütlüçeşme caddesinden Rıhtım'a inen ara sokaklar ise ihtiyaç duyulduğunda trafiğe kapatılacak. 
     Tıbbiye caddesinden gelen trafik akımı, Burhan Felek caddesinden E-5 yönüne ve Behiçbey sokaktan İbrahimağa ışıklar istikametine yönlendirilecek. 
     Söğütlüçeşme caddesinden gelen trafik akımı ise, Altıyol Boğa Meydanı yerine, Kuşdili caddesi salı pazarı yönüne verilecek. Moda'dan gelen trafik akışı da, Mühürdar kavşağından geri yönlendirilecek. 
     Kadıköy esnafı miting nedeniyle işlerinin azalmasından ve olay çıkmasından endişe ediyor. Eylemciler ise 1 mayısı Taksim Meydanı'nda kutlamak istiyor. 
     Kadıköy'de dokuz yıl öncesine benzer görüntülerin yaşanmaması için meydandaki benzin istasyonu dört gün kapatılacak. Alınacak özel önlemler arasında meydandaki cam otobüs duraklarının kırılma riskine karşı bir günlüğüne sökülmesi de yer alıyor. 
     
</TEXT>
</DOC>
