<DOC>
<DOCNO> 348520 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun27.html </URL>
<DATE> 2005/06/03/ </DATE>
<TIME> 16.35 </TIME>
<AUTHOR>  </AUTHOR>
<HEADLINE>
Schröder Genişlemeden dönülmesi, çok büyük bir hata olur 
</HEADLINE>
<TEXT>

     Almanya Başbakanı Gerhard Schröder, AB'nin genişlemesi yolundan dönülmemesi konusunda uyarıda bulundu. 
     Schröder, bugün başkent Berlin'de Romanya Başbakanı Calin Popescu ile görüştü. Schröder görüşmeden sonra Popescu ile düzenlediği basın toplantısında, Fransa ve Hollanda'da Avrupa Anayasası referandumunun başarısızlıkla sonuçlanmasından sonra, önemli olanın Avrupa entegrasyonu fikrinin sürdürülmesi olduğunu belirtti. Schröder, ''AB'nin genişlemesi yolundan dönülmesi çok büyük bir hata olacaktır'' dedi. 
     Schröder, bunun, Balkanların batısındaki ülkelerle ortaklık anlaşmaları imzalanması konusunda yapılacak görüşmeler için de geçerli olduğunu belirtti. 
     AB'ye yeni üye ülkelerin alınmasının durdurulmasına karşı çıkan Schröder, gerektiği takdirde Birlik partilerinin de CDU CSU Romanya ve Bulgaristan'a verilen sözlere tam olarak uymaları ve bu ülkelerin tüm gerekli şartları yerine getirmeleri durumunda 1 Ocak 2007 tarihinde AB'ye tam üye olarak alınmaları gerektiğini söyledi. 
     Schröder, buna rağmen Romanya'da hala bazı eksikliklerin mevcut olduğunu, ülkede rüşvet olaylarına karşı daha yoğun şekilde mücadele edilmesi ve hukuk alanında reformların yapılması gerektiğini kaydetti. 
     Popescu ise Romanya'ya iç sorunlarından dolayı AB üyeliği verilmemesinin haksızlık olacağını savunarak, ülkesinin tüm gerekli şartları yerine getirme konusunda kararlı olduğunu söyledi. 
     Popescu, anlaşmalara göre, AB açısından tüm şartların zamanında yerine getirilememesi durumunda üyeliğin 1 yıl ertelenebileceğini de hatırlattı. 
     
</TEXT>
</DOC>
