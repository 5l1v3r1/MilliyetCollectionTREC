<DOC>
<DOCNO> 313970 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/guncel/gun02.html </URL>
<DATE> 2005/02/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Türk okulunun başarısı 
</HEADLINE>
<TEXT>


ABD'de Türklerin kurduğu okulun öğrencileri, 'yüzen şehir' projesiyle 5 ödül aldı 


ABD'nin New Jersey eyaletinde yaşayan Türk girişimcilerin kurduğu "Pioneer Academy of Science" adlı Türk okulunun öğrencileri, eyalet çapında düzenlenen "Geleceğin Şehri Yarışması"nda 5 ödül alarak büyük başarı kazandı. 

2156 yılının kenti 
Okul öğrencilerinden Julian Rivera, Mehmet Bayram ve Eza Koç'tan oluşan ekip tarafından hazırlanan ve Latincede "yüzen şehir" anlamına gelen "Navi Arcis" isimli "geleceğin şehri tasarımı", en iyi sunuş, en iyi mühendislik, en iyi bilgisayar modeli, en iyi şehir modeli dallarında birinciliğe layık görülürken, genel klasmanda ise eyalet çapında üçüncülük aldı. 
Pioneer Academy of Science takımının tasarımı, buzulların erimesi sonucu 2156'dan sonra su üzerinde şehirlerin kurulacağı tezine dayanıyor. 800 bini aşkın nüfusa göre tasarlanan Navi Arcis'in enerji ihtiyacı, yenilenebilir kaynaklardan karşılanıyor. 


</TEXT>
</DOC>
