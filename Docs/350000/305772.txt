<DOC>
<DOCNO> 305772 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/soneko24.html </URL>
<DATE> 2005/01/12/ </DATE>
<TIME> 13.05 </TIME>
<AUTHOR>  </AUTHOR>
<HEADLINE>
Havadaki rekabetten Airbus galip çıktı... 
</HEADLINE>
<TEXT>

     Airbus, sivil uçak teslimatında ABD'li rakibi Boeing'ten 2003 yılında aldığı birinciliği, geçen yıl da kaptırmadı. 
     Airbus'tan yapılan açıklamada, geçen yıl havayollarına 320 yolcu uçağının teslim edildiği kaydedilerek bunun yüzde pazar payı anlamına geldiği vurgulandı. 
     Geçen yıl 20 milyar euroluk satış hacmine ulaştığını duyuran şirket, yakaladığı verimlilik artışının ise yüzde 7 olduğunu bildirdi. 
     2004'te aldıkları siparişlerin ise 370 uçağa ulaştığını bildiren Airbus Başkanı Noel Forgeard, bu alanda dünya pazarında rakamsal paylarının yüzde 57, hacimsel paylarının ise yüzde 54 olduğunu söyledi. Forgeard'ın verdiği bilgiye göre, siparişlerin etiket fiyatı toplamı 34 milyar doları buluyor. 
     Satışlarda geçen yıl yaptıkları indirimlerin 2003 ortalamasından daha az olduğunu ifade eden Forgeard, kesin rakam vermekten kaçındı. 
     Havayolları, etiket fiyatı üzerinden pazarlığa girişerek ciddi indirimler alabiliyor. Fakat nihai fiyat, diğer satışları etkilememesi için açıklanmıyor. 
     Bu yıl 350-360 uçak teslimatı gerçekleştirmeyi hedefleyen Airbus'ın geliştirmek için 12 milyar euro harcadığı 555 koltuklu A380 modeli için de yeni müşteriler aradığı kaydediliyor. 
     
</TEXT>
</DOC>
