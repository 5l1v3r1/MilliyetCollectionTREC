<DOC>
<DOCNO> 309021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/dunya/axdun01.html </URL>
<DATE> 2005/01/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Kürtler bağımsızlık referandumu yapacak 
</HEADLINE>
<TEXT>


Irak'ta Kürt gruplar 30 Ocak günü, seçim sandıklarının yanına bir de bağımsızlık referandumu sandıkları koyacak 

NAMIK DURUKAN Ankara 


Irak'ta 30 Ocak'taki genel seçim sırasında Kürtler bağımsızlık için referandum da yapacak. 
Bu bağlamda, Kürdistan Demokratik Partisi KDP ve Kürdistan Yurtseverler Birliği'nin KYB de içinde yer aldığı 9 siyasi parti ve grubun oluşturduğu "Kürdistan Demokratik İttifak Listesi" bağımsızlık programı hazırladı. 
30 maddeden oluşan programda, "Kürtlerin gönüllü birlik temelinde yer alacağı" federal sistemin Irak Anayasası'na konulması, Kürtlerin kazanımlarını korumak, Kuzey Irak'ta faaliyet gösteren iki Kürt hükümetini birleştirmek, Kerkük'ün yanında Zemar, Sıncar, Mahmur gibi şehir ve kasabaların Kürdistan bölgesine yeniden bağlanması, Kürdistan sınırlarının yeniden tespit edilmesi gibi maddeler yer alıyor. Seçimlerde, Kürt bölgesindeki seçim sandıklarının yanına referandum sandıkları da konacak. Kürdistan Parlamentosu ve il meclisleri için oy veren halka, "Irak'ın bütünlüğü içinde mi kalmak istiyorsun, yoksa ayrılmak mı istiyorsun " diye sorulacak. 


</TEXT>
</DOC>
