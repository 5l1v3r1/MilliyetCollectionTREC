<DOC>
<DOCNO> 349562 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/spor/axspo01.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Bavul ticareti 
</HEADLINE>
<TEXT>


Kartal, Nihat'ın transferinde CSKA Moskova ile Real Sociedad'ın anlaşarak bonservis bedelini düşük gösterip, paranın el altından verilmesinden korkuyor 

ORHAN YILDIRIM 


Beşiktaş, Real Sociedad'ın Nihat Kahveci'yi CSKA Moskova'ya satmasına hem sevindi, hem de endişeli bir bekleyiş içine girdi. Rus yetkililer ile İspanyollar'ın anlaşmasına rağmen h l resmi bir açıklama yapılmaması, Kartal'ı korkutuyor. 
Ruslar'ın Real Sociedad yöneticileriyle anlaşarak, paranın büyük kısmını sözleşme dışında elden göndermesinden çekinen Siyah - Beyazlılar, gerçek rakamın mukaveleye yansıması için dua ediyor. 
Beşiktaş ile Real Sociedad arasında yapılan anlaşma gereği, Nihat'ın başka bir kulübe transferi halinde, 5 milyon doların üstündeki bonservis bedelinin yüzde 25'i Beşiktaş'a ödenecek. 
Buna göre 12 milyon Euro'dan 14 milyon dolar 5 milyon dolar çıkınca, geriye kalan 9 milyon dolarlık dilimden Beşiktaş'ın kasasına yaklaşık 2.5 milyon dolar girecek. 

Almanya'ya gitti 
Öte yandan İspanyol spor gazetesi AS, Nihat Kahveci'nin CSKA Moskova Kulübü ile anlaşmak için dün Moskova'ya gittiğini yazarken, Nihat'ın Almanya'ya gittiği öğrenildi. Rus kulübünün yöneticilerinin milli futbolcuyu burada sağlık kontrolüne götürdükleri, bunun sonuçlarının da bugün belli olacağı ifade edildi. 

Gençlik aşısı 

Yabancı futbolcuların inanılmaz paralar istemesi, Beşiktaş'ı yurt içi piyasaya döndürdü. Çalımbay, kademeli olarak geleceğin takımını yaratacak 

BİLAL MEŞE 

Yüksek maliyet nedeniyle Youla dışında sadece bir yabancı alacak olan Beşiktaş takımı gençleştirecek. El attığı her oyuncunun astronomik bedeller istemesi ve bonservis rakamlarının çok yüksek olması nedeniyle sıkıntıya düşen Siyah - Beyazlılar, bu politikasını ilk olarak Ankaragücü'nden Adem Dursun ile başlattı. 
Alt yapıdan takıma kazandıracağı oyuncularla, tecrübeli futbolcuları kaynaştırmayı planlayan Beşiktaş Teknik Direktörü Rıza Çalımbay, bu şekilde geleceğin takımını yaratmanın da hesaplarını yapıyor. 
Öte yandan Siyah - Beyazlı yönetim de dünkü toplantısında yabancı transferini masaya yatırdı. Alınabilecek yabancılar ve şartlarını görüşen idareciler, teknik heyetin raporlarını da inceleyerek görüşlerini belirtti. 

Ali'de mutlu son 

Transferi yılan hikayesine dönen Ali Tandoğan, resmi sözleşmeye imzayı attı. Başarılı futbolcu, "Her iki taraf da istedi, iş bitti" dedi 

CENGİZ MALGIR 

Beşiktaş'ın daha sezon içinde anlaştığı, ancak imza atabilmesi için pürüzleri bir türlü çözemediği Ali Tandoğan ile dün nihayet resmi sözleşme yapıldı. Özellikle verilecek peşinat konusunda uzlaşma sağlayamayan çiçeği burnunda Beşiktaşlı dün avukatıyla birlikte Ümraniye'ye gitti, bir yılı opsiyonlu olmak üç yıllık sözleşmeye imza attı. Siyah - Beyazlı formayı giyen tecrübeli futbolcu, "Her iki taraf da transferi çok istedi ve iş bitti. Çok sevinçliyim" diye konuştu. Ali Tandoğan'a 300 bin YTL garanti para verileceği, 700 bin YTL de maç başına olmak üzere kendisine ödeme yapılacağı açıklandı. 

Zan'dan ömür boyu imza 

Beşiktaş'ın geçen sezon Gaziantepspor'a kiralık olarak gönderdiği Gökhan Zan, dün Antakya'da Diana Balaban ile dünyaevine girdi. Sinan Kaloğlu, Yasin Sülün ve diğer futbolcu arkadaşları ve aile yakınlarının yer aldığı düğünde, genç çiftin nikah şahitliğini Hatay Valisi Abdulkadir Sarı, Gaziantepspor Başkanı Celal Doğan ve Gaziantepspor'un eski hocası Nurullah Sağlam yaptı. Siyah - Beyazlı ekibe dönen Gökhan, artık Beşiktaş'ın başarısı için mücadele vereceğini söyledi. 

Beşiktaş'ın gururu 100. Yıl 

Beşiktaş Yıldız Takımı Antrenörü Haluk Turanlı yönetimindeki İstanbul 100. Yıl Mustafa Kemal İlköğretim Okulu, Türkiye Şampiyonu oldu. Turanlı'nın yanı sıra, Okul Müdürü Yetkin Aktepe'nin desteği ve beden eğitimi öğretmeni Meltem Bulucu ile Alper Güray'ın çalıştırıcılığında zafere ulaşan gençler, yapılan 20 eleme maçında 82 gol atıp, 9 gol yedi, namağlup unvanıyla şampiyonlukla kucaklaştı. 

Juanfran sürprizi 

İspanyol oyuncu, Teknik Direktör Rıza Çalımbay'ı arayarak, kendisine takım bulamadığını bildirdi. Bir süre önce ülkesinde kulüp arayışlarına başlayan Juanfran'a, ciddi bir teklif gelmemesi Beşiktaş'ı sıkıntıya soktu. Yüksek maliyeti nedeniyle bu futbolcuyu gözden çıkaran Siyah-Beyazlı yönetim, Çalımbay ile yapacağı görüşmeden sonra Juanfran sorununu çözmeye çalışacak. 

Göğüs farkıyla 

Beşiktaş, geçen sezon 4 yıllık sözleşme yaptığı Turkcell ile göğüs reklamı anlaşmasını bozdu, Cola Turka ile anlaşmaya vardı. Telefon şirketinden yıllığı 2 milyon 250 bin dolar alan Kartal, tarafların karşılıklı anlaşması sonrasında sözleşmeyi bozdu, Avea ile görüşmelere başladı. 
Bundan da sonuç alamayan Siyah - Beyazlılar, üç yıllık forma reklamı karşılığında Cola Turca ile 10 milyon dolar için anlaştı. Böylece yönetim yeni anlaşma sonrası forma reklamından yılda ortalama 1 milyon 50 bin dolar civarında gelir fazlası elde etmiş olacak. 


</TEXT>
</DOC>
