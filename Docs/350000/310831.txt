<DOC>
<DOCNO> 310831 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sontur24.html </URL>
<DATE> 2005/01/30/ </DATE>
<TIME> 21.44 </TIME>
<AUTHOR>  </AUTHOR>
<HEADLINE>
Şehir magandası ateş açtı 1 ölü 
</HEADLINE>
<TEXT>

     Antalya'nın Alanya İlçesi'nde yolda çıkan kavgayı izlemek üzere balkona çıkan bir kişi, kavga edenlerin tabancasından çıkan kurşunun kalbine isabet etmesi sonucu öldü. 
     Alanya'nın Oba beldesi Obagölü mevkii Dadaşlar Caddesi üzerinde, uyuşturucu aldıkları iddia edilen 3 kişi, 07 NCB 79 plakalı otomobille hızlı şekilde geçti. Cadde kenarında bulunan Hacı Yıldırım isimli vatandaş da aracın süratli geçmesinden dolayı tepki gösterdi. 
     Araçtaki kişiler geri dönerek, kendilerine tepki gösteren Hacı Yıldırım ile tartışmaya başladılar. Taraflar arasındaki tartışma kavgaya dönüştü. 
     B.T ve kimlikleri belirlemeyen 2 arkadaşı, üzerlerindeki tabancayla kendilerine tepki gösteren Hacı Yıldırım'ı ayaklarından vurdu. Bu arada da etrafa rastgele ateş açtılar. Kavgayı seyretmek üzere Çınar Apartmanı'nın ikinci katındaki evin balkonuna çıkan 6 çocuk babası Hüseyin Demiryılmaz rastgele atılan kurşunlardan birinin kalbine isabet etmesi sonucu öldü. 
     Ayaklarından yaralanan Hacı Yıldırım, Alanya Özel Can Hastanesi'nde tedavi altına alındı. 
     B.T isimli saldırgan yakalanırken, firar eden 2 kişi, polis tarafından aranıyor. 
     
</TEXT>
</DOC>
