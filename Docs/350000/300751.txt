<DOC>
<DOCNO> 300751 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/25/ekonomi/eko02.html </URL>
<DATE> 2004/12/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Star'da maaşlar düşürüldü 
</HEADLINE>
<TEXT>


Star Medya Grubu'nda yönetimi değiştiren TMSF, 25 milyara varan yüksek maaşları 2.5 milyar liraya indirdi. Jeep Cherokee, Mercedes ve BMW marka 10 adet makam otosu da TMSF'ye iade edildi 

Nedim Şener 

Toplam 8.5 katrilyon liralık İmar Bankası yolsuzluğundan sonra 13 Ocak 2004 tarihinde 229 şirketiyle birlikte medya kuruluşlarına el konulan Uzanlar'ın Star Medya Grubu'nun başına atanan Adem Gürses ile birlikte iki yönetim kurulu üyesi görevden alınırken, yerlerine getirilen kişilerin maaşları 25 milyar liradan 2.5 milyar liraya indirildi. 
Tasarruf Mevduatı Sigorta Fonu TMSF kararı ile el konulan Star medya kuruluşlarının Grup Başkanlığı'na Adem Gürses, Yusuf Toklu, Mustafa Öcalan, Hasan Tahsin Emek ve Adem İşeri atanmıştı. Atanan Yönetim Kurulu Üyeleri yaptıkları toplantıda Uzanlar'ın Medya Grup Başkanı olan Can Ataklı'ya verdiği 25 milyar lira maaşı esas alarak Adem Gürses'in aylık kazancını da aynı şekilde belirlemişti. 

İlk toplantıda karar verildi 
Yusuf Toklu ile Hasan Tahsin Emek'in maaşları da 25 milyar lira olarak belirlenmişti. TMSF Başkanı 3.7 milyar lira alırken TMSF tarafından atanan kişilerin 25 milyar lira maaş alması eleştirilmişti. Sonunda beklenen oldu ve 25 milyar lira maaş alan yönetim kurulu üyelerinin tamamı görevden uzaklaştırıldı. Adem Gürses'in yerine Yüksel Gönenç grup başkanı olurken, TMSF Satış Komisyonu Başkanı Fethi Çalık ile TMSF Basın Müşaviri Yusuf Adıgüzel, yönetim kurulu üyeliğine getirildi. 
Mustafa Öcalan yerini korurken, yeni yönetim ilk toplantısında tüm maaşların 2.5 milyar liraya indirilmesine karar verdi. Star Medya Grubu'nun satışını hızlandırmak için çalışmalara başlayan yeni yönetim, daha önceki yöneticilerin makam otosu olarak kullandığı Jeep Cherokee, Mercedes ve BMW marka lüks otomobilleri de satılmak üzere TMSF'ye iade etti. 


</TEXT>
</DOC>
