<DOC>
<DOCNO> 314395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/son/sondun38.html </URL>
<DATE> 2005/02/11/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Alman vatandaşlığını kaybeden Türkler'e oturma izninde kolaylık 
</HEADLINE>
<TEXT>

     Almanya'nın Berlin Eyaleti İçişleri Bakanı Ehrhart Körting, 1 Ocak 2000'den sonra Türk vatandaşlığına yeniden geçtikleri için Alman vatandaşlığını kaybeden Türklere oturma izni verilmesinde kolaylık sağlanacağını söyledi. 
     Körting, Berlin-Brandenburg Türkiye Toplumu TBB , Berlin Türk Cemaati TGB ve Türk Sosyal Demokratlar Birliği yöneticileri ile ortaklaşa düzenlediği basın toplantısında, ''Türk vatandaşlığına yeniden geçerek Alman vatandaşlığını kaybedenlerin yaşamış olduğu endişelere son vermek istiyoruz. Yeni yabancılar yasasının 38. maddesine dayanarak, Alman vatandaşlığını kaybeden Türklere kolay oturma izni vereceğiz. Normal şartlarda talep ettiğimiz koşulları bu kişilerde aramayacağız'' dedi. 
     Oturma izninin söz konusu kişiler için ayrıcalıklı olarak uygulanacağını ve bu kişilerin özel araştırmaya tabi tutulmayacaklarını belirten Körting, ''Örneğin bu kişilerde düzenli bir maddi gelire sahip olmaları koşulu aranmayacak'' diye konuştu. Körting, 1 Ocak 2000 tarihinden sonra Türk vatandaşlığına geçerek Alman vatandaşlığını kaybeden Türklerin, Ağustos sonuna kadar başvuruda bulunmaları halinde, kolayca oturma izni alabileceklerini, bu durumda olan Türklerin bu haktan istifade etmeleri gerektiğini söyledi. 
     TBB basın sözcüsü Safter Çınar da Alman vatandaşlığını kaybeden Türklere suçlu muamelesi yapılmaması gerektiğini belirterek, ''Almanya'da sayıları tahminen 50 bin olan bu kişilere yasal kolaylık sağlanmalıdır. Sayın Bakanın yaptığı çözüm teklifini olumlu karşılıyoruz'' dedi. 
     TGB Başkanı Taciddin Yatkın ve Türk Sosyal Demokratlar Birliği Başkanı İlkin Özışık da Körting'e çözüm önerisinden dolayı teşekkür ettiler. 
     
</TEXT>
</DOC>
