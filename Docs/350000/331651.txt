<DOC>
<DOCNO> 331651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/spor/spo07.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Ordu futbola el koydu 
</HEADLINE>
<TEXT>


2. Lig B Kategorisi B Grubu lideri Orduspor emin adımlarla A Kategorisi'ne koşuyor. Camia hedefe kilitlendi, şehirde şampiyonluk şarkıları söyleniyor 

ÖZEL RÖPORTAJ ERGUN ATA 


Futbolumuzda genel olarak reyting yapan, tiraj kazandıran Birinci Süper Lig ile az da olsa İkinci Lig A Kategorisi'ne yoğunlaşıldığından, "Aşağıda neler oluyor " sorusunun yanıtını, bazı olağanüstü durumlar yaşandığında ararız. 
İkinci Lig B Kategorisi B Grubu lideri Orduspor böyle bir durumu Ali Sami Yen Stadı'nda yaşattı. Bir Karadeniz ekibi olarak, üstelik şampiyonluk yarışı yapan değil, ortanın altında bulunan bir rakip konumundaki Anadolu Üsküdar'la oynadığı maçta stada 15 bini aşkın coşkulu taraftarını toplayıp, "Bizi fark edin" dedi ve fark ettirdi. 
Aslında Mor-Beyazlılar, ikinci yarıdaki inanılmaz çıkışıyla fark edilmesi gereken bir takımdı. 10 hafta üst üste kazanıp, liderliği ele geçirdiğinde fark edilmeyi bekliyordu haklı olarak. Çünkü ligin 7. haftasını 11. sırada, neredeyse küme düşme hattında bitirerek havasını kaybetmiş, şampiyonluk umut ve söylemlerini bir başka bahara bırakmıştı. İç saha maçları 300-400 kişiye oynanıyor, deplasmanlarda silik bir takım görüntüsüyle bu seneyi de neredeyse "kayıp sezon" sınıfına koyma hazırlığı yapıyordu. 

Bu sırada teknik kadroda kan değişikliği yapıldı ve Yücel İldiz getirildi takımın başına. Yeni bir heyecan, yeni bir hava derken 9 maçta 6 galibiyet 3 beraberlik ve ilk yarının sonunda Orduspor'un yeri lider Eyüpspor'un 8 puan gerisinde 8. sıra oldu. 
Devre arası ilginç gelişmeler yaşandı takımda. Orduspor'un efsane kalecisi, şimdiki genel menajer Dursun Karamustafa şöyle anlatıyor o dönemi "Umutların tükendiği anlarda alınan sonuçlar, şehri yeniden havaya soktu. Ekonomik sıkıntılar da vardı. Valimiz Kemal Yazıcıoğlu, Belediye Başkanımız Seyit Torun ve Başkanımız Şükrü Bodur bir araya geldi. Önce onlar inandı bu işe. Vali ve Belediye Başkanı her türlü destek sözü verdi ve şampiyon olabileceğimiz inancını kazanmaya başladık." 
İşte o sıralarda Ordu'da bir ilginç gelişme daha Teknik direktöre karar bildirildi, "Ne istiyorsan söyle" denildi. İldiz ise transfer istemiyordu. Yetmedi 27 kişilik kadroyu 22'ye indirdi, "Benim kadrom iyi, yeter ki bize güvenin" dedi. 
İldiz takımına, şehir de ona inandı. Üst üste 10. galibiyet Üsküdar Anadolu deplasmanında alındı. "O maçı unutamıyorum" diyor Dursun Karamustafa "Bütün Karadenizliler oradaydı. Çoğunluğu Bordo - Mavi forma giymiş, başlarına Mor - Beyaz bandanalar takmıştı. Heyecan inanılmazdı, bu takıma şampiyonluk yaraşır" diye de ekliyor. 

İTÜ'de Taktik dersi 

SONGÜL TÜRE 

İstanbul Teknik Üniversitesi İTÜ Ayazağa Kampüsü Süleyman Demirel Kültür Merkezi'nde düzenlenen, "Sporda Gündem" platformuna katılan Taktik ekibi, öğrencilerin çeşitli konulardaki sorularını yanıtladı. Spor müdürümüz Necil Ülgen yazarlarımız Bilgin Gökberk ve Mehmet Demirkol'un yanı sıra Milliyet yazı işleri müdürü Cem Dizdar'ın da konuşmacı olarak katıldığı panelde Taktik hakkında bilgiler verdi. 
Milliyet'in, Taktik'le birlikte spor sayfa sayısını 4'ten 12'ye çıkardığına dikkat çeken Necil Ülgen, "Taktik Gazetesi ile diğerlerinden farklı olmaya çalışıyoruz. Amatör branşlara daha fazla yer veriyoruz. Tiraj futbolda olduğu için bu spor sayfalarımızda daha çok yer buluyor. Türkiye'de hep futbol konuşuluyor. Takımları destekleyen haberler yapmıyoruz ama taraftarları da üzmemeye çalışıyoruz" ifadesini kullandı. 

Başkan umut dolu 

Orduspor Başkanı Şükrü Bodur, taraftarları ligin sonuna kadar takımlarına destek vermeye davet etti ve "Ordu'da 10 bin kişi, İstanbul'da 15 bin kişiye oynamak insanın gururunu okşuyor. Sadece Orduluları değil bugüne kadar olduğu gibi tüm Karadenizlileri arkamızda bir güç olarak görüyoruz. Onların inancını karşılıksız bırakmayacağız. Bu yolun sonu şampiyonluk" diye konuştu. 

İldiz Her maç final 

Orduspor Teknik Direktörü Yücel İldiz son 6 maçta şampiyonluk için gerekli puanları toplayarak, hedefe ulaşmak istediklerini açıklayıp, taraftarlara iddialı mesajlar gönderdi "Bu işe inandık, başaracağız. Artık yalnız değiliz. Sahamızdaki maçları 10 bin taraftara oynuyoruz. Deplasman maçlarında da taraftarımız bizi yalnız bırakmıyor. Bundan sonra her maç final niteliğinde geçecek. Ancak en zor dönemece girdik. Futbolcularımı şehirdeki havadan olumsuz etkilenmemeleri için sürekli uyarıyorum. Onlardan daha fazla mücadele etmeleri konusunda söz aldım. Sonuna kadar mücadele edeceğiz." 

SAMSUNSPOR 

Hakem endişesi 
Kırmızı - Beyazlı takımın Genel Menajeri Süleyman Hurma, Gençlerbirliği maçının hakemi Metin Aydoğan'ın daha önce yönettiği karşılaşmalarda bariz hatalar yaptığını belirterek, "Aydoğan'ın bu maça atanması endişe verici" dedi. Hurma, "Son haftalarda hakem hataları canımızı yakmaya başladı. Metin Aydoğan'ın iyi bir maç yönetmesini diliyorum" diye konuştu. Hazırlıklarını tamamlayarak Ankara'ya giden Samsunspor'da iyileşen Kenan'ın oynayacağı açıklandı. 

A. SEBATSPOR 

Prestij peşindeler 
Süper Lig'de tutunması mucizelere bağlı olan Akçaabat Sebatspor bugün kendi evinde Kayserispor'la oynayacağı maçtan mutlak 3 puan bekliyor. Kritik maçın hazırlıklarını bitiren Kırmızı - Beyazlı ekibin Teknik Direktörü Güvenç Kurtar kazanmaktan başka çareleri olmadığını söyledi. Kurtar, "Prestijimiz açısından sahadan 3 puanla ayrılmak istiyoruz" ifadesini kullandı. 

GAZİANTEPSPOR 

Sakatlara tedavi 
Konyaspor maçı hazırlıklarını sürdüren Gaziantepspor'da sakat futbolcuların çokluğu Teknik Direktör Nurullah Sağlam'ı düşündürüyor. Kırmızı - Siyahlı takımda uzun süredir sakat olan Bekir yine forma giyemeyecek. Yoğun tedavi uygulanan Jaziri, Ettayeb, Erdal ve Lazarov'un durumu ise maç günü belli olacak. 

ÇAYKUR RİZESPOR 

Arıca sakatlandı 
Çaykur Rizespor Teknik Direktörü Erdoğan Arıca'nın dün sabah yapılan antrenmanda sağ aşil tendonu koptu. Tecrübeli hoca, bugün Acıbadem Hastanesi'nde bıçak altına yatacak. Prof. Dr. Ömer Taşer'in gerçekleştireceği operasyonun ardından Arıca'nın bir hafta dinleneceği bildirildi. Bu nedenle yarınki Denizlispor karşılaşmasında takımın başında antrenör Özcan Kızıltan görev yapacak. 


</TEXT>
</DOC>
