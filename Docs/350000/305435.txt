<DOC>
<DOCNO> 305435 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/son/soneko33.html </URL>
<DATE> 2005/01/11/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
S.Arabistan Merkez Bankası Başkanı Euro paylarının artırılması normal 
</HEADLINE>
<TEXT>

     Suudi Arabistan Merkez Bankası Başkanı Hamid Said el-Seyyari, merkez bankalarının, dolar rezervlerini euroya dönüştürmesi konusunda yeni bir gelişme görmediğini belirtirken, önümüzdeki yıllarda Avrupa ortak parasının dünyada daha büyük bir rol oynayacağını söyledi. 
     Reuters ajansının sorularını cevaplayan el-Seyyari, 'petrol zengini Ortadoğu ülkelerinin dolar satarak rezervlerini euroya dönüştürdüğüne ve doların son 3 yıldaki değer kaybında bu gelişmenin etkili olduğuna' yönelik söylentilere açıklık getirdi. 
     ''Bu konuda yeni bir dönüşüm yaşandığını düşünmüyorum. Fakat ABD'nin açıkları nedeniyle piyasalarda böyle bir beklenti oluşmuş durumda. Eski paraların oluşturduğu yeni bir para birimi olan euro, rolünü oynayacak. Şu anda da bunu yapıyor. Ben bu rolün yükselmek olduğuna inanıyorum'' diyen el-Seyyari, petrolü hangi para birimiyle sattıklarının çok önemli olmadığını belirterek görüşlerini şöyle ifade etti 
     ''Doların sürekli gerilemesi bazılarını petrolü dolarla satmaktan vazgeçelim noktasına çekiyor. Fakat bu yönde somut bir adım atılmış değil. Petrolü dolarla satabilirsin, euroyla satabilirsin. Ya da döviz basketi oluşturarak fiyatlandırabilirsin. Bu çok önemli değil. Bizim açımızdan en iyisi fiyat istikrarının sağlanmasıdır.'' Suudi Arabistan Merkez Bankası Başkanı el-Seyyari, 'petrol zengini Ortadoğu ülkelerinin, geleneksel olarak dolar cinsi yatırımlara dönüşen varlıklarının son zamanlarda ABD'den kaçtığı' iddialarını ise ''ülkedeki para miktarının son zamanlarda arttığının farkındayız. Suudi Arabistan'a giren sermaye, çıkan sermayeden fazla. Ülkeye duyulan güvenin artmasıyla yerli yatırımcılar yanında bazı yabancılar Suudi Arabistan'daki yatırımlarını artırıyor'' şeklinde değerlendirdi. 
     Dünyanın en büyük petrol ihracatçısı Suudi Arabistan'ın, geçen yıl 100 milyar doların üzerinde rekor petrol geliri elde ettiği tahmin ediliyor. 
     
</TEXT>
</DOC>
