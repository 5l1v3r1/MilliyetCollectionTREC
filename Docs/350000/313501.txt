<DOC>
<DOCNO> 313501 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonsiy19.html </URL>
<DATE> 2005/02/08/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
AKP öğrenci affı konusunda kararlı... 
</HEADLINE>
<TEXT>

     TBMM Milli Eğitim Kültür Gençlik ve Spor Komisyonu Başkanı Tayyar Altıkulaç, öğrenci affı konusunda CHP'den henüz yanıt almadığını belirterek, ''Eğer CHP'nin görüşü olumsuzsa biz bu çalışmayı CHP dışındaki arkadaşlarla yaparız'' dedi. 
     TBMM'de gazetecilerin sorularını yanıtlayan Altıkulaç, CHP'nin öğrenci affına destek vermeyeceğinin hatırlatılması üzerine, kendilerinden yanıt beklediğini belirtti. 
     CHP'ye, ''bir metin hazırladık, buna destek verin'' demediklerini ifade eden Altıkulaç, CHP'li bazı milletvekillerinin de konuyu takip ettiğini, ancak parti olarak ne düşündüklerini sorduklarını, konuya olumlu bakmaları halinde çerçevesini ve kırmızı çizgilerini de birlikte tespit etmeyi önerdiğini kaydetti. Altıkulaç, CHP'li yetkililerin, ''görüşür, size yanıt veririz'' dediklerini ama henüz bir yanıt vermediklerini bildirdi. 
     ''Yanıtları olumsuzsa o zaman biz de CHP dışındaki arkadaşlarla bu çalışmayı yaparız'' diyen Altıkulaç, bunun teklif olarak önümüzdeki hafta Perşembe günü Komisyon gündemine getirilebileceğini, yetişmemesi halinde bir sonraki haftaya kalabileceğini bildirdi. 
     Öğrenci affının türban sorununu çözecek bir düzenleme olmayacağına işaret eden Altıkulaç, çeşitli nedenlerle üniversitelerden ilişiği kesilen öğrencilere yeni bir hak verilmesini içereceğini söyledi. 
     Altıkulaç, affın kapsamının sorulması üzerine, bunun henüz belli olmadığını belirterek, ''2000 yılına kadar af çıkmış. Bunu gözönünde bulundurarak bir çalışma yapacağız'' dedi. 
     
</TEXT>
</DOC>
