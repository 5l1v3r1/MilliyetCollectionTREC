<DOC>
<DOCNO> 314352 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/11/yazar/pulur.html </URL>
<DATE> 2005/02/11/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
14 yıl önceki cinayet Meclis'te... 
</HEADLINE>
<TEXT>


DEVLET Bakanı Güldal Akşit, hükümet adına konuşuyor, araştırma önergesinden yana olduklarını söylüyor. 
Aradan, iktidar grubu AKP'nin sözcüsü Şükrü Önder söz alıyor, o da aynı şeyi söylüyor "Önergeyi destekliyoruz " 
Ana muhalefet, CHP'nin sözcüsü Kemal Anadol, hem hükümete, hem iktidar grubuna, hem de Meclis Başkanı Bülent Arınç'a teşekkür ediyor... 
Ender rastlanan bir görüntü, "Ama, lakin, kusura bakmayın " mazeretleri, bahaneleri bile yok 
Peki, nedir bu Meclis araştırması istenen önerge 

14 yıl önce işlenen bir cinayet. İzmir Milletvekili Erol Güngör'ün oğlu, milletvekili lojmanlarında ölü bulunuyor, ama o günden bu yana, değil katili bulmak, en ufak bir ipucu yok. Babası Avrupa İnsan Hakları Mahkemesine bile başvuruyor, sonunda CHP milletvekilleri Kemal Anadol, Ali Topuz ve Haluk Koç, konuyu Meclis'e getirip soruşturma açılmasını istiyorlar. 

İŞTE, hükümetiyle, iktidarıyla, muhalefetiyle, oybirliğiyle kabul edilen önerge, bu cinayetin aydınlatılmasını istiyor 
"Kim öldürdü, katil kim " 
Mustafa Güngör 2 metre 4 santim boyunda, Gazi Üniversitesi öğrencisi sportmen, basketbol oynayan, yakışıklı bir genç... 
Annesi babası İzmir'e gitmişler, o evde yalnız kalmış, eve gelen iki arkadaşı, açık olan arka kapıdan içeri girmişler, Mustafa Güngör'ün cesediyle karşılaşmışlar. 

KEMAL Anadol'un anlattıkları ilginç... 
Meclis lojmanlarının çevresi duvarlarla çevrili, giriş kapısında denetim, içeride bir polis karakolu ve devriye dolaşan polis ekipleri var. 
Buna rağmen katil ya da katiller içeri giriyorlar, Mustafa Güngör'ü öldürüyorlar. Evde yapılan araştırmada ne suç aleti ne de ipucu bulunuyor, Önce maktulün bıçakla öldürüldüğü saptanıyor, daha sonra kurşun yarası bulunuyor, merminin kovanı da çekirdeği de yok 
Aile cesedi alıp İzmir'e götürüyor, defnediyor, dönüp o eve gitmek bile istemiyorlar. Onlar İzmir'deyken, 10 gün sonra eve temizlik ekibi geliyor, ailenin haberi bile olmadan evi temizliyorlar, kan izlerini yok ediyorlar. Birkaç gün sonra tekrar eve geliniyor, yatak şiltesi delik deşik ediliyor, aranan kurşun bulunamıyor. 

EROL Güngör, cinayetten sonra, polis araştırması sırasında evde video çekildiğini öğrenince, Emniyet Müdürlüğü'ne gidip filmi seyrediyor filmde gözüne şövalye yüzüğüne benzeyen bir cisim çarpıyor, oysa tutulan tutanakta bu cisimden hiç söz edilmiyor... 
Soruyor 
"Bu nedir " 
Cevap veriyorlar 
"SHP rozeti " 
Üniversiteden seçilen bilirkişi heyeti "Şövalye yüzüğüne benzer bir cisim" diyor. 

VE Erol Güngör 14 yıldır oğlunun katilini arıyor. 
Son umudu yüce Meclis... 
Meclis önergeyi kabul ederek, onun umuduna destek oldu. 



</TEXT>
</DOC>
