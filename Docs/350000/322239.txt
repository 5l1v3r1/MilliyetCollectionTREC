<DOC>
<DOCNO> 322239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/sonspo07.html </URL>
<DATE> 2005/03/09/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
Ribery, forma satışında Hakan Şükür'e rakip oldu 
</HEADLINE>
<TEXT>

     Ribery, forma satışlarında Hakan Şükür'e rakip oldu. Beşiktaş derbisi sonrası Mecidiyeköy'deki GS Store'da Ribery forması kalmadı. 
     
     Bereket getirdi 
     Galatasaray’a saha içinde yeni bir hava ve hareket getiren Franck Ribery, GS Storelar’ı da canlandırdı. Kısa sürede taraftarın gönlünde taht kuran ve futboluyla taraflı tarafsız herkesten alkış alan Fransız oyuncu, forma satışlarında Hakan Şükür’ün rakibi oldu. Sezon başından bu yana en çok 9 numaralı Hakan Şükür formasına ilgi gösteren taraftarlar, Ribery formalarından da yoğun şekilde almaya başladı. 
     
     Günde 80-90 adet 
     Beşiktaş derbisi sonrası Ali Sami Yen Stadı yanındaki GS Store’da Franck Ribery’nin 28 numaralı formasının tamamı tükendi. Genç futbolcunun formalarından derbiden sonraki kısa sürede günlük 80-90 adet satıldığı bildirildi. Ayrıca takımın tekrar şampiyonluk havasına girmesi GS Storelar’daki satışları da artırdı. Üç günden bu yana cirolarda kayda değer bir artış tespit edildi. 
     
</TEXT>
</DOC>
