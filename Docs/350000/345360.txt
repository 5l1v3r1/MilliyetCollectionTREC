<DOC>
<DOCNO> 345360 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/24/son/sonsiy04.html </URL>
<DATE> 2005/05/24/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Milletvekilinin mahkuma yazdığı mektuba sansür 
</HEADLINE>
<TEXT>

     Kocaeli 1 Nolu F Tipi Kapalı Cezaevi’nde kalan Ümit İlter’e Şanlıurfa milletvekili Turan Tüysüz’den gelen mektup cezaevine girişte "sakıncalı" bulunmazken, İlter’in mektubu arkadaşına göndermek istemesi üzerine sansüre takıldı. 
     TBMM İnsan Hakları İnceleme Komisyonu üyesi Turan Tüysüz, Kocaeli 1 Nolu F Tipi Kapalı Cezaevi’nde kalan Ümit İlter’e bir sorusuna yanıt olarak mektup gönderdi. Cezaevi yönetimince sakıncalı bulunmayarak İlter’e verilen mektubun "sakıncalı" olduğu, İlter’in mektubu arkadaşına göndermek istemesiyle ortaya çıktı. Yurt dışında yaşayan Deniz Demirkapı’ya gönderilen mektup Cezaevi Mektup Okuma Komisyonu tarafından incelendi ve sakıncalı olduğu gerekçesiyle, mektubun infaz dosyasında muhafaza edilmesine karar verildi. 
     Cezaevi idaresince sakıncalı görülen Tüysüz’ün mektubunda şu ifadeler yer alıyordu 
     "Aşırı tecrit ve sosyal faaliyetlerin yetersizliği uzun vadede insan psikolojisinin üzerinde büyük tahribat yaparak kişiyi sosyal olmaktan çıkarması...", "...birçok aşırı güvenlik kaygısıyla oluşturulmuş gereksiz katı kurallar ve keyfi uygulamalar ile tutuklu ve hükümlülerin baskı altında tutulmaları uzun vadede insanların devlete, devlet kurumlarına ve bu kurumları temsil eden şahsiyetlere karşı kinlenmesine sebebiyet verecekleri açıktır." 
     
</TEXT>
</DOC>
