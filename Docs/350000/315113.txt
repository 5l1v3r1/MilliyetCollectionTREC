<DOC>
<DOCNO> 315113 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy06.html </URL>
<DATE> 2005/02/14/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Eski BDDK Başkanı Temizel ifade verdi 
</HEADLINE>
<TEXT>

     Bankacılık Düzenleme ve Denetleme Kurumu BDDK eski Başkanı Zekeriya Temizel, hakkında Ankara Cumhuriyet Başsavcılığı'nca yürütülen iki ayrı soruşturma kapsamında ifade verdi. 
     Ankara Adalet Sarayı'na avukatı Olcay Mis ile gelen Temizel, ilk olarak, el konulan İktisat Bankası Malta Şubesi'nin, Kıbrıs'ta kurulu Trade Deposit Bank ile birleştirme kararında, ''görevini ihmal ettiği'' iddiasıyla, Cumhuriyet Savcısı Fethi Şimşek'in yürüttüğü soruşturmada ifade verdi. 
     Temizel, ifadesinde, banka murakıplarının, birleştirme işleminin uygun olmadığını kendisine bildirilmediğini belirterek, görevini kötüye kullanmasının söz konusu olmadığını kaydetti. ''Bankaya veto yetkili bir yönetim kurulu üyesi atanmasına'' ilişkin yazının geciktirilmesinde ihmalinin olmadığını savunan Temizel'in, ''Ben, tebliğ işleriyle uğraşmam'' dediği öğrenildi. 
     Devlet Bakanı ve Başbakan Yardımcısı Abdüllatif Şener'in soruşturma izni vermesinin ardından savcılığa gönderilen Başbakanlık Teftiş Kurulu raporunda, KKTC'deki off shore bankası Trade Deposit Bank'ın TDB , el konulmadan önce 28 Kasım 2000 tarihinde İktisat Bankası'nın Malta Şubesi ile birleştirilmesi kararının imzalandığı belirtiliyor. Raporda, bu kararın, bir gün sonra İktisat Bankası Yönetim Kurulu Başkanı Cüneyt Sel'e elden tebliğ edildiği, 4 Aralık 2000 tarihinde İktisat Bankası yönetimi tarafından off shore banka ile Malta şubesinin birleştirilmesi işlemlerinin tamamlandığı ifade edilerek, devletin, bu işlem nedeniyle 439 milyon dolar zarara uğratıldığı öne sürülüyor. 
     
     İMAR BANKASI SORUŞTURMASI 
     Temizel, İmar Bankası'nın hazine bonosu satışı işlemleriyle ilgili olarak başlatılan soruşturma kapsamında da ifade verdi. Temizel'in, İmar Bankası'na ilişkin suçlamaların kendi dönemini değil, daha sonrasını kapsadığını, olayın muhatabı olmadığını söylediği öğrenildi. 
     Temizel, adliyeden ayrılırken, hangi konuda ifade verdiğine ilişkin sorulara sinirlendi. Temizel, ''Açıklama falan yok kardeşim'' diye konuştu. 
     
</TEXT>
</DOC>
