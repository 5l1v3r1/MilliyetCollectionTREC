<DOC>
<DOCNO> 349957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/son/sondun58.html </URL>
<DATE> 2005/06/08/ </DATE>
<TIME> 23.55 </TIME>
<AUTHOR>  </AUTHOR>
<HEADLINE>
Brezilya'da 90 milyon yıllık timsah fosili sergilenmeye başlandı... 
</HEADLINE>
<TEXT>

     Brezilya’da 90 milyon yıl öncesine ait ve 15 yıl önce bulunan bir timsah fosili sergilenmeye başlandı. 
     Brezilya paleontolojisinin en önemli keşiflerinden biri olduğu bildirilen ve uzun bir hazırlık süreci sonucu parçalarının bir araya getirilmesinin ardından Rio kentinde sergilenmeye başlanan fosilin, 3.5 metre uzunluğunda ve 400 kilo ağırlığında "Baurusuchus 
     Salgadoensis" türü bir timsaha ait olduğu belirtildi. 
     Rio de Janeiro Federal Üniversitesi’nden paleontologlar tarafından doğal boyutlarında yeniden "üretilen" timsah fosilinin iskeletinin, kafatasının, dişlerinin ve çene kemiğinin çok iyi korunmuş ve bütün halde bulunduğu, böyle bir duruma dünyada çok ender rastlandığı kaydedildi. 
     Sao Paulo eyaletinin batısında bulunan fosilin yanı sıra başka timsah fosillerine de rastlanan bu bölgenin, Latin Amerika’da en fazla fosilin bir arada bulunduğu tek bölge olduğu ifade edildi. 
     Fosili bulunan timsahın, genellikle suda yaşayan timsahların aksine kuru iklimin hüküm sürdüğü bölgelerde yaşayan bir türe ait olduğu bildirildi. 
     
</TEXT>
</DOC>
