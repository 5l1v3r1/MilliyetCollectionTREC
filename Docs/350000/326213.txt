<DOC>
<DOCNO> 326213 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sondun42.html </URL>
<DATE> 2005/03/23/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İsrail'de üniversite öğrencileri sokaklarda, gösteriler yayılıyor 
</HEADLINE>
<TEXT>

     İsrail'de, üniversite öğrencilerinin, üniversite bütçelerindeki kesintileri protesto amacıyla başlattıkları boykot ve gösteriler giderek yayılıyor. 
     Tel Aviv Üniversitesi'nde pazar günü 2 saatlik boykotla başlayan eylemler, bugün de Hayfa'da Hayfa Üniversitesi'nde devam etti. 
     Ulusal Öğrenci Birliği'nin, Hayfa Üniversitesi'nde düzenlediği, ''Tüm Gösterilerin Anası'' adlı protesto eylemine, ülke çapında üniversite öğrencileri, hükümetin İşçi Partili Bakanı Matan Vilnai, Nobel ödüllü Prof. Avraham Herşko ile sanatçılar ve orta öğretim öğrencileri katıldı. 
     Üniversite öğrencileriyle polisin zaman zaman çatıştığı protesto eyleminde, polis, aralarında Arap Öğrenciler Derneği Başkanı Mosaab Doahan'ın yanı sına yaklaşık 15 öğrenciyi gözaltına aldı. 
     Ülkenin bazı aydınları ve sanatçıları da Eğitim Bakanı Limor Livnat'a mektup göndererek, öğrencilere destek verdi. Mektupta, eğitimin giderek kötüleştiği belirtilerek, bakanın istifası istendi. Mektupta, ''İsrail'in doğal kaynakları, petrolü, geniş toprakları yok. Bizim zenginliğimiz, yaratıcı beyinlerdedir'' denildi. 
     Sderot yakınlarındaki Sapir Koleji öğrencileri de düzenledikleri protesto gösterisiyle eyleme destek verdi. 
     Kudüs'teki İbrani Üniversitesi öğrencileri de dün boykotla eyleme katılmış ve yüzlerce öğrenci, Knesset'in İsrail parlamentosu önünde toplanarak, kesintileri protesto etmişti. 
     Eğitim Bakanı Limor Livnat ise Yüksek Öğretim Konseyi'ni, öğrencilerin taleplerini ve bütçe kesintilerini tartışmak amacıyla acil toplantıya çağırdı. 
     Üniversite öğrencileri, öğrenci sayısının artmasına karşın, üniversite bütçelerindeki yüzde 20 dolayındaki kesintiyi protesto ediyor. 
     
     BEYRUT'TA KAVGA VE ASILSIZ BOMBA İHBARI 

     Öte yandan, Lübnan'ın başkenti Beyrut'taki Arap üniversitesinin kafeteryasında öğrenciler arasında çıkan bıçaklı kavgada 3 öğrencini yaralandığı, bu sabah saatlerinde bombalı saldırı düzenlenen Kaslik'teki üniversiteye de asılsız bomba ihbarı yapıldığı bildirildi. 
     Başkentin Müslüman mahallesindeki Arap üniversitesinin öğrenci işlerine yakın kaynaklar, neden çıktığı henüz bilinmeyen kavgada yaralanan öğrencilerin hastaneye kaldırıldığını, binayı boşaltmak için olay yerine çağrılan 100 kadar asker ve jandarmanın üniversite etrafını kordona aldığını söyledi. 
     Öte yandan, bu sabah 3 kişinin ölümüne, 3'ünün yaralanmasına yol açan bombalı saldırının düzenlendiği Hıristiyan mahallesi Kaslik'teki Hıristiyan üniversitesine asılsız bomba ihbarı yapıldığı bildirildi. 
     Bomba ihbarının alınmasından sonra, binanın boşaltıldığı ve derslerin askıya alındığı belirtildi. 
     
</TEXT>
</DOC>
