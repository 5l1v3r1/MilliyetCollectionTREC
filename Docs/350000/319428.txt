<DOC>
<DOCNO> 319428 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonyas22.html </URL>
<DATE> 2005/02/28/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Çalınan mücevherlerin değeri 75 milyon avro 
</HEADLINE>
<TEXT>

     Hollanda'nın Amsterdam Schiphol Havaalanı'nda geçen cuma günü düzenlenen baskınla kaçırılarak soyulan kargo aracındaki elmasların değerinin yaklaşık 75 milyon avro olduğu bildirildi. 
     Elmas alanında önemli merkezler olarak kabul edilen Anvers, Amsterdam, Londra gibi kentlerde mücevher ticareti yapan kuruluşlara dayanılarak verilen bilgilerde, bunun tarihin en büyük elmas soygunu olabileceği belirtildi. 
     Çalınan elmasların büyük bir bölümünün ABD'deki bir fuarda sergilendikten sonra ülkeye getirildiği kaydedildi. 
     Polis yetkilileri, soyguncuların, çok sıkı korunan bir yük platformuna nasıl girdiğinin ve 2-3 dakika içinde havaalanını nasıl terk ettiğinin anlaşılamadığını belirttiler. 
     Amsterdam Schiphol Havaalanı'nda geçen cuma günü öğleden sonra Hollanda Kraliyet Havayolları KLM'ye ait bir kargo aracı, Anvers'e hareket edecek uçağa elmas yükünü getirmek istediği sırada 3 ya da 4 silahlı kişi tarafından kaçırılmış ve araç kısa bir süre sonra Hoofddorp kasabasında boş olarak bulunmuştu. 
     Soygun, Hollanda siyasi çevrelerinde de büyük yankı yarattı ve bazı muhalefet partileri açıklamalarında, 11 Eylül 2001'den bu yana sıkı güvenlik önlemlerinin alındığı havaalanında bu soygunun yapılabilmesinin çok dikkat çekici olduğunu dile getirdiler. 
     
</TEXT>
</DOC>
