<DOC>
<DOCNO> 315145 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonspo22.html </URL>
<DATE> 2005/02/14/ </DATE>
<TIME> 13.25 </TIME>
<AUTHOR>  </AUTHOR>
<HEADLINE>
Gençlerbirliği'nden Ümit Karan'a sitem... 
</HEADLINE>
<TEXT>

     Başkent derbisinde Büyükşehir Belediyesi Ankaraspor'a 2-1'lik sonuçla yenilen Gençlerbirliği'nde, yenilginin nedeni olarak Beşiktaş maçı sonrasında gelişen olaylar gösterildi. 
     Kırmızı-siyahlı kulübün basın sözcüsü Muammer Akyüz, derbi maçını uzatma dakikalarında yedikleri şanssız bir golle kaybettiklerini belirterek, ''Beşiktaş maçı sonrası gelişen olaylar ve maçın iptal edilmesi takım üzerinde olumsuz bir hava oluşturdu. Ancak buna rağmen maç çok çekişmeli geçti. İki takım da maçı kazanmak düşüncesiyle mücadele etti. Ancak Ankarasporlu futbolcuların hırsı, bizim futbolcularımızdan daha fazla olduğu bir gerçekti'' diye konuştu. 
     Yeni teknik direktörleri ve transferleriyle geleceğe umutla baktıklarını anlatan Akyüz, şöyle devam etti 
     ''Ligin ikinci yarısında oynadığımız 3 lig maçında gördük ki takımımız iyi bir yolda ilerliyor. Takımımız, birinci yarıya göre daha bir takım olma yolundadır. Biz inanıyoruz ki bu hafta sahamızda oynayacağımız ve çok zor geçecek Trabzonspor maçından başlamak üzere yükselişe başlayacağız. Ankaraspor maçını mutlaka almalıydık, ancak olmadı. Önümüzde Trabzonspor, Diyarbakırspor, Beşiktaş ve Fenerbahçe maçları var. Zorlu bir viraja giriyoruz.'' 
     
     KÜME DÜŞME KORKUSU 

     Ligde küme düşme hattına yakın bulunduklarını, ancak böyle bir korkularının olmadığını vurgulayan Muammer Akyüz, ''Küme düşmeyi aklımızdan bile geçirmiyoruz'' dedi. 
     3 puanda herşeyin mümkün olduğunu ifade eden Akyüz, ''3-4 hafta önce Beşiktaş bile bu korkuyu yaşayabilirdi. Kadromuz yeterli. İlk yarıya oranla yedek kulübemiz daha zengin. Gençlerbirliği gibi oynarsak, istediğimiz yere geleceğimize inanıyoruz'' diye konuştu. 
     
     ÜMİT KARAN'IN DAVRANIŞLARI 

     Akyüz, maç içindeki davranışları nedeniyle eski futbolcuları Ümit Karan'a da sitem etti. 
     Ümit Karan'a maç içinde yaptığı hareketlerin hiç yakışmadığını ifade eden Akyüz, sözlerini şöyle tamamladı 
     ''Gençlerbirliği'nde yetişen, şöhret olan ve de Gençlerbirliği'nin ekmeğini yiyen Ümit Karan'ın maç içindeki ve yedek kulübesindeki davranışları hiç yakışmadı. Tabii ki her futbolcu özellikle ayrıldığı takıma karşı biraz daha hırslı oynar. Ancak bunu sadece oynadığı oyunla ortaya koyması gerekir. Maçta iyi de oynadı. Ancak bu kadar agresif olmasına hele hele kulübedeyken sahaya bizim futbolcuların üzerine yürümesi çok çirkin bir olay. Kendi kulübümüzden yetişen bir futbolcunun bunu yapması ayrıca bizim için üzücü olmuştur.'' 

     
</TEXT>
</DOC>
