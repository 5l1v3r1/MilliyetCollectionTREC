<DOC>
<DOCNO> 330959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/spor/bbas.html </URL>
<DATE> 2005/04/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Efes zorla pes .. 102-96 
</HEADLINE>
<TEXT>


Lacivert - Beyazlılar, Euroleague çeyrek final ilk maçında Panathinaikos'un yanı sıra Yunanlı taraftarlar ve hakemler ile de mücadele etmek zorunda kaldı, karşılaşmayı uzatmaya götürmesine rağmen rakibine yenilmekten kurtulamadı 


Efes Pilsen, Euroleague çeyrek final ilk maçında Yunan Panathinaikos'a deplasmanda uzatmada yenilerek seride 1-0 geriye düştü. Nefesleri kesen karşılaşmanın ilk periyodu 21-21, devresi 46-46 sonuçlandı. Temsilcimiz son çeyreğe 64-63 yenik girerken, bu bölümde Efes hakemlerle de mücadele etmek zorunda kaldı. Bitime üç saniye kala durum ev sahibi lehine 88-85'ken Solomon ilk faulu attı, ikinciyi taktik icabı kaçırdı, dönün topu Domercant tamamladı ve Efes maçı uzatmaya taşıdı. Uzatma bölümünde taraftarın da baskısıyla iyice etki altında kalan hakemler, Panathinaikos'un her hücumunda faul çaldı. Yunan ekibi bu bölümde bulduğu 13 sayının çoğunu serbest atışlardan kaydedip, maçı kazandı. 

Maçın karnesi 

GÖKHAN GERMAN 

HAKEMLER Genaro Coluccci İtalya , Shmuel Bachar İsrail , Branko Jovanovic Sırbistan Karadağ 
PANATHİNAİKOS Lakovic 8 26, Batiste 7 17, Tsartsaris 6 6, Diamantidis 5 5, Scepanovic 8 19, Alvertis 3 6, Kalaitzis 4 1, Hatzivrettas 5 6, İbrahim 8 14, Baxter 6 7 
EFES PİLSEN Solomon 8 25, Prkacin 7 8, Mustafa 5 4, Kaya 4 1, Domercant 8 29, Ender 7 10, Nikolic 6 12, Kecman 5 5, Ermal 4 2, Cenk 4 
1. PERİYOT 21 - 21, 
2. PERİYOT 46 - 46, 
3. PERİYOT 64 - 63 Panathinaikos , 
NORMAL SÜRE 88 - 88, 
MAÇ SKORU 102-96 Panathinaikos 

Komşu eziyeti 

Yunanlı fanatikler maç boyunca Efes Pilsen benchine tacizde bulundu. Uzatma bölümünde ise sahaya giren birkaç kişi kenardaki oyuncularımıza saldırdı. Sık sık sahaya yabancı madde yağarken, bir taraftar da hakemin üzerine yürüdü. Olaylar büyüyünce Efes Pilsenli oyuncular soyunma odasına gitti. Üç dakika aranın ardından Lacivert - Beyazlılar'ın geri dönmesiyle oyun tekrar başladı. 

Büyük ikramiye 

Ukrayna'nın başkenti Kiev, aynı salonda Eurovision Şarkı Yarışması olması nedeniyle Final - Four'un ev sahipliğinden vazgeçince finaller İstanbul'a kaydırıldı 

Basketbolda FIBA Avrupa Ligi Final - Four'unun ev sahipliğini geçtiğimiz hafta Ukrayna'nın BC Kiev takımına "kaptıran" Fenerbahçe'nin başına "talih kuşu" kondu. 
FIBA Avrupa tarafından dün yapılan açıklamada, Kiev'deki spor salonunun, Final - Four ile Eurovision Şarkı Yarışması'nın aynı tarihlere rastlaması nedeniyle iki önemli organizasyona birden ev sahipliği yapamayacağı ve dev organizasyonun diğer aday kent İstanbul'a verildiği bildirildi. 
Ukrayna'nın, 27 - 28 Nisan'da yapılması planlanan organizasyonu iade ettiğini duyuran FIBA, 21 Nisan'daki Eurovision Şarkı Yarışması nedeniyle hazırlık çalışmalarının yapılamayacağını ve bu nedenle organizasyona İstanbul'un ev sahipliği yapmasına karar verildiğini açıkladı. 
Bu arada Fenerbahçe'nin Münih'te yapılan karar toplantısında FIBA'ya organizasyon için istediği 400 bin euroluk teminatın yanında ekstra olarak ödemeyi taahhüt ettiği 'bütün takımların ulaşım harcamaları' da Sarı - Laciver'li kulüp tarafından karşılanmayacak. 

Final-Four 27 - 28 Nisan'da 

FIBA Avrupa Ligi - Final - Four'u 27 - 28 nisan tarihlerinde İstanbul Abdi İpekçi Salonu'nda gerçekleştirilecek. 
Dev organizasyonun ilk gün maçlarında iki Rus temsilcisi St. Petersburg ve BC Khimki karşı karşıya gelirken, Fenerbahçe ise BC Kiev ile oynayacak. Öte yandan Fenerbahçe, sezonu kapatan Booker'ın yerine ABD'li 26 yaşında, 2.06 boyundaki Corsley Edwards ile anlaştı. 

Ülker için Abdi İpekçi'ye 

Euroleague çeyrek final serisinin ilk maçında CSKA Moskova'ya önceki akşam 88-74 mağlup olan Ülkerspor, Rus rakibi ile rövanşı bu akşam saat 19.40'ta Abdi İpekçi Salonu'nda oynayacak. İki galibiyet alan tarafın Final - Four'a kalacağı seride Turuncu - Yeşilliler'in, şansını sürdürebilmesi için mutlaka kazanması gerekiyor. Ücretsiz mücadele Skytürk'ten de naklen yayınlanacak. 

Bayanlarda kupa heyecanı 

Basketbolda bu yıl Diyarbakır'da düzenlenecek Bayanlar Türkiye Kupası Final 8 organizasyonu yarın başlayacak. Bu akşam saat 18.30'da yapılacak kura çekimi ile maç programının da netleşeceği Final 8'de sezonunun ilk yarısını ilk 8 içerisinde tamamlamış olan Fenerbahçe, Beşiktaş, Erdemirspor, Ceyhan Belediyesi, Mersin Büyükşehir Belediyesi, İstanbul Üniversitesi, Migrosspor ve Çankaya Üniversitesi Arı Koleji takımları mücadele edecek. Çeyrek final maçları yarın, yarı finaller cumartesi günü ve final ise pazar günü yapılacak. 

Burger King'de son viraj 

Türkiye Üniversite Sporları Federasyonu'nun yetki ve onayı ile Burger King tarafından düzenlenen, "Burger King University League"de Play - Off'a kalan takımlar belli oldu. Toplam 20 üniversitenin erkek takımlarının mücadele ettiği University League'de, Play - Off maçlarının ardından 21 Nisan'daki final maçı sonucunda şampiyon takım, Selanik ve Atina Üniversiteleri ile Dostluk Kupası karşılaşmalarında ülkemizi temsil edecek. 

Mavi Jeans'te elemeler bitti 

Mavi Jeans'in düzenlediği Mavikupa Üniversitelerarası Basketbol Şenliği'nde elemeleri geçenler belli oldu. 12 Nisan Salı günü İstanbul Teknik Üniversitesi Ayazağa Kampüsü'nde yapılacak olan grup maçlarına Ticaret Üniversitesi, Kocaeli Üniversitesi, Kadir Has Üniversitesi katılmaya hak kazandılar. Eleme maçlarının ikinci ve son gününde alınan sonuçlar şöyle Kadir Has - Doğuş 58 - 65, Kocaeli Ünv. - Işık 64 - 59, Haliç Ünv. - Ticaret Ünv. 29 - 45 


</TEXT>
</DOC>
