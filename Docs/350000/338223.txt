<DOC>
<DOCNO> 338223 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sontur24.html </URL>
<DATE> 2005/04/29/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Emniyet'ten "1 Mayıs'ta provokasyonlara kapılmayın" uyarısı 
</HEADLINE>
<TEXT>

     Emniyet Genel Müdürlüğü Sözcüsü İsmail Çalışkan, 1 Mayıs öncesi "provokasyonlara karşı duyarlı olunması " çağrısında bulundu. Fransa’da polisin öğrencilere gösterdiği şiddeti de değerlendiren Çalışkan "Türk basının gösterdiği hassasiyeti Fransız basını göstermiyor demek ki" dedi. 
     Güvenlik Daire Başkanı İsmail Çalışkan Emniyet Genel Müdürlüğü’nde düzenlenen basın toplantısında, yaklaşan 1 Mayıs öncesi alınan tedbirleri açıklayarak, uyarılarda bulundu. 1 Mayıs’ın çalışanların düşünce ve isteklerini açıkladıkları gün olduğunu belirten Çalışkan, buna karşın "Önceki yıllarda endişe kaynağı olan olayların bu yıl tekrarlanmaması için gerek güvenlik güçlerine gerekse kutlamalara katılacak sivil toplum örgütlerine büyük görevler düşmektedir" dedi. 
     
     MERSİN VE TRABZON’DA ÖZEL ÖNLEM YOK İSTİBARAT VAR 
     Çalışkan, "hak ve özgürlükler yasal sınırlar içinde kalmak şartıyla kullanılabilir" diyerek, bu yasal sınırları "provokasyonlara müsamaha etmemek, güvenlik güçlerinin gösterdiği güzergahın dışına çıkmamak, provokasyonlara karşı katılımcıları uyarmak" olarak sıraladı. 
     "Biz şimdiden tüm vatandaşlarımızın illegal örgütlerin provokasyonlarına gelmemelerini, onların çirkin emellerine alet olmamalarını istiyoruz" diyen Çalışkan, bir soru üzerine, Nevruz’da bayrak yırtma girişiminin yaşandığı Mersin ve TAYAD’lılara linç girişiminin yaşandığı Trabzon’da ayrıca özel bir önlem alınmadığını kaydetti. İsmail Çalışkan, ancak bu çerçevede aldıkları bir istihbaratın değerlendirileceğini belirtti. 
     
     "BİR GECELİK GÖZALTI" MEVZUAT GEREĞİ 
     Çalışkan bir soru üzerine, AKP Milletvekili Gülseren Topuz’un arabasına çarptığı için, bir gece gözaltında kalan gazeteci Sevtap Dural’ın durumunun özel olmadığını, "mevzuat gereği" gözaltına alınma gerçekleştiğini ifade etti. 
     
     FRANSIZ BASINI BİZİMKİ KADAR DUYARLI DEĞİL 
     Fransa’da polisin öğrencilere gösterdiği şiddeti de değerlendiren Çalışkan "Türk basının gösterdiği hassasiyeti Fransız basını göstermiyor demek ki" diye konuştu. 
     
</TEXT>
</DOC>
