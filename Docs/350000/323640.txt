<DOC>
<DOCNO> 323640 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/14/son/sondun52.html </URL>
<DATE> 2005/03/14/ </DATE>
<TIME> 22.18 </TIME>
<AUTHOR>  </AUTHOR>
<HEADLINE>
Avrupa'nın 5 İçişleri Bakanı İspanya'da toplandı 
</HEADLINE>
<TEXT>

     İspanya, İngiltere, Fransa, Almanya ve İtalya'nın içişleri bakanları, aşırı dinci militan olduğundan şüphelenilen kişilerin ülkelerine gönderilmesini sağlayacak bir önlem üzerinde anlaşmaya çalışıyor. 
     İspanya İçişleri Bakanı Jose Antonio Alonso, İngiltere İçişleri Bakanı Charles Clarke, Almanya İçişleri Bakanı Otto Schily, Fransa İçişleri Bakanı Dominique de Villepin ve İtalya İçişleri Bakanı Giuseppe Pisanu, İspanya'nın Granada kentinde 2 gün sürecek görüşmelere başladı. 
     Bakanlar adına yapılan ortak yazılı açıklamada, saldırıları önlemek, terörist yapılanmaları ve maddi olarak beslendikleri kaynakları ortadan kaldırmak için etkin uluslararası işbirliğinin önemi vurgulandı. 
     Açıklamada bakanlar, ''İslam'' ile '' El Kaide terörizmi''nin birbiriyle karıştırılmaması gerektiğini ifade etti. 
     Toplantıya katılan bir yetkili, uygulamanın hedeflerinden birinin, Afganistan'daki El Kaide kamplarında eğitim aldıkları bilinen, ancak Avrupa'da suç işlememiş radikaller olduğunu söyledi. 
     Yetkili, toplantıda, uçakların iniş yapmasından önce yolcularla ilgili bilgi paylaşımını sağlayacak ya da herhangi bir yerden patlayıcı çalındığında bilgi verecek bir hızlı uyarı sistemi kurulmasının da ele alınacağını söyledi. 
     Yetkiliye göre bakanlar, önlemin AB'nin diğer üyelerinde de uygulanmasını umut ediyorlar. 
     
</TEXT>
</DOC>
