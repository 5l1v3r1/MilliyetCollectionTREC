<DOC>
<DOCNO> 326411 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur46.html </URL>
<DATE> 2005/03/23/ </DATE>
<TIME> 17.00 </TIME>
<AUTHOR>  </AUTHOR>
<HEADLINE>
Kanlı hesaplaşma güvenlik kamerası ile görüntülendi 
</HEADLINE>
<TEXT>

     Fatih KARAÇALI ADANA, DHA 

ADANA'ya tarım işçisi getirip tarlalarda çalıştıran ve elci' olarak adlandırılan kişiler arasındaki alacak kavgasında, 2 kişi yaralandı. Kanlı hesaplaşmayı yakındaki benzin istasyonunun güvenlik kamerası saniye saniye görüntüledi. 
     Olay Yavuzlar Mahallesi Orhan Kemal Bulvarı'ndaki akaryakıt istasyonu önünde meydana geldi. İçinde 27 yaşındaki Refik Karataş, 25 yaşındaki Sinan Kaylı ile 24 yaşındaki Ahmet Öncel'in bulunduğu 63 EH 343 plakalı otomobil akaryakıt istasyonuna gelerek beklemeye başladı. Bir süre sonra 01 TY 087 plakalı ve 4 kişinin bulunduğu bir otomobil de yanına gelerek park etti. Otomobilde bulunanlar bir süre konuştuktan sonra 01 TY 087 plakalı otomobilden inenler ile Karataş, Kaylı ve Öncel, kavgaya tutuştu. 
     01 TY 087 plakalı otomobil hızla uzaklaşırken, kavga edenlerden kimliği belirlenemeyen bir kişi, Öncel ile Kaylı'ya yanındaki tabancayı çekerek peş peşe ateş ettikten sonra olay yerinden kaçtı. Tabancadan çıkan 7 kurşundan 2'sinin isabet ettiği Kaylı bacağından, Öncel ise tek kurşunla sol omuzundan yaralandı. Olay yerinden kaçan saldırgan 2 sokak ileride kendisini bekleyen geldiği otomobile binerek kaçtı. Arkadaşlarını kendi otomobiline bindiren Karataş, Kaylı ile Öncel'i Devlet Hastanesi'ne götürürken yolda yakalandı. Karataş'ın kullandığı otomobilde Baretta marka ruhsatsız tabanca ile bir bıçak ele geçirildi. 
     Olayla ilgili araştırma yapan Cinayet Bürosu ekipleri, olayın alacak verecek meselesinden kaynaklandığını, tarım işçilerine elçilik yapan Kaylı'nın alacağı Bin 500 YTL'yi tahsil etmek istediği için vurulduğu anlaşıldı. 
     Saldırganların kimliklerini belirlemeye çalışan polis, olayla ilgili soruşturmayı sürdürüyor. 
     
</TEXT>
</DOC>
