<DOC>
<DOCNO> 323977 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun38.html </URL>
<DATE> 2005/03/16/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Blair İngiliz ve İtalyan askerlerinin çekim takvimi yok 
</HEADLINE>
<TEXT>

     İngiltere Başbakanı Tony Blair, İngiltere ve İtalya'nın Irak'taki askerlerinin çekilmesi konusunda kesin tarih belirlemediğini söyledi. 
     Blair, Avam Kamarası'nda yaptığı konuşmada, ''Ne İtalyan, ne de İngiliz hükümeti, Irak'taki askerlerin çekilmesi konusunda tarih saptadı'' dedi. 
     İtalyan askerlerinin durumunun İngiliz askerleriyle ''tamamen aynı'' olduğunu belirten Blair, ''İşimiz bitince çekilmemiz gerekiyor, daha önce değil'' diye konuştu. 
     Bu arada İngiltere Başbakanlığı, İtalya Başbakanı Silvio Berlusconi'nin, Irak'taki İtalyan askerlerinin sayısını eylülde azaltmaya başlayacağına ilişkin sözlerinin ''yanlış yorumlandığını'' açıkladı. 
     Blair'in sözcüsü, ''Berlusconi, askerlerin geri çekilmesinin, Irak hükümetinin uygun güvenlik yapısını oluşturmasına bağlı olduğunu söyledi'' diye konuştu. 
     Berlusconi, dün RAI televizyonunda bir söyleşide, ülkesinin Irak'taki askerlerinin sayısını eylülde azaltmaya başlayacağını söylemişti. 
     İtalyan askerlerini Irak'tan geri çekmenin, Irak hükümetinin uygun güvenlik yapısını oluşturmasına bağlı olduğunu ifade eden Berlusconi, ''bu konuyu Blair ile görüştüğünü ve kamuoylarının bu kararı beklediğini'' belirtmişti. 
     Irak'ta İtalya'nın 3 bin, İngiltere'nin 9 bin civarında askeri bulunuyor. 
     
</TEXT>
</DOC>
