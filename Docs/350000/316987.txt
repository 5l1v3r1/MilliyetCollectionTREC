<DOC>
<DOCNO> 316987 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonspo19.html </URL>
<DATE> 2005/02/20/ </DATE>
<TIME> 16.20 </TIME>
<AUTHOR>  </AUTHOR>
<HEADLINE>
Gençlerbirliği - Trabzonspor maçından notları... 
</HEADLINE>
<TEXT>

     Birinci Süper Lig'de şampiyonluk mücadelesi veren Trabzonspor, 80 gün sonra ilk deplasman maçına çıktı. 
     Bordo-mavili ekip, bu sezon ligde 11 Aralık 2004 tarihinde Samsunspor deplasmanından sonra ilk deplasmanına Ankara'da Gençlerbirliği maçında çıkıyor. Karadeniz ekibi, deplasmanda yaptığı 9 maçta, 7 galibiyet ve 2 beraberlik alarak yenilgi yüzü görmedi. Trabzonspor, teknik direktör Şenol Güneş yönetiminde çıktığı 3 maçtan da galibiyetle ayrılmayı başardı. 
     Bordo-mavililerde, sakatlığı geçen Polonyalı futbolcu Miroslaw Szvmkowiak kafileye dahil edilirken, sakat olan İbrahim Ege Ankara'ya getirilmedi. 
     Trabzonspor'dan yaklaşık 2 ay önce ayrılan teknik direktör Ziya Doğan, eski takımına karşı ligde ilk maçına çıktı. Ligde kötü bir grafik çizen Gençlerbirliği'nde ise hasta olan Ali Öztürk ile formsuz olan İsmail Güldüren'i, teknik direktör Ziya Doğan 18 kişilik kadroya almazken, Uğur ve Sertan'a ilk 11'de yer verdi. 
     Bu arada Gençlerbirliği'nde galibiyet primi toplam 60 bin YTL olarak belirlendi. 
     
     BAŞKANLARDAN ÇİÇEK JESTİ 
     Tribünlerde Trabzonspor taraftarlarının bulunduğu bölümlerin büyük bir çoğunluğu dolarken, yalnızca kale arkası tribününde yer boşluklar gözlendi. Gençlerbirliği tribünlerinin ise her zamanki büyük bir bölümü boş kaldı. 
     Trabzonspor Kulübü Başkanı Atay Aktuğ ve Gençlerbirliği Kulübü Başkanı İlhan Cavcav sahaya inerek, hakem üçlüsüne ve takım kaptanlarına çiçek verdi. Cavcav ve Aktuğ, daha sonra elele tribünleri selamladılar. 
     Sahaya elele tutuşarak çıkan her iki takımın futbolcuları tribünleri selamlarken, taraftarlardan alkış aldı. 
     
</TEXT>
</DOC>
