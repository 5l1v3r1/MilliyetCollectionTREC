<DOC>
<DOCNO> 314190 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo24.html </URL>
<DATE> 2005/02/10/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Fenerbahçe'de sakatlığı geçen Servet takımla çalışmaya başladı 
</HEADLINE>
<TEXT>

     Fenerbahçe, hafta sonu İstanbulspor ile yapacağı lig maçının hazırlıklarını tek antrenmanla sürdürdü. 
     Dereağzı Tesisleri'nde gerçekleştirilen antrenmanda Teknik Direktör Christoph Daum, futbolcularına çift kale maç yaptırdı. Güneşli bir havada başlayan antrenman, daha sonra yağışın başlamasıyla karlı bir havada sürdü. 
     Toplu olarak yapılan koşunun ardından takımı iki grubu ayıran Teknik Direktör Daum, yarı sahada çift kale maç yaptırdı. 
     Golcüler Alex, Nobre ve Anelka'yı savunma oyuncuları Servet ve PAF takım futbolcusu Mustafa ile karşı karşıya getirerek, özel bir çalışma yaptıran Alman çalıştırıcı, bu sırada diğer futbolculara yine yarı sahada çift kale maç oynattı. 
     Antrenman tam sahada yapılan çift kale maçla sona ererken Daum, as takımın savunmasını Önder, Luciano, Servet, Ümit, orta alanı Selçuk, Aurelio, Serkan ve ileri ucu da Alex, Nobre ve Anelka'dan oluşturdu. 
     Daum, daha sonra Selçuk ile Serhat'ı, Serkan ile de Tuncay'ı değiştirdi. 
     
     ANELKA ORTA SAHADAN GOL ATTI 
     Sarı-lacivertlilerin yeni transferi Anelka'nın her geçen gün takıma daha iyi uyum sağladığı göze çarpıyor. 
     Fransız futbolcu, idmanın sonundaki çift kale maçta orta sahadan şık bir gol attı. Kaleci Rüştü'nün ceza alanı çizgisine kadar çıktığını gören Anelka, aşırtma bir vuruşla meşin yuvarlağı filelere gönderdi. 
     Sakatlığı geçen Servet'in takımla çalışmalara başladığı antrenmanda tedavisi süren Van Hooijdonk yer almadı. Bağırsak enfeksiyonu geçiren Mehmet, koşu yapıldıktan sonra idmana devam etmedi. 
     Bu arada, Brezilya milli takımından dönen Alex de İstanbulspor maçı için takımla birlikte çalışmalara başladı. 
     Sarı-lacivertliler, İstanbulspor maçının hazırlıklarını yarın yapacağı antrenmanla sürdürecek. 
     
     ANDERSSON'UN ZİYARETİ 
     Fenerbahçe'nin eski futbolcusu İsveçli Kennet Andersson, Dereağzı Tesisleri'nde takım arkadaşlarını ziyaret etti. 
     İsveçli futbolcu, antrenman öncesinde eski takım arkadaşlarıyla sohbet edip, çalışmayı izledi. 
     Fenerbahçe'nin ikinci evi olduğunu ifade eden Andersson, ''Arkadaşlarımı ziyaret etmeye geldim. Burada çok iyi iki dönem geçirdim, unutamıyorum'' dedi. 
     Sarı-lacivertli ekibin kaliteli yabancı futbolcuları kadrosuna katmakla, dünyaya ve Avrupa'ya olumlu mesaj verdiğini belirten Andersson, şunları söyledi 
     ''Fenerbahçe her geçen gün daha iyiye gidecek, buna inanıyorum. Gittikçe daha fazla tecrübe kazanıyor. Türkiye Ligi için her zaman hedef şampiyonluktur. Avrupa'da da tecrübelerini artırıyor. Başarılı olacağına inanıyorum.'' Anelka transferini de yorumlayan Andersson, ''Çok kaliteli bir oyuncu. Umuyorum önümüzdeki dönemde iyi bir yer bulup, onu sağlamlaştıracak ve başarılı olacak'' diye konuştu. 
     
</TEXT>
</DOC>
