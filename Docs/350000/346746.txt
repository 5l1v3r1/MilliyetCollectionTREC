<DOC>
<DOCNO> 346746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sonspo36.html </URL>
<DATE> 2005/05/28/ </DATE>
<TIME> 21.15 </TIME>
<AUTHOR>  </AUTHOR>
<HEADLINE>
Galatasaray'da Hagi istifa etti... Mondragon ''Artık bende yokum'' dedi 
</HEADLINE>
<TEXT>

     Galatasaray Teknik Direktörü Gheorghe Hagi, görevinden istifa ettiğini açıkladı. 
     Hagi, maçtan sonra düzenlediği basın toplantısına takımından çok memnun olduğunu belirterek başlarken, daha sonra "Aferin onlara, hepsini tebrik ettim soyunma odasında. Ayrıca onlara acı bir şey de söyledim. Şu andan itibaren onların teknik direktörü değilim. Benim bu takımla işbirliğim sona erdi. Kafamda söylenecek çok şey var, ama sadece üzgünüm diyebiliyorum. Bunu Galatasaray’ın menfaati için yapıyorum. Her şeyin açık ve net olması gerekiyor, maalesef" diye konuşarak istifa ettiğini söyledi. 
     Bu kulübe oyuncu ve teknik direktör olarak geldiği günden beri, "Galatasaray’da bulunmak benim için büyük bir şereftir" dediğini vurgulayan Hagi, şöyle devam etti 
     "Her zaman görevimi yüzde 100 yapmaya çalıştım. Herkes hata yapabilir, ben de yaptım. Ama yine de güzel şeyler başardığımı düşünüyorum. Bazı hedeflere ulaştık ve en büyük hedefimiz gelecek sezon Avrupa kupalarında oynamak. Çünkü Galatasaray Avrupa’ya layık bir takımdır. Bu sezon içinde Galatasaray’ın Avrupa’da olmaması nedeniyle çalışmak kolay değildi." 
     
     "BAZILARI BÖYLE İSTEDİLER" 

     Hagi, kendisine bu kararı, bir sezon boyunca olup bitenlerin aldırttığını söyledi. 
     "Birisinin pes etmesi gerekiyor. Hayat devam eder. Çok fazla rahatsız etmek istemiyorum" ifadelerini kullanan Rumen çalıştırıcı, sözlerini şöyle sürdürdü 
     "Ben bildiğim görevimi yapmaya çalıştım ve bunu başardığıma inanıyorum. Her zaman gelecek önemlidir, hepimiz geçiciyiz. Ben sonuçta tekrar şunu söylüyorum Görevimi yaparak kafam dik olarak ayrılıyorum. Çünkü bazıları böyle istediler. Gerekli olan insanlar tarafından destek olmayınca, bazı şeyleri yapmak zor. Son dönemde Galatasaray’a yakışan söz, maaleseftir." Galatasaray’a önümüzdeki dönemde başarılar dileyen Hagi, sarı-kırmızılı ekibi çok yakından takip edeceğini kaydetti ve başarılı olmasını temenni etti. 
     Basın toplantısında herhangi bir soruya cevap vermeyeceğini, çünkü söyleyeceklerinin yoruma açık olabileceğini kaydeden Hagi, şöyle devam etti 
     "Böyle kalsın. Bir buçuk sene bana yeter. Geldiğim ilk günden son ana kadar hep böyle şeyler oldu. Bunu samimiyetle söylüyorum. Böylesi daha iyi. Her zaman Galatasaray’ın yanında olurum, çünkü ortada bir tek Galatasaray var, onun dışında hepimiz geçiciyiz. Benim övündüğüm tek şey, buradan geçtiğimde güzel bir iz bıraktım diye düşünüyorum. Ne kadar Gözü olan görür. Görmek istemeyen zaten ilk günden itibaren görmedi. Medyaya teşekkür ederim. Ara sıra hata yaptığım için özür diliyorum. Bir buçuk sene de böyle şeyler olabilir." 
     
     "BAZILARI KORKTU" 

     Hagi, daha sonra şunları söyledi 
     "Türkiye Kupası final maçından sonra birçok soru işaretleri oluştu kafamda. Ama bunları konuşmak istemiyorum, zarar getirir. 
     Bundan sonra yarın önemli. Birçok dost bırakıyorum arkamda, onlar için güzel şeyler yaptım. Bundan başka şeyler düşünenleri değiştirmek istedim, ama olmadıysa yapabileceğim bir şey yok. Bazıları Hagi başarılı olur diye korktular, ama Allah yukarıda ve bana yardımcı oldu." Bir basın mensubunun, "Bir daha Galatasaray’da görev alacak mısınız " sorusuna Hagi, "Belki" yanıtını verdi. 
     
     Mondragon " Önümüzdeki sezon bende yokum" 

     Galatasaray camiası Hagi'nin açıklamasına kilitlenmişken bir şok haberde Mondragon'dan geldi. Mondragon "Önümüzdeki sezon artık bende yokum "dedi. Ancak ilerleyen saatlerde Galatasaray Başkanı Özkan Canaydın " Mondragon bizim sözleşmeli oyuncumuzdur, 2 senelik sözleşmesi var ve önümüzdeki sezonda bizim oyuncumuz olarak kalacaktır" dedi. 
     Daha sonra Mondragon'un, önümüzdeki sezon Galatasaray'dayım, Türk vatandaşı olmak istiyorum dediği öğrenildi. 
     

     
</TEXT>
</DOC>
