<DOC>
<DOCNO> 312278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun01.html </URL>
<DATE> 2005/02/04/ </DATE>
<TIME> 02.00 </TIME>
<AUTHOR>  </AUTHOR>
<HEADLINE>
Wolfowitz Zerkavi Türkiye'de terör eylemleri organize ediyordu 
</HEADLINE>
<TEXT>

     ABD Savunma Bakan Yardımcısı Paul Wolfowitz, Irak'ta isyancılara liderlik eden Ebu Musab El Zerkavi'nin, Irak Savaşı'ndan önce Türkiye, Fransa, İngiltere ve Gürcistan'da dünya çapında terörist operasyonlarını organize ettiğini söyledi. 
     Wolfowitz, ABD Senatosu Silahlı Hizmetler Komitesi'nde, Amerikan ordusunun Afganistan ve Irak'ta istikrarı sağlamaya yönelik çabaları hakkında ifade verdi. 
     Paul Wolfowitz, ''Zerkavi, Afganistan'da Usame bin Ladin ile müttefikti ve Afganistan'daki eğitim kamplarını idare ediyordu. Biz Irak Savaşı'na girmeden önce Fransa, İngiltere, Türkiye ve Gürcistan'da, dünya çapındaki terörist operasyonları organize ediyordu'' diye konuştu. 
     Şu anda en büyük hedefi Irak olan Zerkavi'yi, ''ABD'nin en büyük düşmanlarından biri'' olarak nitelendiren Wolfowitz, Suudi asıllı terörist Usame bin Ladin'in de şu sırada dikkatini Irak'a odakladığını kaydetti. 
     Wolfowitz, Irak Savaşı'nı kazanmanın, Bin Ladin'e büyük bir darbe olacağını belirtti ve her savaşın korkunç olduğunu, trajik bir bedeli bulunduğunu söyledi. Paul Wolfowitz, buna karşın, ''zayıflatılmış düşmanı'' savaş alanında bırakmamanın önemli olduğu dersini ABD'nin tarihten çıkarabileceğini belirtti ve dağılan Sovyetler Birliği Afganistan'dan çekildiği zaman ABD'nin bu bölgedeki karışıklığı görmezden gelmesinin, 11 Eylül saldırılarına zemin yarattığını savundu. Wolfowitz, ''Bu kez Irak'ta onlara aynı fırsatı vermemeliyiz'' dedi. 
     ABD Savunma Bakan Yardımcısı konuşmasında, Irak'ta bulunan 150 bin Amerikan askerinden 15 bininin yakında ABD'ye geri döneceğini, ancak 135 bin askerin Irak'ta kalmayı sürdüreceğini de kaydetti. 
     Wolfowitz, Amerikan askerlerinin öncelikli hedefinin, kongreden istenen 80 milyar dolarlık ek bütçeyi, Irak güvenlik güçlerinin eğitimine kullanmaya odaklandığını da söyledi. 
     
     IRAK'TAKİ MİLLİYETÇİ BİR İSYAN DEĞİL 

     Paul Wolfowitz, Irak seçimlerinin, Amerikan güçlerinin milliyetçi bir isyanla değil teröristlerle mücadele ettiğini gösterdiğini söyledi. 
     Wolfowitz, Senato Silahlı Hizmetler Komitesi'nde yaptığı konuşmada, seçimlere katılımın, şiddetin ''milliyetçi bir isyandan kaynaklanmadığını, şiddeti yeni ve eski teröristlerin kutsal olmayan ittifakının yarattığını'' ortaya koyduğunu belirtti. 
     Seçimlere katılımın, engellemelere karşın yeni Irak hükümetini oluşturma sürecinin hala rayında olduğunu gösterdiğini savunan Wolfowitz, ABD güçlerinin sayısının 135 bine çekilebileceğini de söyledi. 
     
</TEXT>
</DOC>
