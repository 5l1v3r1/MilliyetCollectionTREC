<DOC>
<DOCNO> 338871 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko33.html </URL>
<DATE> 2005/05/02/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Sigorta sektörü yüzde 30 büyüdü... 
</HEADLINE>
<TEXT>

     Türk sigortacılık sektörünün bilançosu 2004 yılında yüzde 30 büyüyerek 10.6 katrilyon liraya kadar yükselirken, Türkiye’de 2003 yılında 49.84 dolar olan kişi başına üretilen prim tutarı ise geçen yıl 67.69 dolara kadar yükseldi. 
     Hazine Müsteşarlığı Sigorta Denetleme Kurulu, 2004 Yılı Türkiye’de Sigorta ve Bireysel Emeklilik Faaliyetleri Hakkındaki Raporu’nu açıkladı. 
     55’i sigorta, 3’ü reasürans şirketi olmak üzere 
     sektörde faaliyet gösteren toplam 58 şirketin verilerinin yer aldığı rapora göre geçen yıl sigorta şirketlerinin toplam prim üretimi 2003 yılına göre yüzde 32.64 artarak 6 katrilyon 594 trilyon liraya kadar yükseldi. Prim üretiminde en yüksek artış yüzde 64.54 ile trafik branşında yaşandı. Söz konusu dalda 938 trilyon liralık prim üretildi. En yüksek doğrudan prim üretimi ise 2 katrilyon 235 trilyon lira ile kaza dalında gözlendi. Söz konusu daldaki prim üretiminde yüzde 38 oranında artış kaydedildi. Prim üretimi hayat dalında yüzde 18.6’lık büyümeyle 1 katrilyon 217 trilyon, yangın dalında da yüzde 22.8’lik büyümeyle 1 katrilyon lira olarak gerçekleşti. Sağlık dalında üretilen pirm miktarı ise yüzde 27.1’lik artışla 650.9 trilyon lira oldu. Sektörün yurt içi direkt prim üretiminde 2003 yılına göre reel olarak yüzde 21.36 oranında bir büyüme kaydedildi. Prim üretimindeki reel büyüme 2003 yılında ise yüzde 15.7 olarak hesaplanmıştı. Yurt içi direkt prim üretiminde dolar bazında ise yüzde 38.1’lik bir artış yaşandı. 2003 yılında 3 milyar 568 milyon dolar olan üretilen direkt prim miktarı geçen yıl 4 milyar ç 935 milyon dolara çıktı. 
     
     KİŞİ BAŞINA PRİM ÜRETİMİ 

     Sigorta sektörünün Türkiye’de kişi başına sigorta primi üretimi ise 67.69 dolara kadar çıktı. Kişi başına prim üretiminde geçen yıl yaşanan yüzde 35.8 oranındaki artışta reel prim artışının yanı sıra dolar kurundaki düşüş de belirleyici oldu. Türkiye’de kişi başına sigorta primi miktarı 2000 yılında 40.42 dolar olarak gerçekleşmiş, 2001 yılında 25.05 dolara geriledikten sonra 2002 yılında 31.50 dolara, 2003 yılında ise 49.84 dolara yükselmişti. 
     
     POLİÇE SAYILARI 

     Rapora göre geçen yıl hayat dalında 6 milyon 861 bin 126, hayat dışı dallarda ise 18 milyon 451 bin 884 adet poliçe düzenlendi. Poliçe sayısı hayat dalında yüzde 37.78, hayat dışı dallarda ise yüzde 27.51 arttı. 
     
     ÖDENEN TAZMİNATLAR 

     Sektör geçen yıl 3 katrilyon 740 trilyon liralık tazminat ödedi. Ödenen toplam tazminatın yüzde 41 oranında arttığı geçen yıl en yüksek tazminat artışı ise yüzde 55.9’la trafik dalında yaşandı. Geçen yıl sektörün tazminat ödemelerinin 448 trilyonunu trafik dalındaki ödemeler meydana getirdi. Kaza dalındaki tazminat ödemeleri ise yüzde 47 artarak 1 katrilyon 330 trilyona çıktı. Sektörün hayat dalında ödediği tazminatlar yüzde 42.5 artarak 895 trilyon, sağlık dalındaki ödemeleri yüzde 38.5 artarak 487 trilyon, yangın dalındaki ödemeleri ise yüzde 44 artarak 361 trilyon lira olarak gerçekleşti. 
     
     BİLANÇO BÜYÜKLÜĞÜ 

     Sigorta, bireysel emeklilik ve reasürans şirketlerinin toplam bilançosu geçen yıl 8 katrilyon 123 trilyon liradan 10 katrilyon 554.4 trilyon liraya yükseldi. Sektörün toplam aktifleri TL bazında yüzde 30, dolar bazında ise yüzde 35.4 oranında arttı. Toplam aktifler 2004 sonunda 7 milyar 898 milyon dolar olarak hesaplandı. 2004 yılında şirketlerin 20’si bilançolarını zararla kapattı. Sektörün aktif karlılığı yüzde 3.69’dan yüzde 3.52’ye geriledi. 2003 yılında 187.9 trilyon lira olan sektörün teknik karı geçen yıl 420.4 trilyon liraya çıktı. Teknik kardaki bu artışın başlıca nedeninin cari riziko karşılığının hesaplanmasında 2003 yılında yapılan yöntem değişikliği ile ekonomideki canlanma olduğu belirtildi. Sektörün hasar prim oranı geçen yıl yüzde 66.38’den yüzde 64.93’e indi. 
     
</TEXT>
</DOC>
