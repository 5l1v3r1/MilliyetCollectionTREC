<DOC>
<DOCNO> 316898 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/yazar/tamer.html </URL>
<DATE> 2005/02/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
İyi ki aradınız Asım Bey 
</HEADLINE>
<TEXT>

Cumhuriyet gazetesinde, dış haberler servisinden ekonomiye geçtiğim 80'li yılların başında tanıdığım Borusan Grubu'nun kurucusu Asım Kocabıyık'ın bende çok müstesna bir yeri vardır. Çok severim ve sayarım. Annesi ve babasıyla ilişkisini, iş hayatına nasıl başladığını, eşi Nurhan Hanım'la nasıl tanışıp evlendiğini, çocuklarını nasıl yetiştirdiğini, torunlarıyla nasıl iftihar ettiğini öylesine yalın, mütevazı ve içten anlatır ki... Defalarca hayranlıkla dinleyebilirim ve her seferinde yeni bir şey öğrenirim. 
1994'de Türkiye derin bir ekonomik kriz yaşadığı için bir yıl erteleyerek 1995'te kutladığı "evliliğinin 41'inci, iş hayatına atılışının 51'inci yıldönümü ile 71'inci yaşgünü" davetinde de, 2004'te evliliklerinin 50. yılı, Asım Bey'in iş hayatına atılışının 60. yılı ve Asım Bey'in 80. yaşgününü kutladıkları çok özel gecede de vardım. 

Asım Bey'in eseri 
Asım Bey'in İstanbul Müzik Festivali'ne uzun yıllar düzenli olarak verdiği destek... Borusan Filarmoni Orkestrası'nın kuruluşu, İKV Başkanı olduğu yıllardan beri Türkiye'nin Avrupa Birliği'ne üye olabilmesi için harcadığı çabalar... Davos'taki Dünya Ekonomik Forumu'nun izlemesi epey zahmetli, ama çok bilgilendirici toplantılarında son birkaç yıldır gördüğüm yegane 1 numaralı profesyonel yöneticinin Borusan Holding Genel Müdürü Agah Uğur oluşu da, birkaç yıldır grubu yöneten oğlu Ahmet Kocabıyık'ın mükemmelliyetçiliği de tesadüf değil bence... 

Önemli bir ödül 
Salı günü sekreterim "Asım Kocabıyık arıyor" dediğinde nasıl şaşırdım bilseniz. Çünkü ben nadiren gelen Nurhan - Asım Kocabıyık imzalı davetiyelere alışığım, telefonla aranmaya değil. Hele Amerika'da ödül almış değerli bir Türk bilim kadınıyla ilgili bilgileri göndermek istediğini söylemesine hiç değil... 
İyi ama ben prensip olarak yıllardır, alınan ödüllerle ilgili yazı yazmıyorum. Çünkü son yıllarda verilen ödüllerin çoğunluğu reklam amaçlı, hatta para karşılığı... Maalesef ödüllerin de suyunu çıkardılar. Ama gazeteci olarak 25 yıldır izlemeye çalıştığım Asım Bey, eğer beni telefonla arayıp bir ödülden söz ediyorsa eminim bu sıradışı, çok değerli bir ödüldür. 

İlk kez bir kadına 
Neyse ki kaşla göz arası bu muhakemeyi yapıp, telefonun öbür ucundaki Asım Bey'e Prof. Yıldız Bayazıtoğlu ile ilgili bilgileri beklediğimi söylüyorum. Ve belgeler geldiğinde karşıma, Amerika'da yaşayan ve hepimizin iftihar edeceği bir Türk bilim kadını çıkıyor. Rice Üniversitesi Makine Mühendisliği bölümünde profesör olan Yıldız Bayazıtoğlu'na aslında her yıl, ısı transferi ve mükemmelliyetçilikle ilgili birkaç ödül veriliyor. Bu son ödülün farkı, Amerikan Makine Mühendisleri Derneği ASME'nin ABD çapında bu çok prestijli ödülünün, ilk kez bir kadına veriliyor olması. Bizim göğsümüzü kabartan ise o kadının Türk olması. 
Amerikan Uzay ve Havacılık Dairesi NASA'nın değişik projelerinde de çalışmış olan Prof. Bayazıtoğlu, bu son ödül için eski astronotlardan Prof. Franklin ChangDiaz'la birlikte çalışmış ve "mikro ölçekli ısı yayılımı ve ısıl etki sağlayarak, radyasyon yoluyla ısı transferini hızlandırmayı başardığı için ödüle layık görülmüş. Anlayacağınız Prof. Bayazıtoğlu sayesinde bundan böyle uzaya fırlatılacak araçlar, daha hızlı yol alabilecekler. 
Asım Bey, Prof. Bayazıtoğlu'nu 22 yıl önce rahmetli Turgut Özal'ın kalp ameliyatı için Houston'a gittiğinde tanımış. Ben de Asım Bey sayesinde gıyaben de olsa tanımış oldum kendisini. İyi ki aradınız Asım Bey. Böylelikle ödül fobimi de kırmış oldunuz. 



</TEXT>
</DOC>
