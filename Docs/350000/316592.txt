<DOC>
<DOCNO> 316592 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/eko09.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
SEKA'da polis operasyonu 
</HEADLINE>
<TEXT>


İZMİT DHA 

Özelleştirme Yüksek Kurulu'nca kapatılmasına karar verilen İzmit SEKA Fabrikası'ndan çıkmayan 734 işçi ve onlara destek veren yakınlarını tahliye için 500 polis, jandarmanın da desteğiyle dün akşam saatlerinde operasyon başlattı. 630 dönümlük fabrika arazisi üzerine barikatlar kuran polis daha sonra fabrika içine girdi. Çıkan arbedede yaralananlar oldu. Bir işçinin çatıdan düşerek ayağı kırıldı. Polisin işçi yakınlarına karşı biber gazı kullandığı operasyonda kadınlar ve çocuklar yerlerde sürüklendi. 
Kurban Bayramı arefesinden bu yana fabrikada protesto eylemi yapan 734 işçinin tesislerden çıkarılması için polis operasyon başlatmadan önce CHP Kocaeli milletvekilleri Sefa Sirmen ve İzzet Çetin de tesislere geldi. Operasyon yapılacağı haberini alan SEKA'daki 734 işçi kendilerini Mekanik Atölyesi'ne hapsedip makinelere zincirledi. Atölyenin kapısına da işçiler tarafından içerden kaynak yapıldı. Türk - İş yönetimi de Başbakan Erdoğan'a faks çekerek polis müdahalesini durdurmasını istedi. Polis daha sonra müdahaleyi geçici olarak durdurdu. 


</TEXT>
</DOC>
