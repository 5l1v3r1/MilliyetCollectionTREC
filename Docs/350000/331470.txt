<DOC>
<DOCNO> 331470 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonsiy05.html </URL>
<DATE> 2005/04/08/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Erdoğan, AKP'li gençleri provakasyona karşı arayacak 
</HEADLINE>
<TEXT>

     ANKARA ANKA 

Başbakan Recep Tayyip Erdoğan, AKP'nin pazar günü gerçekleştirilecek Gençlik Kolları Genel Kurulu'nda partili gençlere, Nevruz'dan bu yana yükselen ve Trabzon'da linç girişimine varan olaylar konusunda "Gerilim ve provokasyonlara dikkat" uyarısında bulunacak. 
     AKP'nin genel merkez Gençlik Kolları, ilk genel kurulunu 10 Nisan pazar günü ASKİ Spor Salonu'nda gerçekleştirilecek. 
     AKP'nin Gençlik Kolları genel kurulunda bir konuşma yapacak Başbakan Erdoğan, özelikle Trabzon'daki linç girişimiyle tırmanma eğilimleri gösteren toplumsal olaylar konusunda partili gençlerden kesinlikle bu olayların dışında kalmalarını isteyecek. Olayların, partisine, Türkiye'nin ekonomik, siyasi gelişmesine ve AB sürecine karşı "düğmeye basılmasından" kaynaklandığını savunan Erdoğan, AKP'li gençlere, "Prvokasyon ve gerilim tuzaklarına dikkat" uyarısı yapacak. 
     Erdoğan, AKP'li gençlerin kesinlikle haklarını sokakta arayan bir tavır izlemeyip, AB sürecine yakışan anlamda haklarını masa başında müzakere yöntemiyle aramalarını isteyecek. Erdoğan, gençlere AKP'nin, "Din, bölge ve ırk milliyetçiliğini" yasaklayan kırmızı noktalarını da yeniden hatırlatacak. 
     Genel Kurul'da AKP Gençlik Kolları'nın genel başkanı değişecek. AKP'nin kuruluşundan bu yana Gençlik Kolları'nın Genel Başkanlığnı yapan Zelkif Kazdal, tüzükteki 29 yaş sınırını tamamladığı için yeniden aday olmayacak. Ancak Başbakan Erdoğan'ın köylüsü olan Kazdal'ın yapılacak ilk büyük kongrede parti yönetimine girmek için kongrede gövde gösterisine hazırlandığı öğrenildi. Kazdal'ın bu amaçla tüm teşkilatlardan otobüslerle Ankara'ya gelerek Erdoğan'a destek vermelerini istedi. 
     
</TEXT>
</DOC>
