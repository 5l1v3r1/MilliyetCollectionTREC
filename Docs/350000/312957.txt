<DOC>
<DOCNO> 312957 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/son/sontur29.html </URL>
<DATE> 2005/02/06/ </DATE>
<TIME> 14.35 </TIME>
<AUTHOR>  </AUTHOR>
<HEADLINE>
Uludağ'da kar kalınlığı 157 santimetreye ulaştı... 
</HEADLINE>
<TEXT>

     Uludağ'da kar kalınlığı 157 santimetreye ulaştı. Karaman ve Kocaeli'nde yoğun kar yağışı nedeniyle 219 köy yolu ulaşıma kapandı. 
     Uludağ Meteoroloji İstasyonu yetkililerinden alınan bilgiye göre, dün geceden itibaren etkili olmaya başlayan yağış nedeniyle oteller bölgesinde kar kalınlığı 157 santimetreyi buldu. 
     Tipi şeklinde yağan kar ve sis nedeniyle görüş mesafesinin 50 metreye kadar düştüğü Uludağ'da, yağışın 3 gün daha sürmesinin beklendiği kaydedildi. 
     Bursa Meteoroloji İstasyonu yetkilileri de kent merkezinde zaman zaman etkili olan kar yağışının 10-11 Şubat'a kadar aralıklarla süreceğini bildirdiler. 
     Yetkililer, kuvvetli poyraz ve düşük hava sıcaklıkları nedeniyle gece saatlerinde meydana gelebilecek buzlanma ve don tehlikesine karşı vatandaşları dikkatli olmaları konusunda uyardılar. 
     
     KARAMAN 

     Karaman kent merkezinde kar kalınlığı 10 santimetreye ulaşırken, yoğun kar yağışı nedeniyle 110 köy yolu ulaşıma kapandı. 
     Sabah saatlerine kadar ulaşımın güçlükle sağlandığı Karaman-Mersin karayolunun Sertavul Geçidi'nde Karayolları'na bağlı ekipler, aralıksız tuzlama çalışması yapıyor. Söz konusu bölgede trafik ekipleri, zincirsiz araçların yola devam etmesine izin vermiyor. 
     Yoğun şekilde devam eden karla mücadele çalışmaları ise kar yağışı ve tipi nedeniyle güçlükle sürdürülebiliyor. 
     
     ZONGULDAK 

     Zonguldak'ta, sabah saatlerinde başlayan ve aralıklarla devam eden kar yağışı nedeniyle Ankara ve İstanbul güzergahlarında zincirsiz araçların ve TIR'ların geçişlerine izin verilmiyor. 
     Zonguldak Belediye Başkanı Secaattin Gonca, kar yağışının aralıklarla devam etmesi nedeniyle ilgili müdürlüklerin teyakkuz durumuna geçirildiğini belirterek, ''Kent merkezindeki 19 mahallede yolların kardan temizlenmesi çalışmaları 3 greyderle sürdürülüyor. Ayrıca ekipler, belirli aralıklarla tuz döküyor'' dedi. 
     Trafik Müdürlüğü yetkilileri ise sürücülere araçlarında zincir, takoz ve çekme halatı bulundurmaları konusunda uyarıda bulunuyor. 
     
     KOCAELİ 

     Kocaeli'nde dün gece başlayan kar yağışı nedeniyle merkeze bağlı 35, Derince'de 5, Gölcük'te 18, Karamürsel'de 17, Gebze'de 18 ve Körfez'de 16 olmak üzere toplam 109 köy yolu ulaşıma kapandı. 
     Ekiplerin yol açma çalışmaları sürüyor. 

     
</TEXT>
</DOC>
