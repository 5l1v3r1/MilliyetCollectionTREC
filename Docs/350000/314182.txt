<DOC>
<DOCNO> 314182 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sonspo16.html </URL>
<DATE> 2005/02/10/ </DATE>
<TIME> 14.15 </TIME>
<AUTHOR>  </AUTHOR>
<HEADLINE>
Şenol Güneş Hedefimiz Trabzonspor'un şampiyon olmasıdır 
</HEADLINE>
<TEXT>

     Trabzonspor Teknik Direktörü Şenol Güneş, en büyük ve güzel hedeflerinin şampiyon olarak Avrupa Şampiyonlar Ligi'ne katılmak olduğunu söyledi. 
     Şenol Güneş, Mehmet Ali Yılmaz Tesisleri'nde düzenlediği basın toplantısında, şampiyonluk yarışında olmak ve şampiyonluğu kovalamak istediklerini belirterek, ''Şampiyon olarak Avrupa kupalarında yer almak, yani Avrupa Şampiyonlar Ligi'ne katılmayı hedefliyoruz. Ama kesinlikle Avrupa'da olmak istiyoruz. Ligde birinci, ikinci, üçüncü veya kupayla olsun ama Trabzonspor'un en büyük ve güzel hedefi şampiyon olarak Avrupa Şampiyonlar Ligi'ne katılmasıdır'' dedi. 
     Şampiyonluk hedefinin bir slogan durumuna dönüştürülmesinin hem kendilerine hem de kamuoyuna haksızlık olacağını ifade eden Güneş, şöyle konuştu 
     ''Şu anda sadece yarışta olduğumuzu söylüyoruz. Gücümüzü de biliyoruz. Nereye gidebileceğimizi hep birlikte göreceğimizi söylemiştim. Bu, uzun vadede bir iş. Trabzonspor'un hedefi olan büyük kulüp, büyük hedef anlayışını şampiyonluk bile durduramaz. Çünkü şampiyon olsak bile bu bir araç olacaktır bize. Ona takılıp kalmayacağız. Onu başararak Avrupa'da olmak istiyoruz.'' Fenerbahçe ve Galatasaray'ın bordo-mavili takımdan daha avantajlı olduğunu dile getiren Güneş, ''Onları yakalayıp geçmek isteyen bir takımız. Şu anda hedefe daha yakın olan onlar. Biz onları o hedeften uzaklaştırmak ve o hedefi gerçekleştirmek için olağanüstü gayretli ve dikkatli olmak zorundayız. Çok iş üretip doğru işlerle başarıyı kovalayan bir Trabzonspor olmak istiyoruz'' diye konuştu. 
     Güneş, kural hatası nedeniyle hakemlerin istifasının istenmesi konusunda ise, ''Antrenör yanlış bir oyuncu transferi yaptı, o zaman antrenör istifa etsin. Yönetici istifa etsin, gazeteci yanlış yazı yazdı, gazeteci istifa etsin. Artniyet varsa tamam ama iş yaparken hata olabilir'' dedi. 
     
     MALATYASPOR MAÇI 
     Güneş, hafta sonunda ligde Malatyaspor ile yapacakları maçın çok zorlu geçeceğini söyledi. 
     Malatyaspor'u en son Türkiye Kupası'nda yendiklerini, ancak lig maçının daha farklı geçeceğini ifade eden Güneş, şöyle devam etti 
     ''Malatyaspor, deplasmanda daha başarılı olan bir takım. En son ligde sahasındaki yaptığı maçta da galibiyet aldı. Kupa maçından daha farklı şartlarda oynayacağız. Rakibimizi tanıyor ve gücünü biliyoruz. Gücümüzü sahaya yansıtırsak, son 3 maçımızda aldığımız iyi sonucu bu maçta da alırız. Alacağımız 3 puan da bizi şampiyonluk yarışında daha iddialı yapacaktır. Taraftarlarımızı da maçın gidişatı nasıl olursa, olsun hep yanımızda görmek istiyoruz.'' 
     
     MİLLİ TAKIMIN ŞANSI 
     A Milli Futbol Takımı'nın, dün grupta yapılan maçlar sonrasında birincilik şansının zorlaştığını savunan Güneş, ''Ukrayna, aldığı galibiyetle ilk sıra için şansını arttırdı. Moral ve motivasyon olarak iyiler. Ben futbolcularımızın halen daha iyi olduklarını, formda olduklarını düşünüyorum. Yunanistan ve Danimarka ile sahamızda oynayacağız. İkincilik şansımız çok büyük'' diye konuştu. 
     
</TEXT>
</DOC>
