<DOC>
<DOCNO> 329339 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/son/sonsiy11.html </URL>
<DATE> 2005/04/01/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
4 milletvekili daha ANAP'a katıldı 
</HEADLINE>
<TEXT>

     Olağanüstü büyük kongresini 2-3 nisan tarihlerinde yapma kararı alan Anavatan Partisi’ne dört bağımsız milletvekili daha katıldı. 
     AKP’den bu hafta içinde istifa eden Malatya milletvekili Miraç Akdoğan, İzmir milletvekili Serpil Yıldız ANAP'a geçti. 
     CHP’den dün istifa eden Diyarbakır milletvekili Muhsin Koçyiğit ve Bitlis bağımsız milletvekili Edip Safter Gaydalı da, aynı törende ANAP rozeti taktı. 
     Erkan Mumcu'nun AKP'den istifasının ardından başlayan süreçte Anavatan Partisi'ne bugün katılan milletvekilleri Serpil Yıldız, Edip Safder Gaydalı, Miraç Akdoğan ve Muhsin Koçyiğit ile ANAP’ın Meclis’teki sandalye sayısı 10’a çıktı ve TBMM'de üçüncü büyük parti oldu. 
     ANAP’ın yapılacak kongresinde genel başkan seçilmesi beklenen Isparta milletvekili Erkan Mumcu, 15 şubatta Kültür ve Turizm Bakanlığı ve AKP’den istifa etmişti. 
     Mumcu 17 martta Isparta milletvekili Mehmet Sait Armağan, Malatya bağımsız milletvekili Süleyman Sarıbaş ile Yozgat bağımsız milletvekili Mehmet Erdemir’le birlikte ANAP'a katılmıştı. 
     ANAP genel başkan adayı Erkan Mumcu, AKP ve CHP’nin anlaşarak çıkardığı yasayı eleştirerek, ''iki yıldır ülkenin hiçbir öncelikli konusunda anlaşamayan iktidar ve muhalefetin bir çırpıda kanun çıkarmasının içine düştükleri panik duygusunun ürünü olduğunu'' iddia etmişti. 

     
</TEXT>
</DOC>
