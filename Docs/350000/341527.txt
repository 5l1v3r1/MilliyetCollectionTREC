<DOC>
<DOCNO> 341527 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko34.html </URL>
<DATE> 2005/05/11/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Anadolu Grubu, 1.2 katrilyon lira vergi ödedi... 
</HEADLINE>
<TEXT>

     Anadolu Grubu İcra Başkanı Tuncay Özilhan, grup şirketlerinin 2004 yılında ödediği toplam vergi miktarının 1.2 katrilyon lira olduğunu bildirdi. 
     Özilhan, yaptığı yazılı açıklamada, Anadolu Grubu’nun yıllardır Türkiye’nin bütçe vergi gelirlerinin yüzde 1’ini karşıladığını, 2004 yılında ödedikleri vergi miktarının, bu oranı yüzde 1.2’ye yükselttiğini belirtti. 
     Bu miktarın, Anadolu Grubu tarafından yaratılan değerler ve şirketlerince gerçekleştirilen faaliyetler sonunda ödendiğini anlatan Özilhan, vergi mükellefiyetine gösterdikleri özene dikkati çekti. 
     Özilhan, grubun devlet bütçesine katkısının, faaliyet hacmine göre daha yüksek oranda olduğunu ifade etti. 
     
     BİRADAKİ VERGİYE ELEŞTİRİ 
     Açıklamasında, ÖTV artışına da değinen Tuncay Özilhan, "Biradaki vergi yükü son 1.5 yıl içinde yüzde 230 civarında artırılırken, ağır alkollü içeceklerdeki vergi artışı biranın altında kaldı" dedi. 
     Birada uygulanan verginin, AB ülkeleriyle kıyaslandığında çok yüksek oranda olduğunu kaydeden Özilhan, vergi yükünün yanı sıra rekabet eşitsizliğinin de yaratıldığını, Avrupa Birliği norm ve uygulamalarının aksine, ağır alkollü içecekleri özendiren bir yapının ortaya çıktığını savundu. 
     Tuncay Özilhan, "Özendirilen sahte üretim, halk sağlığını tehdit etmekte, kaçakçılık teşvik edilmekte" dedi. 
     Türkiye’nin yapısal sorunlarına da değinen Özilhan, kamu harcamalarında beklenen tasarrufun henüz sağlanamadığını, vergi yükünün adil dağıtılamadığını ve kayıt dışı ekonominin boyutlarının yüksekliği nedeniyle kayıtlı kesim üzerindeki vergi yükünün azaltılamadığını belirtti. 
     Özilhan, ekonominin istikrarlı döneminde, vergi rekabetinden ve yaşanabilir vergi ortamından uzaklaşıldığını, bunun, yabancı yatırımcının Türkiye’yi tercih etmemesinde başlıca etken olduğunu kaydetti. 
     
</TEXT>
</DOC>
