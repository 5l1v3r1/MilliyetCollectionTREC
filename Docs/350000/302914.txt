<DOC>
<DOCNO> 302914 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/spor/aspo.html </URL>
<DATE> 2005/01/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Hem ümitli, hem Ümit'siz 
</HEADLINE>
<TEXT>


Galatasaray Teknik Direktörü, Mayıs'ta şampiyonluklarını ilan etmek istediklerini söyledi, "Kolay değil, ama başarmaya çalışacağız" dedi. Cim-Bom'un hocası, Ümit Karan konusundaki tavrını da koruduğunu gösterdi 

KADİR ÇETİNÇALI 


'2004 iyi geçti' 
NOEL için Laponya, ardından Bükreş ve yeni yıl için Avusturya... Kısacık 11 günlük tatile üç ülkeyi sığdıran Galatasaray Teknik Direktörü Gheorghe Hagi, Romanya'daki evinin kapılarını açtı, 2005'ten beklentilerini ve Sarı - Kırmızılı taraftara mesajlarını sıraladı. Geçen yılın, kendisi ve Galatasaray açısından iyi geçtiğini söyleyen Rumen çalıştırıcı, çok zor durumda aldığı takımı, 6 ay içinde önemli yerlere getirdiğine inandığını ifade etti. 

'Herkesi mutlu edemezsin' 
KARİYERİNİN en önemli zaferlerini Galatasaray'da yaşadığını, bundan sonra daha iyilerini bu kez hoca olarak yapmak için kollarını sıvadığını söyleyen Hagi, şöyle devam etti "Bu takımda teknik direktör olmak o kadar kolay değil. Bu mesleği seçtik. Zor bir meslek. Zorluklarına katlanmak gerekiyor. Gerekirse kendinden vermek gerekiyor." Bir takımda herkesi mutlu etmenin mümkün olmadığını da belirten Rumen hoca, "Kenarda kalanlar tabii ki üzülür" dedi. 

'Yönetimden icraat bekliyorum' 
GALATASARAY'DA en önemli sorun olarak gösterilen Ümit Karan konusuna da değinen Hagi, "Ben yönetime gerekli raporu verdim. Şimdi onlardan icraat bekliyorum" diyerek Ümit Karan'a soğukluğunun kolay kolay geçmeyeceğini de gösterdi. 2005'te "sağlık" dileğinde bulunan Hagi, şöyle bitirdi "Mayıs ayında şampiyonluğumuzu ilan etmek istiyoruz. Kolay değil, ama başarmaya çalışacağız. Ancak takımda mutlaka değişiklik yapmak gerekiyor." 

'Saygı göstermek çalışarak olur' 

BEŞ sene formasını giydiği Galatasaray'da şu anda teknik adamlık yapan Hagi, futbolculuk döneminde arkadaşlarına daha fazla bağırdığını söyledi. Eski arkadaşlarını çok iyi tanıdığını, profesyonelliğini çok iyi bildiğini de ifade eden Rumen çalıştırıcı, "Antrenör olunca tabii ki aramızdaki bazı şeyler değişti. Ama her zaman kendilerine söylediğim gibi, bana gösterdikleri saygıyı, ancak profesyonel davranarak, iyi çalışarak ispat etmiş olurlar" dedi. 

Galatasaray ve Bush 

HAGİ'NİN çalışma odasında, formasını giydiği Real Madrid ve Barcelona gibi kulüplerin yerine, sadece Galatasaray'ın posterleri asılıydı. Bir de, ABD Başkanı Bush ile beraber fotoğrafı... "Arkadaşın mı " diyerek yanıtlamasını istediğimiz esprili soruya şu yanıtı verdi "Hayır... Hayır... Romanya'nın konuğuydu ve ben o resepsiyonda, protokol olarak Romanya'yı temsil eden kişilerden biriydim. Tanıştık, ama özel bir muhabbetimiz olmadı." 


</TEXT>
</DOC>
