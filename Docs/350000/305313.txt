<DOC>
<DOCNO> 305313 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/11/spor/axspo02.html </URL>
<DATE> 2005/01/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Fenerli hazır ol 
</HEADLINE>
<TEXT>


Sarı - Lacivertli takımın genç yıldızı Tuncay Şanlı, ikinci yarıda oyun anlayışlarında büyük değişiklikler yapacaklarını iddia etti, "Futbolumuzla seyircimizi yeniden Şükrü Saracoğlu Stadı'na çekeceğiz" dedi 

YUSUF KOBAL 


'Şımarık değilim' 
FENERBAHÇE'NİN genç yıldızı Tuncay Şanlı dün Antalya kampında düzenlediği basın toplantısında düşüncelerini ve hedeflerini açıkladı. Tuncay, Menajeri ile Daum arasında bir problem olmadığını savundu, "Hocam benim iyi olmam için bazı şeyler söylemiştir. Belli bir yaş ve düzeye geldim. Artık bir kalitem ve oyun anlayışım var. İyi oynadığım maçlar sonrası şımardığım yönündeki iddiaları saçma buluyorum. Böyle bir şey olamaz" dedi. 

'Coşkuyu görmeliyiz' 

SEYİRCİNİN kendileri için büyük önem taşıdığını söyleyen Tuncay Şanlı, "Onların coşkusu bizi çok etkiliyor. Ancak arka arkaya maçların hepsine birden gelememeleri normal. İkinci yarıda oyun anlayışımızda yapacağımız değişiklikle taraftarımızı tribünlere çekeceğiz. Daum kampta bize bunu anlatıyor" diye konuştu. Yıldız oyuncu, genç bir kadroya sahip oldukları için bazen istedikleri oyunu sahaya yansıtamadıklarını da kaydetti. 

Daum'a sürpriz öneri 

KONYASPOR'UN denemek için Türkiye'ye getirdiği ancak bu duruma karşı çıkarak Yeşil - Beyazlı takımın kampından ayrılan Brezilyalı Fabio Bilica, vatandaşları Alex ve Aurelio vasıtasıyla Teknik Direktör Daum'a kendini önerdi. Alman hoca ile yüz yüze görüşmek istediğini bildiren Sambacı, Sarı-Lacivertli takımın savunmasında görev alabileceği mesajını gönderdi. Daum'un Bilica ile konuşmayı kabul ettiği, Brezilyalı oyuncunun Başkan Aziz Yıldırım'a da ulaşmak için uğraş verdiği öğrenildi. 

Kıran kırana 

FENERBAHÇE'NİN sabah idmanında tekmeler havada uçuştu, sinirler gerildi. Dar alanda top kapma mücadelesi kıran kırana geçerken, zaman zaman sertlikler yaşandı. Bu durum futbolcuların kısa süreli de olsa sinirlenmesine yol açtı. Ancak teknik heyetin de gayreti ile işler tatlıya bağlandı ve idman neşeli bir şekilde sona erdi. Teknik Direktör Daum öğleden sonraki antrenmanı ve barbekü partisini iptal etti. 

Serhat'ın isyanı 

YUSUF DURSUN 

SARI - Lacivertli takımın genç golcüsü Serhat, basında kendisi hakkında çıkan haberlere sert tepki verdi. Yıldız oyuncu, "Beni sevmeyen bazı çevreler, Fenerbahçe'den gitmemi istiyorlar. Onlar istedikleri şeyi, istedikleri gibi yazabilirler. Ancak son sözü başkanımız Aziz Yıldırım söyler. Başkanım beni istemezse, o zaman saygı duyarım" diye konuştu. 
SERHAT, "Bazı kendini bilmezler, benim hakkımda devamlı yazıyorlar, çiziyorlar. Ben bunlara önem vermiyorum. Benim için geçerli olan başkanımızın tavrıdır. Şu ana kadar bana başkanımızdan ve yönetimimizden olumsuz bir mesaj gelmedi. Mukavelem sezon sonunda bitiyor. Kalıp - kalmamam konusunda kararı verecek olan başkanımızdır" dedi. 

Türkü gecesi 

BELEK kampında yoğun bir antrenman temposuyla hazırlıklarını sürdüren Fenerbahçeli oyuncular önceki gece Arcadia Otel'deki Türkü Gecesi'nde stres attılar. Kaptan Ümit, Servet, Volkan, Kemal, Murat, Mehmet Yozgatlı, Önder Turacı, Gürhan ile PAF Takımı'ndan kafileye dahil edilen Ilgar ve Necati, Profesyonel Futbol Takımı İdari Menajeri Volkan Ballı ile birlikte katıldıkları gecede türkülerle coştular. 


</TEXT>
</DOC>
