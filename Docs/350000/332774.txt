<DOC>
<DOCNO> 332774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/guncel/axgun02.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
'Döveni bırakıp beni içeri aldılar' 
</HEADLINE>
<TEXT>


Trabzon'da bir TAYAD'lı, 10 Nisan'daki saldırıyı şöyle anlatıyor Bize saldıranlar insanlara vurmaya devam ederken, polis beni gözaltına aldı 

Milliyet Trabzon'da - ALİ EYÜBOĞLU 

Trabzonlu gençlerin, "Gelecekleri varsa, görecekleri de var" açıklamasından sonra TAYAD'ın İstanbul'dan Trabzon'a 100 kişiden oluşan bir ekip göndermekten vazgeçmesi, şehirde yükselen gerilimi düşürdü. 6 Nisan'da yedikleri dayağın ardından tutuklanan TAYAD'lılara destek olmak için Trabzon'a gelen, aralarında avukatların da bulunduğu TAYAD ekibi de İstanbul'a dönme kararı aldı. 
6 Nisan'da linç girişimiyle karşı karşıya kalan arkadaşlarına destek vermek için 10 Nisan'da basın açıklaması yaparken yumruk ve tekmelerin hedefi olan ekipten Murat Aktaş, Hasan Toğan, Feridun Osmanağaoğlu, Fahrettin Keskin, Özkan Yılmaz ve Özcan Bayram'la önce 6 Nisan'daki olayların yaşandığı Eba Çarşısı'ndaki Dilay Cafe'de konuştuk. 

Oğlu ve kızı cezaevinde 
Gruptan sadece Fahrettin Keskin ve Artvin Hopalı Feridun Osmanağaoğlu, yakınlarının cezaevinde yattığını söyledi. Keskin'in oğlu Kandıra F Tipi, kızı Gebze M Tipi cezaevinde. 
Osmanağaoğlu da, "Kardeşim Osman 18 yıl cezaevinde yattıktan sonra 11 Ağustos 2001'de ölüm orucu sonucu yaşamını yitirdi. Cezaevlerinde tecridin kaldırılmasını istiyoruz. Başka bir hedefimiz yok" diye anlatıyor. 
Bu sırada Hasan Toğan, "Kafenin sahibi burada daha fazla kalmamızı istemiyor" diyerek daha güvenli bir yer arayışına yöneliyor. Tabakhane semtindeki Trabzon Gençlik Derneği'ne gitmek için Uzun Sokak'a çıktığımızda TAYAD'lıları tanıyan bazı gençler, "Bunlar o şerefsizler değil mi" gibi sözlü sataşmalarda bulunuyor. Büyük bir sorun çıkmadan derneğe ulaşıyoruz. 

'Ali Ulusal başlattı' 
Trabzon Gençlik Derneği'nde, 10 Nisan'da yediği dayağın izini yüzünde taşıyan Mehmet Başbağ bize katılıyor. 1997'den bu yana Trabzon'da okuduğunu, Sincan Cezaevi'nde yatan halaoğlu Ethem Zariç nedeniyle TAYAD'lı olduğunu belirten Başbağ, 10 Nisan'da yaşadıklarını anlatıyor "Basın açıklaması için meydanda toplandığımızda hiç güvenlik önlemi yoktu. Biz 60 kişi falandık. Karşımızda da 20 kişilik bir grup vardı. Sonradan adının Ali Ulusal olduğunu öğrendiğimiz yaşlı bir adam, 'Ne tecridi. Bunlara vurun, size servetimi vereyim' deyince o grup bize saldırmaya başladı. Bizde paniğe kapılanlar oldu. Karşı taraftakilerin sayıları arttı. Ben, yerde tekmelenen arkadaşımız Ebrullah Avcı'yı kurtarayım derken sağdan soldan gelen darbelerle bu hale geldim. Sonrasında polis geldi. Ben, 'Bizi dövenlerden şik yetçiyim' dememe rağmen beni alıp götürdüler. Saldıranlar orada ve h l insanlara vurmaya devam ederken beni zorla gözaltına aldılar." 
TAYAD'lılar, TAYAD ekibinin yeni provokasyonlara neden olmamak için Trabzon'a gelişlerini iptal ettiğini söylüyorlar. 


</TEXT>
</DOC>
