<DOC>
<DOCNO> 349326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/soneko03.html </URL>
<DATE> 2005/06/06/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
IKEA Türkiye'de iddialı 
</HEADLINE>
<TEXT>

     Türkiye'ye 5 mayısta Ümraniye'de açtığı mağaza ile giren İsveç kökenli mobilya ve ev aksesuarları mağazası IKEA'nın Dünya Başkanı Hans Skalin, Türkiye pazarında iddialı olduklarını belirtti. 
     CNN TÜRK'te yayınlanan ve Merva Ulusoy’un hazırlayıp sunduğu Headquarters programının bu haftaki konusu merkezi İsveç’in Almhult kentinde olan IKEA oldu. 
     Programda Merva Ulusoy’un sorularını yanıtlayan InterIKEA Dünya Başkanı Hans Skalin, Türkiye pazarında iddialı olduklarını belirtti. 
     
     "Yerli üreticilere büyük potansiyel" 
     Ikea’nın yerli üreticiler için de büyük bir potansiyel olduğunu ifade eden Skalin, IKEA'nın yeni girdiği bir pazarda, küçük veya büyük yerli üreticiler için yeni iş imkanları oluşturduğuna dikkat çekti. Skalin, şöyle devam etti 
     "IKEA’ya gelen yerli üreticiler önce bizim ne tip ürünler sattığımıza bakarlar ve standartlarımızı öğrenirler. Sonuç olarak da, üretimlerini IKEA’ya açarak, işlerini ihracata girerek büyütebilme şansı elde etmiş oluyorlar. İşte bu yöntemlerle, yeni girdiğimiz pazarlardaki yerli üreticilerle iş birliğimizi oluşturuyor ve sayılarını arttırıyoruz. IKEA için belli bir oranda yerli üretici ile çalışmak fiyatlarımızı minumumda tutabilme bakımından çok büyük önem taşıyor." Türkiye’nin Avrupa Birliği sürecini de değerlendiren Skalin, Avrupa’nın Türkiye’ye, Türkiye’nin Avrupa’ya olduğundan daha çok ihtiyacı olduğunu kaydetti. 
     
     IKEA Türkiye'de 
     Dünya genelinde franchise sistemiyle mağazalar açan IKEA, Türkiye'ye MAYA Holding A.Ş.'nin ana hissedarı olduğu MAPA Mobilya ve Aksesuar A.Ş. ile gerçekleştirdiği iş ortaklığıyla geldi. 
     Ümraniye'de arsası Metro Group'a ait olan arazi üzerine kurulan ve 5 mayısta açılışı yapılan 50 bin metrekarelik kapalı alana sahip IKEA mağazasında modern, İskandinav, country ve genç İsveçli olmak üzere 4 farklı tarzda 6 bin 500 çeşit ürün satılıyor. 
     400 kişinin istihdam edildiği mağaza için toplam 45 milyon euro civarında yatırım yapıldı. 
     
     Dört yılda dört mağaza 
     Dört yıl içinde mağaza sayısını dörde çıkarmayı hedefleyen Ikea, bu mağazalardan birini İstanbul'da Avrupa yakasında, diğer ikisini İzmir ve Ankara'da açmayı planlıyor. 
     IKEA'nın satış mağazasında yer alan ürünlerle ilgili ayrıntılı bilgilere www.ikea.com.tr adresinden ulaşılabilir. 
     
</TEXT>
</DOC>
