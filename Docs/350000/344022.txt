<DOC>
<DOCNO> 344022 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/19/son/sonspo25.html </URL>
<DATE> 2005/05/19/ </DATE>
<TIME> 19.00 </TIME>
<AUTHOR>  </AUTHOR>
<HEADLINE>
Nihat Özdemir ''Hakemleri baskı altında tutmaya çalışıyor'' 
</HEADLINE>
<TEXT>

     Fenerbahçe Kulübü İkinci Başkanı ve Basın Sözcüsü Nihat Özdemir, Galatasaray Kulübü İkinci Başkanı Ergun Gürsoy’un açıklamalarına tepki gösterdi. 
     Ergun Gürsoy’un açıklamalarını üzüntü ve hayretle izlediğini vurgulayan Nihat Özdemir, "Galatasaray Kulübü İkinci Başkanı, yaptığı bu açıklamalarla derbi maçın 4 hakemini de baskı altında tutmaya çalışıyor. Sporda, futbolda böyle birşey olmaz. Bu fair-play anlayışına da uymaz. 4 hakemi de baskı altına alıp, kendi tarafına çekmeye çalışıyorlar" diye konuştu. 
     Gürsoy’un, derbi maçın hakemi konusundaki değerlendirmesiyle ilgili olarak da Özdemir, "Sayın Gürsoy, derbi maçı yönetecek İsmet Arzuman için ’beklediğimiz hakem değil’ diyor. Demek ki bekledikleri bir hakem var. Ancak maalesef bu olmadığı için tepkilerini ortaya koyuyorlar" dedi. 
     Fenerbahçe Kulübü olarak sezon başından bu yana hiçbir hakemle ilgili açıklamada bulunmadıklarını kaydeden Özdemir, "Geçen hafta Ankara’da aleyhimize verilen penaltıyı herkes gördü. Belki biz geçen hafta şampiyonluk turunu atabilirdik. İsmet Arzuman için açıklamaları bence çok yanlış, talihsiz beyanlar. Bu açıklamalar ortalığı gerer" diye konuştu. 
     Özdemir, Gürsoy’un hakem hatalarıyla Fenerbahçe’nin sezon başından bu yana çok puan kazandığını iddia etmesiyle ilgili olarak da, "Hangi anlamda bunu söylüyor, anlam veremedim. Malatyaspor ile yaptıkları maçta da Malatyaspor’un yüzde yüz bir golü geçerli sayılmadı. 
     Galatasaray, hakem hatalarıyla kaç puan kazandı, bunları niye açıklamıyor" dedi. 
     
</TEXT>
</DOC>
