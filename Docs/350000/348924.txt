<DOC>
<DOCNO> 348924 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/04/son/sonspo09.html </URL>
<DATE> 2005/06/04/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Trabzonspor'da ilk imza Emrah Eren'den... 
</HEADLINE>
<TEXT>

     Transfer çalışmalarını sürdüren Trabzonspor, ilk olarak iç transferde sözleşmesi biten Emrah Eren ile sözleşme imzaladı. 
     Daha önce Galatasaray Kulübü ile prensipte anlaşan, ancak dün Trabzonspor yönetiminin devreye girmesiyle eski takımıyla anlaşan Emrah Eren, Mehmet Ali Yılmaz Tesisleri’nde, kulüp yönetim kurulu üyesi Murat Bozoğlu’nun hazır bulunduğu imza töreninde, kendisini 3 yıl daha bordo-mavili renklere bağlayan sözleşmeye imza attı. 
     Kulüp yönetim kurulu üyesi Murat Bozoğlu, imza töreninde yaptığı açıklamada, iç transferde sözleşmesi biten Emrah Eren ile 3 yıllık sözleşme imzaladıklarını belirterek, "Emrah’a ve Trabzonspor camiasına hayırlı olsun" dedi. 
     Transferde yapılan görüşmelerin zaman zaman uzayabildiğini, çeşitli noktalarda da kitlenebildiğini kaydeden Bozoğlu, "Önemli olan iyi niyettir. Emrah da iyi niyetli olduğunu ve Trabzonspor’u ne kadar sevdiğini gösterdi. Değerli bir futbolcumuz. Çeşitli kulüplerin Emrah’ı istemesi doğaldı. Ama o profesyonelliği bir kenara bırakıp, Trabzonsporluluk duygularını ön planda tutup yine bizi tercih etti. 
     Kendisine teşekkür ediyoruz" diye konuştu. 
     
     EMRAH "AYRILMAYI DÜŞÜNMEDİM" 

     Emrah, Trabzonspor’dan ayrılmayı hiç düşünmediğini ve anlaşmaktan mutluluk duyduğunu söyledi. 
     Kendisi hakkında çeşitli yazılar yazıldığını dile getiren Emrah, "Ben ayrılmayı hiçbir zaman düşünmedim. Dün Trabzonspor camiasının aşırı ilgisi oldu. Hepsine çok teşekkür ediyorum. Gördüğüm ilgi, transfer değerinden daha önemliydi. İnşallah camiaya hayırlı olur" dedi. 
     Trabzonspor ile yapılan görüşmelerin uzun sürdüğünü ve zaman zaman strese girdiğini dile getiren Emrah, şöyle konuştu 
     "Aramızda da bir iletişim eksikliği oldu. Çeşitli teklifler aldım ama şu an Trabzonspor’dayım. Ayrılmayı kesinlikle düşünmedim. Düşünsem bonservisim elimde, bugün burada olmazdım. Duygularımla hareket ettim. 
     Tüm camiaya da teşekkür ediyorum. Dün bine yakın telefon geldi. Hiç beni yalnız bırakmadılar. Bu paradan daha özel birşey. Gerçekten Trabzonspor, kalmayı istediğim bir yerdi. Annem, babam hatta küçük kızım bile Trabzonspor’da kalmamı istedi. Bu ilgiye duygularımla karşılık verdim." 
     
     TRANSFER ÇALIŞMALARI 

     Transfer çalışmalarıyla ilgili bilgiler veren kulüp yönetim kurulu üyesi Murat Bozoğlu, Güney Amerika seyahati yaptıklarını ve bazı futbolcularla görüşmelerinin olduğunu belirterek, "Listemizdeki futbolcularla hepsini alacakmış gibi görüştük ve şartlarını öğrendik. 
     Avrupa’da da oyuncu arayışlarımız var. Bunların hepsini masanın üzerine yatıracağız. Teknik direktörümüz Şenol Güneş de buna göre karar verecek. Kampa kadar transferleri bitirmek istiyoruz" diye konuştu. 

     
</TEXT>
</DOC>
