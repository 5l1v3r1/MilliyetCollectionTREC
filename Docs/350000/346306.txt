<DOC>
<DOCNO> 346306 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun24.html </URL>
<DATE> 2005/05/27/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
BM, birkaç gün içinde Kıbrıs yolcusu... 
</HEADLINE>
<TEXT>

     Kıbrıs Rum yönetiminin Roma’daki Büyükelçisi Aleksandros Zanon, "BM temsilcisinin birkaç gün içinde taraflarla görüşmek için adaya gidebileceğini" söyledi. 
     Büyükelçi Zanon, İtalyan Corriere della Sera gazetesinde bugün yayımlanan demecinde, taraflar arasında görüşmelerin yeniden başlayabilmesi için şartların uygun olduğunu belirterek, şunları kaydetti 
     "Koşullar elverişli. Cumhurbaşkanımızın temsilcisi geçen günlerde New York’ta BM’ye, referandumda Rum tarafınca reddedilmiş olmasına rağmen olası her türlü uzlaşmanın temelini teşkil eden Annan Planı konusundaki taleplerimizi ve değişiklik önerilerimizi sundu. BM temsilcisi birkaç gün içinde taraflarla görüşmek için adaya gidebilir." Bunun, taraflarla ön temas niteliği taşıyacağına işaret eden Zanon, KKTC Cumhurbaşkanı Mehmet Ali Talat’ın açıklık ve uzlaşma yanlısı bir geçmişe sahip olduğunu ifade ederek, "40 yıldır yaşananlara oranla onunla bir uzlaşma sağlanması daha kolay olacaktır" dedi. 
     Zanon, "adadaki sorunun çözümünün Türkiye açısından da kaçınılmaz olduğunu" savunarak, "Türkiye, 3 Ekim’de Avrupa Birliği’ne üyelik müzakerelerine başlayacak. Bunun için Kıbrıs’ın Rum desteğine de ihtiyaç duyacaktır" ifadesini kullandı. 
     
</TEXT>
</DOC>
