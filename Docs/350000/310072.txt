<DOC>
<DOCNO> 310072 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/dunya/dun01.html </URL>
<DATE> 2005/01/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Musul'da Türkmenler oylarını atmayacak 
</HEADLINE>
<TEXT>


NAMIK DURUKAN Ankara 


Musul'un Türkmen Vali Yardımcısı İbrahim Arafat, direnişçilerin tehdidi sonucu seçim merkezinde görevli 60 memurun toplu istifa ettiğini, Türkmenlerin büyük bölümünün ise sandığa gitmeyeceğini söyledi. 
Irak Türkmen Cephesi Temsilciliği'nin davetlisi olarak Ankara'da bulunan Arafat, Musul'da 500 bin Türkmenin oyunun, tehditler sonucu sandığa yansımayacağını açıkladı. Musul'da artan saldırıların toplumda korku ve endişeye yol açtığını belirten Arafat, ABD'nin kente gönderdiği 10 bin takviye kuvvetin de halkın sandığa gitmeme düşüncesini etkileyemediğini vurguladı. Arafat, seçim görevlilerinin direnişçilerin tehditleri yüzünden topluca istifa ettiğini, bu durumun yönetimi çaresiz bıraktığını açıkladı. Arafat, büyük bölümü Türkmenlerden oluşan Musul'un 300 bin nüfuslu Telafer ilçesinde de halkın çoğunluğunun sandığa gitmeyeceğini tespit ettiklerini de sözlerine ekledi. 


</TEXT>
</DOC>
