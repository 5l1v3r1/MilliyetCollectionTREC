<DOC>
<DOCNO> 316873 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/spor/spo15.html </URL>
<DATE> 2005/02/20/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



Nihat şoku 

İSPANYA Ligi'nde son haftalarda attığı gollerle takımını sırtlayan Nihat Kahveci göze geldi. Milli oyuncumuz Real Sociedad'ın Sevilla'yı sahasında 1-0 yendiği karşılaşmanın ikinci yarısında sakatlandı. Sol ayak bileğine ciddi bir şekilde darbe alan Nihat'ın en az bir ay sahalardan uzak kalacağı belirtildi. 

Şampiyonlar belli oldu 

TÜRKİYE Büyükler Kış Kupası Tenis Turnuvası'nda çift bayanlarda Pemra Özgen -Aslı Semizoğlu, çift erkeklerde ise Haluk Akkoyun - Barış Ergüden çiftleri şampiyon oldu. Tek bayanlarda Pemra Özgen TED ve Gözde Ünkaya ENKA Spor , tek erkeklerde ise Barış Ergüden TED ve Haluk Akkoyun TED finale yükseldi. 

Güreş heyecanı 

33. Uluslararası Yaşar Doğu Erkekler ve Bayanlar Serbest Güreş Turnuvası Samsun'da sürüyor. İkinci günde Bayanlar 51 kiloda Zeynep Yıldırım, erkekler 60 kiloda Tevfik Odabaşı, 74 kiloda Ahmet Gülhan, 96 kiloda Fatih Çakıroğlu birinci oldular. 

Halil yetmedi 

ALMANYA Ligi'nde Kaiserslautern forması giyen Halil Altıntop, rakip sahada Hamburg'a 2 - 1 mağlup olduğu maçta takımının tek golüne imza attı. İlk yarıda Takahara ve Moreira'nın golleriye yenik duruma düşen Kaiserslautern'e 51. dakikada gelen Halil'in golü de puan için yeterli olmadı. Hanover'i 4 - 1 yenen Werder Bremen'de Ümit Davala, Freiburg'u 3 - 1 yenen Bochum da da Fatih Akyel yedek kaldı. 


</TEXT>
</DOC>
