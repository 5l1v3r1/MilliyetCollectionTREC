<DOC>
<DOCNO> 317089 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/spor/aspo.html </URL>
<DATE> 2005/02/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Mahallenin kabadayısı 7-0 
</HEADLINE>
<TEXT>


Zaragoza acısını Kayseri'den çıkaran Fenerbahçe, ilk yarıda Ümit Özat ile araladığı gol perdesini ikinci 45 dakikada Alex, Tuncay, Nobre 2 , Aurelio ve Serhat ile ardına kadar açtı 


90 dakika 

MEHMET DEMİRKOL 

Maçın belki de en keyif verici anı ilk yarının uzatma dakikasındaydı. Ümit'in şık topuk pasıyla Anelka'yı ceza sahası sol çaprazında topla buluşturuşuyla başlayan. Fransız'ın güzel şutunun ters direkten dönüşü ve Alex'in dönen topa vuruşunun yine direğe çarpıp tüm kale çizgisini kat ederek golden uzaklaşması. Bu tribünlere bir golden daha fazla heyecan verdi. Bu hoşluğun içinde en fazla alkışı hak eden oyuncu da kaptandı. Basit, rafine oyununu bu pozisyonda olduğu gibi tüm maçta da gösterdi. Hem de uzun süre sonra yine çapa olarak oynarken. Yeri değişen sadece o değildi. Daum, Luciano'nun yokluğunda Servet dışında tüm savunmayı değiştirmişti. Geri dörtlüde üç, defansif altılıda dört yerin sahipleri yeniydi. Bunun doğal sonucu, başlangıçta daha az üretken Fenerbahçe'ydi. Yine başlarda iyi savunma yapan Kayseri'yi geçmekte zorlandılar. Ümit'in bindirmelerle çok iyi kullandığı sol kanatta Deniz hücum yönünde yoktu. Serkan'ın tüm sağ kanattan sorumlu oluşu ise ona fazla yük bindiriyordu. Kayseri tüm bunlara rağmen hiçbir şey üretemedi. Maç boyunca ceza sahası içinden doğru düzgün şut çekemediler. 

Kaptan açtı 
Fenerbahçe'nin tıkanışını iki numaralı çilingir Ümit açtı. 22'de Nobre'yle verkaçı sonrası çektiği güzel şuttan bir dakika sonra aynı yerden denemesi maça sonradan damgasını vuracak kaleci Mehmet Ali'nin bakışları arasında gol oldu. Ve rahatladılar. Daum, Ümit'i Serkan'a yardıma gönderdi. Deniz'in faaliyeti az da olsa arttı. Kayseri hemen teslim oldu. Belli ki düşmekten çok korkmuyorlar. Nasıl olsa Erciyes geliyor. Bir isim ve forma değişikliğiyle yine Süper Lig'de kalabilirler. Alex rahatlamıştı. Pozisyonlar geliyordu. 35'te Alex'in, 43'te Anelka'nın şutları gole yakındı. Daum ikinci yarıda kaptanı sola gönderdi. Nobre ise sağ kanatta Serhat'ın yerindeydi. Kayseri savunmasının aklını böyle karıştırıp savunmayı geniş alanda yapmaya zorluyordu. Pini Balili'nin oyuna girişiyle hücuma yönelen konuk ekibin balonu çok çabuk söndü. 56'da Ümit'in solda kontrol edip yaptığı nefis ortada Alex, Mehmet Ali'nin yörüngesinde topu iki kez kontrol edip gol çok kolay yaptı. İki dakikan sonra maçı 3-0'a getiren ise Anelka'nın şık pasında "Alman" şutu çeken Tuncay'dı. Sonra Nobre şov başladı. 68'de yeni bölgesinin en uzağında, solda Serkan'ın harika ortasını, 70'te ise Alex'le verkaçını golledi. Sonra alkış şovla yerini terk eden Nobre, ardından Tuncay ve Anelka'ya eşlik eden 81'deki golüyle Aurelio ve son dakikada Serhat. 
Yani anlayacağınız dün akşam bir taraftan büyük bir şov vardı. Diğer taraftan acınacak bir direnemeyiş. Gülünecek ve ağlanacaklar... 

Bir rekor daha 

KAYSERİSPOR önünde gol şov yapan Fenerbahçe sezonun en farklı galibiyetini de aldı. Şükrü Saracoğlu Stadı'nda müthiş bir grafik yakalayan ve üst üste 11. zaferine imza koyan Sarı - Lacivertli takım, seriyi bozmadı. Fenerbahçe kendi evindeki gol yememe unvanını da korudu. Kaleci Rüştü dokuzuncu maçta da rakip forvetlere şans tanımadı. 
FENERBAHÇE 8 yıl sonra 7-0'lık galibiyet elde etti. Ligde en son 14 Aralık 1997'de Şekerspor'u sahasında 7-0 yenen Sarı - Lacivertliler, 7 Ekim 1984'te ve 25 Mayıs 1997'de de Denizlispor'u 7 - 0'lık skorlarla geçmişti. Fenerbahçe ligdeki en farklı galibiyetlerini 1 Mayıs 1994'te Samsun, 20 Kasım 1994'te Kayserispor önünde 8-1 ile almıştı. 

Maçın hakemi 
Etkisi olmadı 
HAKEM Tolga Özkalfa genelde vasat bir maç yönetti. Bazı faul düdüklerinde hatalı kararlar verdi, kartlarını da doğru yerlerde çıkarmadı. Ancak iki yardımcısı Mustafa Emre Eyisoy ve Alper Ulusoy da kendisine pek yardımcı olamadı. Yine de skora etkisi olmadı. 

Maçtan notlar 
'Bunlar da var' 
KAYSERİSPOR Teknik Direktörü Hikmet Karaman, basın toplantısına, "Buraya yedi gol yemiş bir takımın hocası olarak gelmek istemezdim" sözleriyle başladı, "Futbolda bunlar da var" dedi. 1-0'a kadar çok iyi oynadıklarını, bireysel bir hatadan gelen golün kırılma noktası olduğunu söyleyen Karaman, "Yine de bu kadar gol yemememiz lazımdı. Kalecimiz atmosferden her halde etkilendi" diye konuştu. 

Pierre'den şikayet 
DAUM tarafından Kayserispor maçının 18 kişilik kadrosuna alınmayan Pierre van Hooijdonk, yönetimle görüştü. Alman teknik adamı şikayet eden Hollandalı yıldız futbolcu, sakatlığının tamamen geçtiğini belirtti. 

Zaragoza berabere 
UEFA Kupası'nda Fenerbahçe'nin rakibi olan Real Zaragoza, İspanya Ligi'nde bu hafta Levante'ye konuk oldu. Hafta içinde Sarı - Lacivertli ekibi İstanbul'da 1-0 ile geçen Zaragoza, Levante ile golsüz berabere kaldı. 

'Kulakların çınlasın' 
FENERBAHÇELİ taraftarlar, skor 6-0 olduktan sonra "Kulakların çınlasın" ve "Eski açık 6 desene" tezahüratlarıyla Galatasaray'a göndermede bulundu. Sarı - Lacivertliler maç sonrasında da soyunma odasına giden futbolcuları geri çağırdı. Takım, hep birlikte sahaya gelirken, tribünler de, "Bizler inandık, siz de inanın" diyerek Zaragoza maçının kazanılmasını istedi. 

İki farklı krampon 
KRAMPONUNDAN memnun kalmayan Nobre, 40. dakikada saha kenarına gelip, ayakkabısını değiştirdi. Bir an önce sahaya girmek isteyen Brezilyalı, sorunu olan ayağındaki kramponu değiştirip, diğeriyle uğraşmadan sahaya daldı. Sambacı, devre sonuna kadar iki farklı ayakkabıyla oynadı. 

Centilmenliğe destek 
İKİ takım yönetimi de, Futbol Federasyonu'nun, "Lütfen" kampanyasına çiçekle destek verdi. Fenerbahçe Genel Sekreteri Vedat Olcay ile Kayserisporlu yöneticiler, maç öncesinde hakemlere ve kaptanlara çiçek verdi. 

Ilgar, Azerbaycan'da 
FENERBAHÇE PAF Takımı'nda görev yapan Azerbeycanlı Ilgar Gurbanov, Rasim Kara'nın çalıştırdığı Azerbeycan'ın Hazar Lankaran takımına transfer oldu. Bu arada PAF Takımı, Kayserispor'un gençlerini 4-0 mağlup etti. Dereağzı Tesisleri'nde oynanan karşılaşmada, Sarı-Lacivertliler'in golleri Emrah 2 , Taylan ve Volkan'dan geldi. 


</TEXT>
</DOC>
