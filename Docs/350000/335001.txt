<DOC>
<DOCNO> 335001 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/siyaset/axsiy01.html </URL>
<DATE> 2005/04/20/ </DATE>
<TIME>  </TIME>
<AUTHOR>  </AUTHOR>
<HEADLINE>
5-B arkadaşlığı 
</HEADLINE>
<TEXT>


Baykal, kamuda yolsuzluğu eleştirirken, enerji iddianamesinde suçlanan ve Başbakan'ın sınıf arkadaşı olan AKP Genel Sekreteri Şahin'i böyle işaret etti 

ANKARA Milliyet 


CHP Genel Başkanı Deniz Baykal, AKP'nin yakınlıklara dayalı kadrolaşma anlayışının bedelinin yolsuzluklarla ödendiğini savunarak, "5 - B'den arkadaşlar. Devlet bunların eline teslim ediliyor. Hiç Atatürk'ün yakını diye bir şey duydunuz mu " dedi. 
Baykal, kamuda yolsuzluk ve kadrolaşmayı eleştirirken, isim vermeden, Başbakan'ın imam - hatip okulundan arkadaşı olan ve enerji yolsuzluğu iddianamesinde adı geçmesine karşın dokunulmazlığının kaldırılması talep edilmeyen AKP Genel Sekreteri İdris Naim Şahin'in durumunu gündeme getirdi. Baykal, CHP grubunda şunları söyledi "Atamalarla devlet kişiselleştirildi, özel yakınlıklar hakim kılındı. Bunun bedelini Türkiye yolsuzluklarla ödüyor. İlkokul arkadaşları, 5-B'den arkadaşlar. Devlet bunlara emanet ediliyor. Başbakan'ın yakını 70 milyondur." 

Gücü kim verdi 
CHP lideri, AKP'ye geçen Cemal Kaya ve enerji iddianamesinde bürokratlara baskı yapmakla suçlanan Şahin'in adını vermeden şunları söyledi 
"CHP'den bir milletvekilini ihale vereceğiz diye transfer yaptılar. Bu küçük bir parça. Transfer edilen ihale almış. Bu insana ihale alacağı sözünü veren kim 'Gel sana, partiye gir, ihale veririz' diyen kim İhale dağıtan kimseye bu gücü veren kim Araştırdığınız zaman partinin üst düzey yöneticisi aklımıza gelmiyor mu Sayın Bakan duruyor yerinde. Sanki kendisiyle ilgisi olmayan bir dünya. İşte bu eş - dost bürokrasisi, sınıf arkadaşlığı bürokrasisi, belediyeden beraber geldim bürokrasisi." 

'O bizim çocuk' 
Enerji soruşturmasında, yazıhanelerde ihale dağıtıldığının ortaya çıktığını dile getiren Baykal, "Buraya Genel Başkan Yardımcısı geliyor. Organizasyonu yapan şahıs cezaevinde. Kaçarı yok, herşey ortaya çıkacak" diye konuştu. 
Baykal, Başbakanlık Müsteşarı Ömer Dinçer'in, intihal suçlamasına rağmen görevde kalmasını da eleştirdi ve tutumu, "Başbakan'ın yakın arkadaşı o bizim çocuk, bizim adamımız, dokunmayın ona" sözleriyle betimledi. 
Erdoğan'ın "Abi" diye hitap ettiği Maliye Bakanı Kemal Unakıtan hakkındaki suçlamalara da dikkat çeken Baykal, 150 milyon dolarlık hayali ihracat olayında Albaraka Türk'ün bilerek komisyon karşılığı çıkar sağladığını savundu. 

Şahin ve Erdoğan 5-B öğrencisiydi 

8 Şubat tarihli Dünden Bugüne Tercüman gazetesindeki habere göre, Erdoğan ile Şahin, 35 yıl önce İstanbul İmam Hatip Lisesi 5-B sınıfında öğrenciydi. 1970 - 1971 ders yılı sonunda hazırlanan yıllıkta öğrencilerin fotoğrafları, öğretmenlerin resimlerinin de bulunduğu Türkiye haritası üzerinde parlayan bir ampule yerleştirilmişti. 5-B sınıfının sayfasında da Erdoğan'ın fotoğrafı, Büyükşehir Belediye Başkanlığı yaptığı İstanbul'un ortasında, başbakanı olacağı Türkiye'nin tepesinde bulunuyordu. Sınıf arkadaşları Şahin ve İstanbul İl Başkanı Mehmet Müezzinoğlu da aynı sayfada yer alıyordu. 


</TEXT>
</DOC>
