<DOC>
<DOCNO> 315591 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/16/guncel/gun05.html </URL>
<DATE> 2005/02/16/ </DATE>
<TIME>  </TIME>
<AUTHOR>  </AUTHOR>
<HEADLINE>
6 yıl sonra gerginlik 67 gözaltı 
</HEADLINE>
<TEXT>


Öcalan'ın yakalanmasının 6. yıldönümü nedeniyle çeşitli illerde eylemler yapıldı. Polis, kepenk kapatanları kamerayla saptadı. Olaylarda 34 yaralı var 

DOĞAN HABER AJANSI 

PKK lideri Abdullah Öcalan'ın 6 yıl önce Kenya'da yakalanarak Türkiye'ye getirilmesini protesto etmek amacıyla çeşitli illerde yapılan eylemlerde göstericilerle polis çatıştı. Olaylarda 34 kişi yaralanırken, 67 kişi gözaltına alındı. Siirt ve Hakk ri Yüksekova'da da esnaf kepenk kapattı. 

Gaz bombası 
Diyarbakır'da polis, göstericilerin taş atması üzerine gaz bombası kullanırken 32 kişi yaralandı, 60 kişi gözaltına alındı. 
Siirt'te 150 işyeri kepenklerini açmadı. Çarşı merkezindeki esnaflar eyleme katılmazken, polis kapalı işyerlerini kamerayla tespit etti. 

İzmir'de de gösteri 
Kepenk kapatma oranının yüzde 25 olduğu belirtilirken, polis panzerlerle devriye gezdi. Yüksekova'da da resmi kurumlarla fırınlar dışındaki işyerleri açılmadı. DEHAP Yüksekova ilçe teşkilatına siyah bez asıldı. Şırnak DEHAP il binasının önünde toplanan yaklaşık 500 kişinin dağılması sırasında arbede yaşanırken, Batman'da siyah elbise giyen 3000, Van'da da 1000 kişi izinsiz yürüyüş yaptı. 
İzmir'de basın açıklaması yapan yaklaşık 200 kişinin dağılmaması üzerine polis müdahalede bulundu. Eylemcilerden biri, içinde 7 molotofkokteyli bulunan çantasını düşürürken, DEHAP İl Başkanlığı'na yönelen göstericilerden bazıları çevik kuvvete taş ve şişe attı. Bir kişi gözaltına alındı. Biri polis otobüsü olmak üzere, bazı araçlarla otobüs duraklarının camları kırıldı, bir polis elinden yaralandı. 16 yaşındaki bir gösterici yara-landı, hastaneye kaldırıldı. 
Mersin'de göstericiler ara sokaklarda lastik yakıp yollara barikat kurdu. Olaylar sırasında bazı işyerleri kepenk kapattı. 6 kişi gözaltına alındı. Adana ve Hatay'ın İskenderun ilçesinde de Öcalan lehine gösteriler yapıldı. 

Kadın grubu AKP binasında eylemde 

Diyarbakır'da "Demokratik Kadın İnisiyatifi" üyesi 23 kadının önceki gün AKP İl Başkanlığı'nda başlattığı eylem, dün de sürdü. Kadınlar, Öcalan'a uygulandığını öne sürdükleri tecrite son verilmesini istedi. AKP İl Başkanı Abdurrahman Kurt'un uyarılarına rağmen, geceyi binada geçiren kadınlar, eylemi Adalet, İçişleri Bakanı veya başbakan yardımcılarından biri gelene kadar sürdüreceklerini söyledi. 


</TEXT>
</DOC>
