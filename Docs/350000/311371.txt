<DOC>
<DOCNO> 311371 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonsiy25.html </URL>
<DATE> 2005/02/01/ </DATE>
<TIME> 18.05 </TIME>
<AUTHOR>  </AUTHOR>
<HEADLINE>
Güler 680 bin kaçak elektrik kullanımı saptadık 
</HEADLINE>
<TEXT>

     Enerji ve Tabii Kaynaklar Bakanı Hilmi Güler, kaçak elektrik kullanılmasının önlenmesine yönelik mücadelenin sürdüğünü belirterek, 25 milyon aboneden 12 milyon 800 bininin incelendiğini ve 680 bin kaçak elektrik kullanımının saptandığını bildirdi. 
     TBMM Genel Kurulu'nda milletvekillerinin soru önergelerini yanıtlayan Güler, Bursa Nilüfer Barajı ve Bayburt Barajı'nın 2006'da bitirilmesinin hedeflendiğini söyledi. 
     Güler, İzmir'deki okulların elektrik borçlarına ilişkin soruyu yanıtlarken, borcundan dolayı hiçbir okulun elektriğinin kesilmediğini, okul, hastane gibi kurumların elektriğinin kesilmesini de doğru bulmadığını vurguladı. 
     Kaçak elektrik kullanımına da değinen Güler, şunları söyledi 
     ''Bizim 25 milyon abonemiz var. Bunlardan 12 milyon 800 bini kaçak elektrik kullanımı açısından taranmış, 680 bin elektrik kaçağı yakalanmıştır. Bu, önemli bir rakamdır ve Türk Ceza Kanunu'na göre kaçak elektrik kullanımı nitelikli suç sayılmaktadır. Kaçak elektrik kullanımını önlemeye yönelik sıkı bir mücadelemiz vardır ve kaçak oranı yüzde 25'ten yüzde 18.7'ye düşürülmüştür.'' Güler, Iğdır'ın doğalgazdan yararlanması konusunda ne gibi çalışmalar yapıldığına ilişkin bir soruyu yanıtlarken de yerleşim merkezlerinde doğalgaz dağıtımı konusunda enerji Piyasası Düzenleme Kurumu'nun EPDK ihale yapması gerektiğine işaret etti. Doğalgazdan hangi maliyetle yararlanılacağı konusunda çok iyi fizibilite yapmak gerektiğini vurgulayan Güler, ''Fazla doğalgazımız var, satmak istiyoruz. Ancak EPDK'nın dağıtım ihalesini yapması gerek'' dedi. 
     Dar gelirli vatandaşlara karşılıksız ve düşük maliyetli kömür verilmesine ilişkin açıklamalarda da bulunan Güler, 1 milyon 50 bin ton kömürün yaklaşık 1.5 milyon aileye ücretsiz dağıtıldığını, 500 bin ton kömürün de bayiler aracılığıyla ucuz kömür olarak satıldığını bildirdi. 
     Yapımı tamamlanmamış ve yarım kalmış barajlar konusuna da değinen Güler, öncelikle fiziki gerçekleşmesi yüzde 70-80 düzeyindeki barajları bitirmeyi hedeflediklerini belirtti. Güler, geçmişte popülist kaygılarla çok sayıda baraj temeli atıldığını ve bunların önemli bir bölümünün tamamlanamadığını ifade ederek, ''Yarım kalan barajların tamamlanması konusunda yeni bir yatırım modeli düşünüyoruz. Yatırımcılara, 'barajı yap, geliriyle de öde' diyeceğiz. Çünkü, yapılması gereken barajlarımız var'' dedi. 
     Bu arada, resmi bir ziyaret için Ankara'da bulunan Kazakistan Meclis Başkanı Oral Muhammedcanov, TBMM Başkanı Bülent Arınç ile bir süre TBMM Genel Kurulu'nun çalışmalarını izledi. 
     
</TEXT>
</DOC>
