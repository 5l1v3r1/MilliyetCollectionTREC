<DOC>
<DOCNO> 334409 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/son/sondun34.html </URL>
<DATE> 2005/04/18/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Papalık seçiminde spekülasyonlar sürüyor... 
</HEADLINE>
<TEXT>

     Vatikan'ın Doktrin Dairesi Başkanı, muhafazakarlığı ile tanınan Alman Kardinal Joseph Ratzinger 78 , seçilecek yeni Papa'dan gelenekleri savunmasını istedi. 
     Ratzinger, Papa'yı seçecek 115 seçmen kardinalin de katıldığı özel ayinde, çok sayıda Hıristiyan'ın inancının ''birçok akım, ideoloji ve farklı düşünme biçimi'' tarafından sarsıldığını belirterek, dünyanın pek çok yerinde ortaya çıkan Hıristiyan mezheplerinin Katolik Kilisesi'nin geleceğini belirsizleştirdiğini söyledi. 
     ''Kilise'nin kurallarına dayalı açık bir inanç sahibi olmak genellikle köktencilik olarak'' adlandırılıyor diyen Kardinal Ratzinger, Kilise'nin mutlak hakikatlerin varlığını reddeden ''görececiliğin diktatörlüğünü reddetmek zorunda olduğunu'' kaydetti. 
     Ratzinger, ''Olgun bir inanç, akımların dalgasını ve son yenilikleri takip eden bir inanç değildir. Yetişkin ve olgun olmak için bir inancın İsa ile derin bir kardeşlikten kaynaklanması gerekir'' dedi. 
     Son Papa'nın 2 Nisan'da ölümünden bu yana basın yayın organları Ratzinger'i favori papa adayı olarak gösteriyor. 
     Ama birçok uzman, dogmatizmi Katolik kilisesinde kutuplaşmaya yol açan Alman kardinalin Papa seçilmek için gerekli üçte iki oyu alacağına şüphe ile bakıyor. 
     Papalık seçiminde, tıpkı uzun mesafeli koşular gibi, erken atak yapmak bir dezavantaj olarak görülüyor. 
     Papa seçmeye yetkili 115 kardinal bu akşam Sixtus Şapeli'ne kapanarak, seçime geçecek ve yarından itibaren günde 4 kez oy kullanacak. 
     Kardinallere cep telefonu, gazete, televizyon, radyo ve internet yasak. Vatikan ayrıca elektronik dinlemeyi engellemek için seçimin yapılacağı katın altına boş bir kat inşa etti. 
     
     AVRUPALI ÇOĞUNLUĞU 
     Seçimle ilgili yorumlarda bazı kesimler, yeni Papa'nın Katoliklerin üçte ikisinin yaşadığı gelişmekte olan dünya ülkelerinden birinden olması gerektiğini savunuyor. 
     Gelişmekte olan ülkelerden bir kardinalin seçilmesi, büyük ölçüde muhafazakarların yenilgisi anlamına gelecek. 
     Ancak kardinallerin geldiği ülkelerin dağılımı böyle bir seçimi zorlaştırıyor. 
     Katoliklerin sadece dörtte birinin Avrupalı olmasına rağmen, seçici kardinallerin yarısı Avrupalı. Bu da Nijeryalı Kardinal Francis Arinze ve Brezilyalı Kardinal Claudio Hummes'un şansını azaltıyor. 
     İtalyanlar 20 kardinalle en büyük bloğu oluşturuyor. 
     İtalyan gazeteleri, muhafazakar kanadın gücünü ölçmek için seçimin ilk turlarında Ratzinger'e karşı ilerici İtalyan kardinallerden Carlo Maria Martini'nin aday olacağını ileri sürüyorlar. 
     Bu yılki seçimin ise kısa sürmesi ve Çarşamba gecesi, en geç perşembe günü bitmesi bekleniyor. 
     20. yüzyıldaki papalık seçimlerinin hiçbiri 5 günden fazla sürmedi. 
     
</TEXT>
</DOC>
