<DOC>
<DOCNO> 333081 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/sontur39.html </URL>
<DATE> 2005/04/13/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Ekrana çıkma dayağı 
</HEADLINE>
<TEXT>

     Ufuk BALKİS ANTALYA, DHA 

ANTALYA'da 23 yıl önce evlendiği ve 3 yıl önce de boşandığı Zuhal Yağcılar'ı evine döndürmek için her yola başvuran Ramazan Çot, son çare olarak televizyonda bir kadın programına katılarak sesini duyurmak istedi. Programda eşinden olumsuz yanıt alan Çot, Antalya'ya döndüğünde boşandığı eşinin akrabaları tarafından dövüldü. Çot, savcılığa suç duyurusunda bulundu. 
     Antalya Posta İşletme Müdürlüğü'nde çalıştığı dönemde Zuhal Yağcılar ile tanışan ve 1982 yılında evlenen Ramazan Çot, şiddetli geçimsizlik yaşamaya başladı. 2001 yılında eşinin evi terk etmesi üzerine çift, üç yıl önce boşandı. 48 yaşındaki Zuhal Yağcılar, 23 yaşındaki Demet ve 19 yaşındaki Duygu adında iki kızını da alarak Serik İlçesi'nde yaşayan ailesinin yanına gitti. Bu sırada çalıştığı kurumdan emekli olan 48 yaşındaki Ramazan Çot'un barışma girişimleri hep sonuçsuz kaldı. Eşini eve dönmeye ikna edemeyen Çot, son çare olarak İstanbul'a giderek ulusal kanalda yayınlanan bir kadın programına katıldı. Programda eşini çok sevdiğini ve tekrar birlikte olmak istediğini söyleyen Çot, olumlu bir cevap alamayınca Antalya'ya döndü. 
     Serik İlçesi'nde yaşayan boşandığı eşinin ailesi ve akrabaları, Çot'u arayarak görüşmek istedi. İddiaya göre Serik Otogarı'nda boşandığı eşinin ablası Nihal Eren'in eşi Şeref Eren ve adamlarıyla buluşan Çot, Burmahancı Köyü Gozaniçi Mevkii'ne götürülerek sopayla dövüldü. Öldü sanılarak mezarlık içine bırakılan Çot, gittiği köyden jandarmayı arayıp yardım istedi. Tedavisi yapılan ve 5 gün iş göremez raporu verilen Çot, boşandığı eşinin akrabası Şeref Eren ve adamları hakkında suç duyurusunda bulundu. Savcılık konuyla ilgili soruşturma başlattı. 
     
     ÖLDÜ DİYE MEZARLIĞA ATTILAR 

     Eşini çok sevdiğini ve tekrar birlikte olmak istediğini söyleyen iki çocuk babası Ramazan Çot, dayak olayını şöyle anlattı 
     "Issız bir yere gidince korktum ama beni öldüresiye dövecekleri aklıma gelmedi. Araban inip bagajdan sopa çıkardılar. Araçtan indirip, Sen bizim aile şerefimizi iki paralık ettin. Seni burda öldüreyim de televizyonlara çıkmak neymiş gör' dediler. Bu sırada biri beni sopayla dövmeye başladı. Ardından 4 kişi daha saldırdı ve öldüresiye dövdüler. Kendimden geçmişim. En son beni mezarlığın içine atmışlar. Bir kaç saat sonra kendime gelip yerlerde sürünerek yakındaki köye ulaştım.'' 
     
</TEXT>
</DOC>
