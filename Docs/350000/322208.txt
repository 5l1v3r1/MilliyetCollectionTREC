<DOC>
<DOCNO> 322208 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/09/son/soneko61.html </URL>
<DATE> 2005/03/09/ </DATE>
<TIME> 21.11 </TIME>
<AUTHOR>  </AUTHOR>
<HEADLINE>
Yeni İTO Platformu'ndan İTO seçimlerine ilişkin açıklama... 
</HEADLINE>
<TEXT>

     Yeni İTO Platformu'ndan, İTO seçimlerine ilişkin yapılan açıklamada, ''İTO'da yeniden yapılanma ve değişimden yana olan adayları çatısı altında toplayan Yeni İTO Platformu adayları çoğunluğu elde etti'' denildi. 
     Açıklamada, üyelerin rekor düzeyde ilgi gösterdiği İTO seçimlerinde yeni bir dönemin önünün açıldığı belirtilerek, ''13 yıldan beri başkanlık yapan Mehmet Yıldırım'ın adaylarına karşı şeffaf, şaibesiz ve katılımcı bir yönetim isteyen meslek komitesi adayları seçimlerde büyük başarı kazandılar'' ifadesine yer verildi. 
     87 meslek komitesinde yeni dönem meclis üyelerinin ve meslek komiteleri üyelerinin belirlendiği seçimde kesin sonuçların henüz belli olmadığı kaydedilen açıklamada, şu görüşlere yer verildi 
     ''İlk belirlemelere göre, Yıldırım'ı destekleyen adayların Meclis'te ancak yüzde 30'lar seviyesinde kalacağı öne sürüldü. İTO'da yeniden yapılanma ve değişimden yana olan adayları çatısı altında toplayan Yeni İTO Platformu adayları çoğunluğu elde etti.'' Açıklamada, Yeni İTO Platformu adaylarının, yeni oluşacak yönetimden beklentileri ise şöyle sıralandı 
     ''İTO, Türk ekonomisinin gözbebeği kurumlarından biri. Üyeleri, ülke ekonomisinde üretimin yüzde 40'ına imza atıyor. İTO'dan tek beklentileri ise hizmet. Bu nedenle, hizmet işadamlarının ayağına götürülmelidir. Yeni dönemde şeffaf, şaibesiz ve katılımcı bir yönetim anlayışı Oda'nın tüm kademelerinde hakim kılınmalıdır. Tek adam yönetimine son verilmeli, kurum, meclis ve komite üyeleriyle birlikte yönetilmelidir. Oda'nın meclis başkanları ve vekilleri de aynı yönetim anlayışına sahip kişilerden oluşmalıdır. İTO, köklü tarihine yakışan bir tarzda, gerek merkezi yönetim, gerek mahalli idareler ve gerekse de TOBB ile kavgalı bir kurum olmayı terk ederek, İstanbul'un yönetiminde söz sahibi, ülke ekonomisinde etkin bir kurum olmalıdır.'' Açıklamada, rekor seviyede katılımla gerçekleşen ve hayli çekişmeli geçen seçimde oy kullanma konusunda kararlı davranan üyelere teşekkür edildi. 
     
</TEXT>
</DOC>
