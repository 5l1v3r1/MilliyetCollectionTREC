<DOC>
<DOCNO> 305847 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sonspo27.html </URL>
<DATE> 2005/01/12/ </DATE>
<TIME> 15.15 </TIME>
<AUTHOR>  </AUTHOR>
<HEADLINE>
Alman BZ gazetesi Fatih Akyel gerçek bir mücadeleci... 
</HEADLINE>
<TEXT>

     Alman BZ gazetesi, sezonun ikinci yarısında Almanya Birinci Ligi'ne yeni gelen futbolcularla ilgili yaptığı haberde, Fenerbahçe'den VFL Bochum'a transfer olan milli futbolcu Fatih Akyel için, ''VFL Bochum için gerçek bir mücadeleci'' ifadesini kullandı. 
     Gazete, 'Bochum'da bir parça Dünya Kupası' başlığıyla verdiği haberde, Fatih'in VFL Bochum'un savunmadaki açığını kapatacağını belirterek, milli futbolcunun 26 yaşında olduğunu, 61 kez milli formayı giydiğini ve 2002 Dünya Kupası'nda Türkiye'nin yaptığı 7 maçta da takımda yer aldığına dikkati çekti. 
     VFL Bochum Teknik Direktörü Peter Neururer, Fatih'in uluslararası boyutlarda bir savunma oyuncusu olduğunu ve kendileri için büyük bir destek olacağını söyledi. 
     Fatih Akyel ise Almanya Birinci Ligi'nin Avrupa'nın en önemli liglerinden birisi olduğunu belirterek, VFL Bochum'da olmaktan memnun olduğunu söyledi. 
     Haberde ligin ikinci yarısında lige toplam 17 yeni oyuncunun geldiği belirtilerek, bunlardan içinde Fatih Akyel'in de bulunduğu 6 futbolcu okuyuculara tanıtıldı. 

     
</TEXT>
</DOC>
