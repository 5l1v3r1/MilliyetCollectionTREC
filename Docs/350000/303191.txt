<DOC>
<DOCNO> 303191 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/03/son/sonyas10.html </URL>
<DATE> 2005/01/03/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Altın, yerini bujiteriye bırakıyor... 
</HEADLINE>
<TEXT>

     Kadınlardaki takı merakının, bu alanda büyük bir sektörün doğmasına neden olduğu bildirildi. 
     Bursa Tuhafiyeciler Odası Başkanı Nedim Özbalaban, AA muhabirine yaptığı açıklamada, takı alanında artık altından çok bujiterinin adının anıldığını belirterek, bu sektörün özellikle son 5 yıldır büyük bir hızla geliştiğini söyledi. 
     Bujiterinin, 12-25 yaşlarındaki genç kızlar başta olmak üzere bütün kadınların ilgi odağı haline geldiğini ifade eden Özbalaban, ''Takı, kıyafetin şıklığını tamamlayan bir unsurdur. Bu nedenle bayanlar özellikle gündelik hayatlarındaki şıklıklarını tamamlamak için bujiteriyi tercih ediyorlar. Pahalı ya da ucuz, sade ya da şatafatlı, doğal ya da taklit, taşlı veya boncuklu her çeşit takı büyük rağbet görmeye başladı ve takılar yediden yetmişe herkesin tercihi oldu'' dedi. 
     Özbalaban, ev kadınlarının evlerinde takı yapımıyla ilgilenmeye başladıklarını, bu durumun da sektörün bu kadar canlı olmasının nedenleri arasında yer aldığını bildirdi. 
     Türkiye'nin takı ve mücevher sektöründe dünyanın önde gelen ülkeleri arasında olduğuna dikkat çeken Özbalaban, bunun da Türk kadının takıya özel bir anlam yüklemesinden kaynaklandığını ifade etti. 
     
     BUJİTERİ EKONOMİK BİR TAKI 
     Bujiterinin bu kadar ilgi görmesinin en önemli nedenin ekonomik olmasından kaynaklandığına işaret eden Özbalaban, şöyle konuştu. 
     ''Tüm dünyada olduğu gibi ülkemizde de takı zevki, yaşanan ekonomik ve sosyal kaygılarla birlikte değişti. İç piyasada halkın alım gücü düştü. Artık tüketimde takı ilk tercih olmuyor. Ancak, kırsal kesimde altın hem yatırım amaçlı hem de düğün-nişan gibi aile gelenekleri için alınıyor. Bayanlar artık altının pahalı şıklığını bujiteri gibi ürünlerle karşılıyorlar. Ayrıca, ülkemizde altın takmak artık cesaret istemeye başladı. Bayanlar kapkaç olayları nedeniyle günlük hayatta altın takmak istemiyorlar.'' 
     
     BU YILIN MODASI 
     Nedin Özbalaban, bu sene çok renkli cam ve eskitilmiş tarzdaki boncuklarla hazırlanan takılarla döküm üzerine işlemeli aksesuarların çok tutulduğunu belirtti. 
     Genel talebin hafif ve renkli takılar üzerinde olduğunu dile getiren Özbalaban, yüzüklerde daha çok kare gibi köşeli modellerin, küpelerde de uzun avize görünümlü olanların tercih edildiğini ifade etti. 
     Özbalaban, bujiteri mağazalarındaki kelebek motifli takıların da en dikkat çekici ürünler arasında yer aldığı kaydetti. 
     
</TEXT>
</DOC>
