<DOC>
<DOCNO> 336774 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur31.html </URL>
<DATE> 2005/04/25/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Doğum ve kalp ameliyatı birlikte gerçekleştirildi 
</HEADLINE>
<TEXT>

     Kayseri'de, kalbinde tümör teşhis edilen 31 haftalık hamile kadına, sezaryen ve kalp ameliyatı birlikte yapıldı. 
     Özel Kayseri Kalp Hastanesi Kalp ve Damar Cerrahisi Şefi Op. Dr. Mustafa Kırman, düzenlediği basın toplantısında, kendilerine nefes darlığı ve çarpıntı şikayetiyle başvuran 31 haftalık hamile Hürmet Yıldırım'ın kalbinde tümör tespit ettiklerini bildirdi. 
     Kalbindeki tümörün hem Yıldırım'ı hem de bebeğinin hayatını tehdit ettiğini, bu nedenle Yıldırım'ı hemen ameliyata aldıklarını ifade eden Kırman, şunları söyledi 
     ''Hastanın kalbinin sol kulakçığı ile sol karıncığı arasında kan yolunu tıkayan tümör tespit ettik. Tümör iyi huyluydu, ancak bulunduğu yer nedeniyle tehlike oluşturuyordu. Bu tür tümörlerden kopan parçalar, kan yoluyla başka organlara da yerleşebiliyor. Bu riskler nedeniyle hastayı acilen ameliyata aldık. Önce sezaryen ile 31 haftalık bebek alındı, ardından 2 saat süren operasyonla tümörü çıkardık. Hastamızın ve bebeğinin sağlık durumu iyi.'' Kalpte tümör vakasına çok nadir rastlandığını, hastanelerinde 4 yılda yaptıkları 2 bin 700 kalp ameliyatından sadece 5'inde kalpte tümör bulunduğunu ifade eden Kırman, hamile kadının kalbinde tümör bulunmasının dünya literatüründe bile çok nadir rastlanan durum olduğunu vurguladı. 
     Dördüncü çocuğunu dünyaya getirirken aynı zamanda kalp ameliyatı geçiren Hürmet Yıldırım 42 da önceden kalbinde tümör olduğunu bilmediğini, hem hayatını tehdit eden tümörden kurtulmanın hem de bebeğine kavuşmanın mutluluğunu yaşadığını kaydetti. 
     Yıldırım, kendisi için yeni bir umut olan bebeğine ''Umut Efe'' adını vereceğini söyledi. 
     
</TEXT>
</DOC>
