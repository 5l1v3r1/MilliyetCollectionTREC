<DOC>
<DOCNO> 336395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/son/sondun11.html </URL>
<DATE> 2005/04/24/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Vatikan'da Papa için yüzük merasimi... 
</HEADLINE>
<TEXT>

     Vatikan'ın ünlü Aziz Petrus Meydanı, bugün görkemli bir tören ve ayine daha ev sahipliği yapıyor. 
     16. Benediktus, Vatikan'daki tören eşliğinde Papalık Yüzüğü'nü takmasıyla Roma Katolik Kilisesi'nin ruhani liderliğini de artık resmen üstlenmiş olacak. 36 devlet ve hükümet başkanının da iştirak ettiği törende Türkiye'yi, Devlet Bakanı Mehmet Aydın temsil ediyor. 
     TSİ 11.00'de başlayan törende, Papa bugün gelenekler gereği beyaz giysili kardinaller tarafından karşılandı. Ayin için hazırlanan sunağı öpüp tütsüleyen Papa 16. Benediktus, daha sonra Aziz Petrus'un mezarını ziyaret ederek, bir süre dua etti. 
     16. Benediktus, Kardinal Jorge Arturo Medina Estevez tarafından kendisine, Balıkçı Yüzüğü diye de adlandırılan Papalık Yüzüğü ve beyaz yünden yapılmış boyun atkısının takılmasının ardından, yeni görevine artık resmen başlamış sayılıyor. 
     Normalde kardinallerin Papa'yı tek tek kucaklamalarıyla yapılan bağlılık ritüeli bu kez kısa tutulacak. Bu işlem, tüm kardinalleri temsilen sadece üç kişi tarafından yapılacak. 
     Çeşitli rütbeleri temsilen beş din adamının, ayrıca bir evli çiftin, bir erkek, bir de kız çocuğunun 16. Benediktus'u kutlamalarıyla tüm Katolikler, Papa'ya bağlılıklarını bildirmiş sayılacak. 
     Papa'nın vaazı ve katılımcılarıyla kutsamasıyla da tören sona erecek. 
     
     DİĞER HIRİSTİYAN GRUPLARDAN KATILIM ALT DÜZEYDE 
     Yüzük Merasimi'ne, Katoliklik dışındaki Hıristiyan kiliselerinin üst düzey temsilcilerinin katılmaması dikkat çekti. 
     Anglikan Kilisesi'nin Canterbury Başpiskoposu Rowan Williams, Ermenilerin, Türkiye Ermenileri Patriği Mesrob Mutafyan tarafından temsil edildiği törene, Ortodoks Kilisesi ise alt düzeyde sadece iki temsilci göndermekle yetindi. 
     Katolik Kilisesi ile olan sorunları nedeniyle II. Jean Paul'ün cenaze merasimine de alt düzeyde bir temsilci gönderen Moskova Patrikhanesi, bugünkü merasimde de aynı tutumu izledi. 
     Protestanlardan ise törene Lüterci Kilise'den sadece iki temsilci geldi. 
     
     TÖRENE 500 BİN KİŞİ KATILDI 
     Aziz Petrus Meydanı'ndaki törene, yaklaşık 500 bin kişinin katıldığı tahmin ediliyor. 
     Tören nedeniyle Roma hava trafiğine kapatılırken, yaklaşık 5 bin güvenlik görevlisi işbaşındaydı. Tören sırasında Aziz Petrus Meydanı çevresinde 120 ambulans hazır bekletilirken, rahatsızlananlara ilkyardım amacıyla oluşturulan seyyar sağlık birimlerinde 100 hekim, 300 hemşire görev yaptı. 
     Törene katılan resmi heyetler arasında en kalabalık grubu ise İtalyanlar oluşturdu. Cumhurbaşkanı ve Başbakan da dahil olmak üzere, 300 İtalyan yetkili törende hazır bulundu. 
     Ziyaretçiler, töreni, Vatikan civarındaki Conciliazione Caddesi, Risorgimento Meydanı ve Sant'Angelo Şatosu'na kurulan üç dev ekrandan naklen izledi. 
     
</TEXT>
</DOC>
