<DOC>
<DOCNO> 344415 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/20/son/sonyas19.html </URL>
<DATE> 2005/05/20/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Köyde 'cep'ler çekmiyor, herkes cami minaresine çıkıyor .. 
</HEADLINE>
<TEXT>

     Gaziantep’in İslahiye İlçesi Yesemek Köyü’nde, cep telefonlarının çekmemesi nedeniyle vatandaşlar, köy camisinin minaresine çıkarak telefonlarını kullanıyorlar. 
     AA muhabirinin edindiği bilgiye göre her yıl yerli ve yabancı binlerce turistin ziyaret ettiği Yesemek Köyü’nde vatandaşlar cep telefonlarıyla iletişim kurmak için ya cami minaresine ya da bölgedeki yüksek tepelere çıkmak zorunda kalıyor. 
     Köy sakinlerinden Ali Güneş, köy merkezinde cep telefonuyla iletişim kuramadıklarını, iletişim için ya köydeki yüksek bir tepeye ya da cami minaresine çıktıklarını söyledi. Güneş, GSM şirketlerinin bu duruma bir çare bulmasını istedi. 
     Köy Muhtarı Mustafa Güneş de GSM şirketlerinin bayileriyle görüştüğünü ve kendisine sorunun çözümleneceğinin söylendiğini belirterek, "Köyümüze her gün birçok yerli ve yabancı turist geliyor. Turistler de bu konudan şikayetçi" dedi. 
     Bu arada, köylülerin iletişim sorunu nedeniyle İslahiye Tüketici Hakları Hakem Heyeti’ne başvurdukları öğrenildi. 
     
     YESEMEK AÇIK HAVA HEYKEL ATÖLYESİ 
     Yerli ve yabancı turistlerin Yesemek Köyü’ne gösterdikleri ilgi, köy yakınlarındaki Yesemek Açık Hava Heykel Atölyesi’nden kaynaklanıyor. 
     Yesemek Açık Hava Heykel Atölyesi, 1890 yılında Alman Arkeolog Felix Von Luschan tarafından ortaya çıkarıldı. M.Ö. 1375-1335 yıllarına tarihlenen atölyede Prof. Dr. Bahadır Alkım ve Arkeolog İlhan Temizsoy tarafından düzenli kazılar yapıldı. 
     Bir heykelin yapılması sırasındaki evrelerin örnekleriyle de izlenebildiği atölye, Gaziantep Arkeoloji Müzesi görevlilerince yürütülen çevre düzenlemesi ve diğer bazı altyapı çalışmalarıyla açık hava müzesi haline getirildi. 
     Atölyede, 10 dekarlık bir alanda değişik uygarlıkların sanat özelliklerini taşıyan 300 dolayındaki taş heykel, heykel taslağı ve yontu izlenebiliyor. 
     
</TEXT>
</DOC>
