<DOC>
<DOCNO> 321398 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/yasam/yas01.html </URL>
<DATE> 2005/03/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Galatasaray tutkusu Danimarka'da film oldu 
</HEADLINE>
<TEXT>


Avrupa'da yaşayan futbol tutkunu bir Türk gencinin hayatının anlatıldığı filmde, Galatasaray'ın UEFA Kupası'nda kazandığı zafer de yer alıyor 

İRFAN KURTULMUŞ Kopenhag 

Galatasaray'ın, Kopenhag'da 2000'de kazandığı UEFA Kupası'ndan esinlenen Danimarkalı filmciler, Avrupa'da yaşayan ve futbol tutkunu Türk gencinin hayatının anlatıldığı bir film çekti. Lars Bom ve Camilla Bendix'in başrollerini oynadığı filmde Şaban Özdoğan, "Hakan" adlı amatör futbolcuyu, Timur Çatallar da "Hakan"ın babası "Mehmet"i canlandırdı. Filmin konusu ise özetle şöyle 

Hakan'ın müthiş finali 
Eski bir futbol yıldızı olan Torben Lars Bom , kariyeri bittikten sonra 'Hvidovre'ye antrenör olur. Takımı kötü günler geçirirken Torben, mahalle arasında top oynayan Hakan'ı keşfeder. Ancak baba, oğlunun futbol oynamasını yasaklar. Torben, takımının 'Bröndby' ile oynayacağı final maçı öncesinde Hakan için babasından izin ister. Baba itiraz edince, duvarda asılı Galatasaray kaşkolunu gösteren Torben, "UEFA finalini hatırlıyorsun. Ama 1991'de Avrupa kupalarında Bröndby, Galatasaray'ı son dakika golüyle yendi. Bunun intikamını almak istiyorsan Hakan'ı al gel" der. Bu sözler üzerine fanatik Galatasaraylı Mehmet, büyük bir Galatasaray bayrağı ve 'Re re re ra ra ra' tezahüratıyla oğluyla beraber maça gider. Hvidovre Hakan'ın attığı beraberlik golü sonrası Bröndby'yi 3 - 2 yenerek şampiyon olur. 




</TEXT>
</DOC>
