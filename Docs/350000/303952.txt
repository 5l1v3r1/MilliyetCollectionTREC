<DOC>
<DOCNO> 303952 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/06/son/sondun08.html </URL>
<DATE> 2005/01/06/ </DATE>
<TIME> 08.55 </TIME>
<AUTHOR>  </AUTHOR>
<HEADLINE>
Acil 977 milyona ihtiyaç var, yardmları BM dağıtacak 
</HEADLINE>
<TEXT>

     BM Genel Sekreteri Kofi Annan, Güney Asya'yı vuran deprem ve tsunami felaketinin ardından zor durumda bulunan 5 milyon insanın 6 aylık acil yardımını finanse etmek için acilen 977 milyon dolar yardım talebinde bulundu. 
     Dünya liderlerini Endonezya'nın başkenti Cakarta'daki biraraya getiren uluslararası zirvede konuşan Annan, ''BM'nin Endonezya, Maldivler, Sri Lanka, Seyşeller ve Somali'de başlattığı uluslararası acil yardım çabası için bugün bir çağrıda bulunuyorum. 6 ay için 5 milyon kişinin acil insani yardımlarını karşılamak amacıyla 977 milyon dolara ihtiyacımız var'' dedi. 
     Zirvede hazır bulunan Endonezya Devlet Başkanı Susilo Bambang Yudhoyono da Annan'dan bölgedeki felaketzedelere BM ajanslarının yardımını koordine etmek üzere bir özel temsilci atamasını istedi. 
     Yudhoyono, Annan'a hitaben, ''Buradaki varlığınız bizler için çok anlamlı ve eminim 20 Aralık'taki felaketten zarar gören toplumlar için de öyle'' diye konuştu. 
     20'den fazla ülkenin para, lojistik kaynak, ilaç, gıda ve başka malzemelerle yardıma katıldığını söyleyen Yudhoyono, aralarında ABD Dışişleri Bakanı Colin Powell, AB Komisyonu Başkanı Jose Manuel Barroso'nun da bulunduğu diğer katılımcıları selamladı. 
     Myanmar Başbakanı Lee Hsien Loong da ülkesindeki durumun idare edilebilir olduğunu, halkın yaralarını sarmak için ellerinden gelenin en iyisini yaptıklarını söyledi ve ülkesinin uluslararası yardımı almaktan vazgeçebileceğini ima etti. 
     Lee Hsien Loong, kendi ülkesine yapılan yardım için teşekkür etti ve kendilerinden daha kötü durumda bulunan ülkelerden söz ederek, ''Hali hazırdaki bütün yardımlar onlara yönlendirilebilir'' dedi. 
     Felaketin ardından şu ana kadar gönderileceği açıklanan yardımlar milyon dolar olarak şöyle 
     ''Avustralya 765, Almanya 665, Japonya 500, ABD 350, Dünya Bankası 250, Norveç 182, İngiltere 96, İtalya 93, Kanada 80, İsveç 75, İspanya 66, Çin 60, Fransa 56, Güney Kore 50, Tayvan 50, AB 41, Hollanda 36, Suudi Arabistan 30, İsviçre 23, Birleşik Arap Emirlikleri 20.'' 
     KONTROLÜ BM ÜSTLENECEK 
     Güney Asya'da 150 bin kadar kişinin ölümüne yol açan deprem ve tsunami felaketinin ardından yürütülen yardım çalışmalarının kontrolünü BM üstleniyor. 
     ABD Dışişleri Bakanı Colin Powell, Endonezya'da, felaket bölgelerine yardım amacıyla düzenlenen zirvede yaptığı konuşmada, ülkesi ile Japonya, Hindistan ve Avustralya tarafından koordine edilen yardım çalışmalarının, BM'nin öncülüğünde yürütüleceğini söyledi. 
     
     ANNAN ''GÖREV BM'NİN'' 
     BM Genel Sekreteri Kofi Annan da Powell'ın açıklamasından önce, uluslararası örgütün yardımların eşgüdümünde oynayacağı başrole işaret ederek, ''Tabii ki, yardım operasyonlarının ve yeniden inşanın kontrolünü üstlenecek olan BM'dir'' dedi. 
     Annan, 29 Aralık'ta ABD Başkanı George W. Bush tarafından kurulduğu açıklanan ve ABD'nin yanı sıra Japonya, Avustralya ve Hindistan gibi bölge ülkelerinin oluşturduğu grubun askeri ve lojistik desteği olmaksızın yardımların ulaştırılamayacağını söyledi. 
     
</TEXT>
</DOC>
