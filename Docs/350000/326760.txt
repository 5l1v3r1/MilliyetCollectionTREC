<DOC>
<DOCNO> 326760 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sontur25.html </URL>
<DATE> 2005/03/24/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
2360 zabıt katibi alınacak... 
</HEADLINE>
<TEXT>

     Adalet Bakanlığı, sözlü sınav ve mülakat sonucunda 2360 zabıt katibi alacak. 
     Başvurular 11 Nisan Pazartesi günü başlayıp, 29 Nisan Cuma günü mesai saati bitiminde sona erecek. 
     Adayların, 10-11 Temmuz 2004 tarihlerinde yapılan Kamu Personeli Seçme Sınavı'nda 2004-KPSS lisans mezunları için KPSSP3, ön lisans mezunları için KPSSP93, ortaöğretim mezunları için KPSSP94 puan türünden, 70 ve daha yukarı puan almış olmaları gerekiyor. 
     Adaylarda, Türk vatandaşı olma, yazılı sınav tarihi itibariyle 35 yaşını bitirmemiş olma, askerlikle ilgisi bulunmama, taksirli suçlarla belirli bazı suçlardan hükümlü bulunmama, zabıt katipliği görevini devamlı yapmasına engel olabilecek vücut veya akıl hastalığı veya vücut sakatlığı ile özürlü bulunmama şartı aranacak. 
     Fakülte veya yüksekokulların bilgisayar bölümü, adalet meslek yüksekokulları, meslek yüksekokullarının adalet bölümü, adalet meslek lisesi veya diğer lise ve dengi okulların ticaret veya bilgisayar bölümlerinden mezun olanlar başvurabilecek. Ayrıca, en az lise veya dengi okul mezunu olup Milli Eğitim Bakanlığı onaylı veya kamu kurum ve kuruluşlarınca düzenlenen kurslar sonuncu verilen daktilo veya bilgisayar sertifikasına sahip olanlar da aday olabilecek. 
     Başvurular, ilgili adalet komisyonu başkanlıklarına veya buralara gönderilmek üzere mahalli Cumhuriyet başsavcılıklarına yapılacak. 
     Adayların daktilo veya bilgisayar ile üç dakikada yanlışsız olarak vuruş hesabı yapılmadan en az 90 kelime yazıp yazmadıklarının tespiti için uygulama sınavı 14 Mayıs'ta yapılacak, uygulama bitiminden sonra sözlü sınav ve mülakata geçilecek. 
     
</TEXT>
</DOC>
