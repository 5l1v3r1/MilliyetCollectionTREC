<DOC>
<DOCNO> 314073 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/10/son/sondun34.html </URL>
<DATE> 2005/02/10/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Hristofyas Türkiye ile diyalog bizi rahatsız etmiyor 
</HEADLINE>
<TEXT>

     Kıbrıs Rum kesimi Parlamento Başkanı Dimitris Hristofyas, Türkiye ile diyaloğa girilmesinden rahatsız olmadıklarını söyledi. 
     Yunanistan Komünist Partisi KKE kurultayına katılmak için Atina'ya gelen Hristofyas, Başbakan Kostas Karamanlis, Dışişleri Bakanı Petros Molivyatis ve PASOK Lideri Yorgo Papandreu ile ayrı ayrı bir araya geldi. 
     Hristofyas görüşmelerinin ardından yaptığı açıklamada, Yunanlı yetkililerle Kıbrıs konusuna ilişkin son gelişmeleri değerlendirdiklerini belirtti. 
     Sorular üzerine, Rum Demokratik Seferberlik Partisi'nin DİSİ Genel Başkanı Nikos Anastasiadis'in Ankara ziyaretine değinen Hristofyas, ''Biz diyalog lehindeyiz ve bu tür girişimler bizim için rahatsız edici değil'' dedi. 
     Hristofyas, başta KKTC Başbakanı Mehmet Ali Talat olmak üzere Kıbrıs Türk siyasi partileriyle temasları tekrar başlatmak için çaba harcadıklarını kaydetti. 
     Bu çabalar çerçevesinde Barış ve Demokrasi Hareketi BDH Genel Başkanı Mustafa Akıncı ile bir görüşme yaptıklarını da açıklayan Hristofyas, ''Olumlu ve karşılıklı anlayış çerçevesinde bir görüşme yaptık. Umarım, şu an Kıbrıs Türk toplumunun anahtarı niteliğini taşıyan sayın Talat ile de yakında bir araya geliriz'' diye konuştu. 
     Açıklamasında Londra'nın Kıbrıs politikasını da eleştiren Hristofyas, İngiltere'nin seçimini Kıbrıs Rum kesiminden değil Türkiye'den yana yaptığını savundu. 
     
</TEXT>
</DOC>
