<DOC>
<DOCNO> 301641 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sonspo10.html </URL>
<DATE> 2004/12/28/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Memo'nun takımı, İbrahim Kutluay'ın takımına yenildi... 
</HEADLINE>
<TEXT>

     ABD Profesyonel Basketbol Ligi'ne, dün yapılan 9 maçla devam edildi. 
     Mehmet Okur'un takımı Utah Jazz ile İbrahim Kutluay'ın takımı Seattle Supersonics'in karşı karşıya geldiği maç, 98-88 Seatlle'ın üstünlüğüyle sona erdi. 
     Ev sahibi takım Seattle'da, Kutluay, antrenör kararıyla oynatılmazken Mehmet Okur, 34 dakika oyunda kalarak, 5 sayı, 6 ribaunt 1 hücum, 5 savunma , 2 asist, 1 top çalma ve 1 blokluk performans sergiledi. 
     Son 6 maçında 5. yenilgisini alan Jazz'da, Okur, 2 sayılık atışlarda 2'de 1, serbest atışlarda ise 3'de 3 isabet bulurken 4 kez denediği 3 sayılık atışlarda başarılı olamadı. 
     Seattle'da Rashard Lewis'in 22 sayı ve 6 ribauntu ile Ray Allen'ın 19 sayı ve 4 ribauntu, galibiyeti getirirken, Jazz'da Matt Harpring'in 22 sayı ve 7 ribauntu, Raja Bell ve Carlos Boozer'ın da 16'şar sayılık performansları, galibiyet için yeterli olmadı. 
     
     HİDAYET 11 SAYI ATTI ANCAK MAGIC, 119-111 YENİLDİ 

     Hidayet Türkoğlu'nun takımı Orlando Magic, sahasında New York Knicks'e 119-111 yenildi. 
     20 dakika forma giydiği maçta 11 sayı, 4 ribaunt 1 hücum, 3 savunma ve 1 asistlik oyun çıkaran Türkoğlu, 2 sayılık atışlarda 6'da 3, 3 sayılık atışlarda 3'de 1 ve serbest atışlarda 2'de 2 isabet buldu. 
     Magic'de Steve Francis, 25 sayı, 7 ribaunt ve 5 asist, 4 maçlık aradan sonra ilk kez forma giyen Cuttino Mobley de 24 sayı, 2 ribaunt ve 1 asistlik oyun çıkardılar ancak bu, yenilgiyi engelleyemedi. 
     Knicks'in bu sezonki en iyi hücum performansını gösteren Stephon Marbury'nin 34 sayı, 2 ribaunt ve 7 asisti ile Kurt Thomas, Allan Houston ve Jerome Williams'ın 15'er sayılık performansları, Knicks'e galibiyeti getirdi. 
     Günün bir diğer önemli maçında Miami Heat, sahasında Atlanta Hawks'ı 116-102 yendi ve üst üste 12. galibiyetini almış oldu. 
     Miami'de Shaquille O'Neal, 31 sayı ve 7 ribauntla, Dwyane Wade 27 sayı ve 9 asistle galibiyeti getirdiler. 
     Hawks'da ise Antoine Walker, Tony Delk ve Sırp oyuncu Predrag Drobnjak'ın 16'şar sayısı, yenilgiyi engelleyemedi ve Hawks, son 7 maçında 6. yenilgisini aldı. 
     
     Ligde alınan diğer sonuçlar şöyle 

     Washington Wizards-Charlotte Bobcats 106-87. 
     Indiana Pacers-New Orleans Hornets 100-82. 
     Detroit Pistons-New Jersey Nets 100-90 uzatmada . 
     Memphis Grizzlies-Los Angeles Clippers 96-76. 
     Philadelphia 76'ers-Portland Trail Blazers 111-104. 
     Golden State Warriors-Denver Nuggets 104-101. 
     Lige, yarın yapılacak 6 maçla devam edilecek. 

     
</TEXT>
</DOC>
