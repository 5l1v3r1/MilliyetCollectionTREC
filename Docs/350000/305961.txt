<DOC>
<DOCNO> 305961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/13/ekonomi/eko02.html </URL>
<DATE> 2005/01/13/ </DATE>
<TIME>  </TIME>
<AUTHOR>  </AUTHOR>
<HEADLINE>
İçkide ithalat patladı 
</HEADLINE>
<TEXT>


Alkollü içkide ithalat tekeli kalktı. Özel sektör firmaları ithalata başlayınca 2004 Ocak - Kasım döneminde içki ithalatı iki kattan fazla arttı, üretimde ise büyük düşüşler yaşandı 


Tekelin kalkması içki ithalatını hızlandırdı. Türkiye'nin 2004 yılının ilk 11 ayındaki içki ithalatı, yüzde 120'den fazla artarak 27.5 milyon dolara ulaştı. Aynı dönemdeki içki üretimi ise yalnızca yüzde 1'lik artışla 810 milyon litre düzeyinde kaldı. 
Devlet İstatistik Enstitüsü DİE verilerine göre, Türkiye'nin içki ithalatı hızla artıyor. 2004 yılının ocak - kasım dönemindeki içki ithalatı 27 milyon 514 bin dolar olarak gerçekleşti. İthalat, bir önceki yılın eş dönemindeki 12 milyon 445 bin dolarlık düzeyine göre yüzde 121'lik büyüme gösterdi. İthalat artışında, tekelin kalkması büyük rol oynadı. Özel sektör firmaları Tütün ve Alkollü İçkiler Düzenleme Kurulu'ndan izin alarak ithalat yapabiliyor. 

Rakı üretimi azaldı 
İthalattaki hızlı artışa rağmen üretim yerinde sayıyor. Türkiye'nin geçen yılın 11 ayındaki toplam alkollü içki üretimi, bir önceki yıla göre yalnızca yüzde 1 artarak 810 milyon 73.7 bin litre oldu. 2003'ün eş döneminde 802 milyon 138.3 bin litre içki üretilmişti. 
11 ayda yalnızca bira, viski ve brendi üretimi artış kaydetti. Türkiye'nin toplam bira üretimi, söz konusu dönemde yüzde 3.5 artarak 764 milyon 134.2 bin litreye çıktı. Brendi üretimi yüzde 8.4 ve viski üretimi de yüzde 10.7 artış gösterdi. Diğer içkilerin üretiminde ise azalma oldu. 45'lik rakı üretimi yüzde 26.6 azalarak 38 milyon 528.5 bin litreye, votka üretimi yüzde 43.3 azalarak 3 milyon 738.5 bin litreye indi. Şarap üretimi de yüzde 35'lik düşüşle 974.3 bin litre oldu. 

Şarap üretimi yüzde 35 düştü Ocak - kasım litre 2003 2004 Değ. Viski 51.904 57.471 10.7 Brendi 231.815 251.241 8.4 Cin 1.676.629 1.189.871 -29.0 Votka 6.596.021 3.738.464 -43.3 Rakı 45 52.473.127 38.528.470 -26.6 Kanyak 714.729 586.163 -18.0 Likör 672.454 588.516 -12.5 Şarap 1.498.966 974.278 -35.0 Vermut 0 25.000 - Bira 738.222.683 764.134.198 3.5 -Kamu 2.085.800 1.646.368 -21.1 -Özel 736.136.883 762.487.830 3.6 TOPLAM 802.138.328 810.073.672 1.0 



</TEXT>
</DOC>
