<DOC>
<DOCNO> 315115 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/14/son/sonsiy08.html </URL>
<DATE> 2005/02/14/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
İçişleri Bakanı'ndan valilere İnsan hakları iddialarını sonuçlandırın 
</HEADLINE>
<TEXT>

     İçişleri Bakanı Abdülkadir Aksu, valilerden, ''her türlü insan hakları ihlali iddialarını en etkili biçimde ve derhal inceleyerek sonuçlandırmalarını'' istedi. 
     Vilayetler Hizmet Birliği'nin 21. Genel Kurul Toplantısı, İçişleri Bakanlığı Konferans Salonu'ndaki başladı. 
     Aksu, toplantının açılışında yaptığı konuşmada, önceki toplantılarda İçişleri Bakanlığı olarak önceliği AB uyum yasalarına ve uygulamalarına, insan hak ve özgürlüklerini AB kriterleri doğrultusunda, evrensel standartlara kavuşturmaya kararlı olduklarını söylediklerini anlattı. Kamu yönetiminde açıklık, kamusal ahlakın güçlendirilmesi gibi ilkeleri hayata geçirmeye, devletle vatandaş arasındaki güven ilişkisini yeniden tesis etmeye ve yerel yönetimler reformunu gerçekleştirmeye kararlı olduklarını da ifade ettiğini belirten Aksu, ''bu sorunların pek çoğunda, çözüm noktasına gelindiğini'' kaydetti. 
     Yerel yönetimler reformunun yıllardır bir türlü gerçekleştirilemeyen konulardan olduğunu belirten Aksu, Büyükşehir Belediye Kanunu ile Belediye Kanunu'nun çıkarıldığını söyledi. Amaçlarının mahalli düzeydeki yetkileri yerele devretmek ve yerel yönetimleri yetki ve görevleriyle orantılı mali kaynaklara kavuşturmak olduğunu vurgulayan Aksu, ''Gerek kanunlaşan ve gerekse halen çalışmaları devam eden yerel yönetim kanunlarıyla ülkenin önünün açılacağına inanıyorum'' dedi. 
     Kamu yönetiminde idarenin kuruluş ve işleyişiyle ilgili temel ilkeleri belirlediklerini anlatan Aksu, bu yöndeki kanun çalışmalarına örnekler verdi. 
     Hükümetin genel yönetim anlayışıyla ilgili konulara değinen Aksu, gelir dağılımının iyileştirilmesi ve yoksullukla mücadele politikalarının başarılı olabilmesi acil eylem planı hazırlandığını gelir dağılımı, yoksullukla mücadele alanında önemli uygulamaların hayata geçirildiğini, açlık sınırının altındaki ailelerin belirlenip desteklendiğini anlattı. 
     
     BAKAN AKSU'NUN VALİLERDEN TALEPLERİ 
     Valilere, ''Sizler devletimizin ve hükümetimizin temsilcisi sıfatıyla halkla devleti kucaklaştıracaksınız. Daima halkın içinde olunuz'' diyen Aksu, valilerden isteklerini şöyle sıraladı 
     ''Vatandaşımızın sorunlarına adil, tarafsız ve insancıl yöntemlerle çözüm arayınız. Görev yaptığınız yörenin huzur ve güvenliği ile vatandaşımızın can ve mal emniyetinin korunması yanında, ekonomik ve sosyal bakımdan da lokomotifi olmalısınız. Ülkemizin ekonomik kalkınmasına katkıda bulunmak üzere, mevcut yerel ekonomik kaynakları iyi organize etmelisiniz. Tasarruf tedbirlerine azami riayet edin, lüks ve safahat olarak algılanabilecek her türlü harcamadan şiddetle kaçının. 
     Hükümetimiz, artık işkence ve kötü muamelenin kökünün kazınmasına kararlıdır. Hiçbir şekilde işkenceye ve kötü muameleye müsamaha etmemize imkan yoktur. Oluşması muhtemel her türlü insan hakları ihlali iddialarını en etkili biçimde ve derhal inceleyerek sonuçlandırmanızı bekliyorum. 
     Devletimiz bir hukuk devletidir. İdarede keyfiliğe yer yoktur. 
     Fakir ve muhtaç vatandaşlarımıza yönelik yardımların amacına uygun kullanılmasına özen gösteriniz. Artık, aç ve açıkta hiç kimsenin kalmaması gerekmektedir. Geçmiş yıllarda hep birlikte ibretle izlediğimiz gibi, soğuktan donarak ölen, çöplerden yiyecek toplayan insan manzaraları ülkemizde yaşanmamalıdır. Hükümet programında ve acil eylem planında öngörüldüğü üzere, 'yoksullukla ve yolsuzlukla mücadeleye' önem vereceksiniz. Sosyal dayanışmayı teşvik edeceksiniz. 
     ''Bölünmüş yol seferberliği'' ilan ettiklerini hatırlatan Aksu, valilerden bütün kamunun araç parkını bu hizmete tahsis etmekten ve gerektiğinde özel idare imkanlarını kullanmaktan çekinmemelerini istedi. 
     Vilayetler Hizmet Birliği'nin alan itibariyle en geniş coğrafyaya hizmeti hedefleyen yerel yönetim birliği olduğunu kaydeden Aksu, ''Amacımız, yerel yönetim reformu ile sağlamayı düşündüğümüz ortamın birliğimizin gerek mali ve gerekse hizmet potansiyelini artırmasıdır. Hükümetimizin e-devlet projesi kapsamında e-bakanlık projemiz bilgi işlem daire başkanlığı ve birliğin ortak faaliyet alanlarındandır'' diye konuştu. 
     Aksu, Vilayetler Hizmet Birliği'nin yararlı çalışmalarını sürdüreceğine inandığını sözlerine ekledi. 
     Vilayetler Hizmet Birliği Başkanı Ankara Valisi Kemal Önal da konuşmasında, birliğin çalışmalarına ilişkin bilgi verdi. 
     
</TEXT>
</DOC>
