<DOC>
<DOCNO> 335244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonspo42.html </URL>
<DATE> 2005/04/20/ </DATE>
<TIME> 21.24 </TIME>
<AUTHOR>  </AUTHOR>
<HEADLINE>
Kupa maçı öncesi notlar... 
</HEADLINE>
<TEXT>

     Galatasaray'da teknik direktör Gheorghe Hagi, takımda küçük bir operasyon yaparak, sürekli ilk 11'de oynattığı Necati'yi, Trabzonspor ile oynanan Türkiye Kupası yarı final maçında yedek soyundurdu. 
     Hagi, Necati'nin yerine, kendisine verilen şansları iyi değerlendiren Hasan Kabze'yi, Trabzonspor karşısında ilk 11'de sahaya sürdü. Sakatlığı düzelen Fransız futbolcu Franck Ribery'i de yeniden ilk 11'e alan Rumen çalıştırıcı, Sabri'yi ise yedek kulübesine çekti. 
     Karşılaşmada Galatasaray'dan Hakan Ünsal sakatlığı, Trabzonspor'dan Gökdeniz ve Erdinç ise cezalı olmaları nedeniyle forma giyemediler. Trabzonspor Teknik Direktörü Şenol Güneş, Erdinç'in yerine Tayfun, Gökdeniz'in yerine de Adem'i ilk 11'de oynattı. Güneş, Galatasaray ile oynanan lig maçında devre arasında oyundan aldığı Yattara'yı da bu maçta yedek bıraktı. 
     
     MAÇA İLGİ FAZLA DEĞİL 
     Galatasaraylı taraftarlar, Türkiye Kupası yarı finalinde Trabzonspor ile oynanan karşılaşmaya fazla ilgi göstermedi. 
     Maçın hafta içinde yapılması ve şifresiz kanaldan yayınlanması nedeniyle sarı-kırmızılı taraftarlar, tribünleri dolduramadı. Özellikle açık tribünün alt bölümleri dolmazken, üst tribünde de yer yer boşluklar dikkat çekti. 
     Trabzonsporlu 600 kadar taraftar da kendilerine ayrılan kapalı tribündeki bölümden takımlarını destekledi. 
     Beşiktaş'ın ligde lider Fenerbahçe'yi mağlup etmesiyle, sarı-lacivertli takımla lider arasındaki puan farkının 4'e inmesi, Galatasaraylı taraftarları sevindirdi. Trabzonspor lig maçı sonrasında başkan Özhan Canaydın'ı istifaya davet eden ve Hagi aleyhine tezahüratlar yapan taraftarların, takımlarına sahip çıktıkları ve kapalı tribüne ''Omuz omuza'' yazılı pankart astıkları görüldü. 
     Galatasaraylı taraftarlar açık tribünde, ''Kalbimizin Hırsızısın'' pankartı açtı. 
     İki takım da sahaya ''0-6 yaş arası eğitimi destekleyelim'' yazılı pankart ile çıktı. 
     Galatasaraylı Hakan Şükür'ün, maç öncesi Trabzonsporlu futbolcularla ve teknik direktör Şenol Güneş ile samimi bir şekilde sarılarak selamlaşması dikkat çekti. 
     
</TEXT>
</DOC>
