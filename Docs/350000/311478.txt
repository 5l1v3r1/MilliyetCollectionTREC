<DOC>
<DOCNO> 311478 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sontur54.html </URL>
<DATE> 2005/02/01/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Kapkaççı, dobermandan kaçamadı 
</HEADLINE>
<TEXT>

     Aydınlıkevler'de bir kapkaç zanlısı sahibinin dolaşmaya çıkardığı doberman tarafından yakalandı. 
     AA muhabirinin aldığı bilgiye göre, Kenan A, Aydınlıkevler Duygulu sokakta yürüyen bir kadını oturduğu apartmanın girişine kadar takip etti. Apartmanda kadının ağzını kapatarak etkisiz hale getiren Kenan A. daha sonra yere yatırdığı kadının çantasını alarak kaçtı. 
     Kadının bağırması üzerine doberman cinsi köpeğini gezdiren bir kişi, köpeğine Kenan A'yı yakalaması komutunu verdi. Köpek kaçmaya çalışan Kenan A'yı bir süre kovaladıktan sonra yakaladı. Yere düşürdüğü zanlıyı korkutarak etkisiz hale getiren köpek, üzerine çıktığı Kenan A'yı polis gelene kadar da bırakmadı. 
     Kenan A. olay yerine gelen emniyet ekipleri tarafından gözaltına alındı. 
     Ankara Hastanesi'nde meydana gelen kapkaç olayında ise Halis Ç. adındaki kapkaç zanlısı cebinden parasını çaldığı vatandaşın bağırması üzerine paraları savurarak kaçmak istedi. Çevredeki vatandaşların da müdahalesi ile yakalanan Halis Ç. etkisiz hale getirilerek, olay yerine gelen emniyet ekiplerine teslim edildi. 
     Her iki olayda da yakalanan zanlılar emniyetteki işlemlerinin tamamlanmasının ardından Ankara Adliyesi'ne gönderildiler. 
     
</TEXT>
</DOC>
