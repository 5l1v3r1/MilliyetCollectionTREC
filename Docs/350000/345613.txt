<DOC>
<DOCNO> 345613 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/25/son/sondun24.html </URL>
<DATE> 2005/05/25/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Talat, mülkiyet sorununun nasıl çözüleceğini açıkladı 
</HEADLINE>
<TEXT>

     KKTC Cumhurbaşkanı Mehmet Ali Talat, "mülkiyet sorununun, mahkemeler yoluyla değil de yeni mülkiyet rejiminin belirleneceği bütünlüklü çözümle giderilebileceğini" söyledi. 
     Talat, Kıbrıs Rum yönetiminin yayımladığı tutuklama emirleri ve Rusya ile ABD’nin vatandaşlarını KKTC’den mal almama konusunda uyarmasıyla ilgili olarak, halka sağduyulu davranma çağrısında bulundu. 
     Talat, bir kabulü sırasında, gazetecilerin sorusu üzerine, Rusya ile ABD’nin vatandaşlarını KKTC’den, "Rumlara ait" taşınmaz mal almama ve Kıbrıs’a Güney Kıbrıs’taki limanlardan giriş-çıkış yapmaları konusundaki uyarısını değerlendirdi. 
     Her ülkenin kendi vatandaşına istediğini söyleyebileceğini ifade eden Talat, "heyecana kapılacak bir durumun söz konusu olmadığını, normal bir olay olduğunu ve herkesin sağduyulu olması gerektiğini" söyledi. 
     Talat, "Güney Kıbrıs Rum yönetiminin yayımladığı gerek Avrupa tutuklama emri, gerek Interpol vasıtasıyla insanlara yönelik tutuklama emirleri, her ülkenin kendi vatandaşlarını uyarmasını gerektirir. 
     Onlar da onu yapıyor. Bunun anlamı, ’Dikkatli olun, böyle bir şey yaptığınızda, böyle suçlamalarla karşılaşabilirsiniz’dir" ifadesini kullandı. 
     Talat, KKTC vatandaşları açısından ve KKTC’de mal alan yabancılar açısından yeterli güvenceyi vermeye hazır olduklarını ve bunun için gereken tedbirlerin alındığını belirtti. 
     
</TEXT>
</DOC>
