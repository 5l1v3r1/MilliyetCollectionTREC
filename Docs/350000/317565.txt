<DOC>
<DOCNO> 317565 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/22/son/sonsiy11.html </URL>
<DATE> 2005/02/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Fon'daki iştirak satışını kolaylaştıracak yasa teklifi yarın görüşülecek 
</HEADLINE>
<TEXT>

     Tasarruf Mevduatı Sigorta Fonu'nun TMSF elindeki şirket, iştirak ve hisselerin satışına kolaylık getiren ve yabancıların Türkiye'de televizyon ve radyo sahibi olmasına olanak sağlayan yasa teklifi, yarın, TBMM Plan ve Bütçe Komisyonu'nda görüşülecek. 
     Bankalar Kanunu ile Radyo ve Televizyonların Kuruluş ve Yayınları Hakkında Kanun'da değişiklik yapılması öngören teklife göre, Fon, gerçek veya tüzel kişilere ait şirket hisselerinin veya bu şirketlerdeki lisans, ruhsat, geçici frekans ve kanal kullanımı ve imtiyaz sözleşmelerinden doğan hakları dahil olmak üzere diğer tüm hak ve varlıklarının ve bu hisselerle orantılı aktiflerinin satışını gerçekleştirmeye veya bu satışlardan elde edilen tutarları Fon alacaklarına mahsup etmeye ve bu işlemler ile ilgili kararlar almaya yetkili olacak. 
     
     YABANCILARA SATIŞ 
     Bu şirket ve iştiraklerin yüzde 49'undan fazlası ile bunlara ait her türlü mal, hak ve varlıklar, gayrimenkuller, ilgili özel kanunlarındaki kısıtlamalar saklı kalmak kaydıyla yabancı gerçek ve tüzel kişilere satılabilecek. 
     Haczedilen menkul ve gayrimenkuller ile lisans, ruhsat ve imtiyaz sözleşmelerinden doğan haklar ve haczolunan bu varlıkların feri veya mütemmim cüzü niteliğindeki sözleşmelerden doğan ancak, başlı başına iktisadi değeri olmayanlar da dahil olmak üzere diğer tüm hak ve varlıkları biraraya getirerek ticari ve iktisadi bütünlük oluşturarak satışına, satışa konu ticari ve iktisadi bütünlüğü alacağına mahsuben satın almaya, satışa konu varlıkların ait olduğu şirketlerin teknik bilgi, yazılım, donanım, ekipman, mal ve hizmet alımından doğan geçmiş dönem borçlarını ihale bedelinden ödemeye veya ihale alıcısına ödetmeye, Fon Kurulu yetkili kılınıyor. 
     Ticari ve iktisadi bütünlük oluşturduğuna karar verilen mahcuzların satışı, kapalı zarf veya açık artırma usullerinden biri veya ikisi birlikte uygulanmak suretiyle yapılabilecek. Bundan sonra, Fon Kurulu'nun gerekli görmesi halinde ihalelere, pazarlık usulü ile devam edilebilecek. 
     İhalenin sonuçlanması, Fon Kurulu'nun onayına bağlı olacak. Ticari ve iktisadi bütünlük oluşturulmasına karar verilmesinden itibaren 2 yıl içinde ticari ve iktisadi bütünlük oluşturan mahcuzların, Fon'un izni olmaksızın imtiyazlı alacaklılar dahil üçüncü kişiler tarafından muhafaza altına alınması ve satışı talep edilemeyecek. 
     
     TELEKOMÜNİKASYON VE MEDYA 
     Bu çerçevede, telekomünikasyon, enerji, ulaşım, radyo, yazılı ve görsel medya ve diğer sektörlerdeki, yönetim ve denetimi veya hisseleri Fon tarafından devir alınan şirketlere tanınmış imtiyaz sözleşmesi, lisans, ruhsat, işletme izni, ön izin, yayın izni, geçici frekans ve kanal kullanımı ve benzeri izinlerin yeni alıcıları adına devri ve tescili işlemleri, Fonun bildirimi üzerine ilgili kurum, kuruluş ve üst kurullarca, gerekli bilgi ve belgelerin tamamlanmasını müteakip başkaca bir işleme gerek kalmaksızın en fazla bir ay içinde tamamlanacak. Bu hüküm uyarınca yapılacak satışlara ilişkin diğer esas ve usuller, Fon tarafından çıkarılacak yönetmelikle tespit edilecek. 
     Fon tarafından atanan yöneticilerin, şirketlerin sermayesini kaybetmesinden veya borca batık olmasından dolayı mahkemeye bildirimde bulunma yükümlülükleri olmayacak. Bildirimde bulunmamaktan dolayı bu şahıslar hakkında İcra ve İflas Kanunu'nun ilgili maddeleri uygulanmayacak. 
     -''DAVA AÇILAMAZ''- Yönetim ve denetimi Fon tarafından devir alınmamış şirketlere Fon tarafından atanan yönetim ve denetim kurulu üyeleri ile müdürler, ortaklar genel kurulunca görevden alınamayacağı gibi ibra edilmeyerek haklarında görev yaptıkları dönem veya dönemler dışında şahsi sorumluluk davası da açılamayacak. Dağıtım sonrasında bakiye borç kalması, lisans, ruhsat, imtiyaz sözleşmesi, geçici frekans ve kanal kullanımı ve benzeri hakların devri ve yeni alıcısı tarafından işletilmesi için gereken ve kamu kurum, kuruluşları ve üst kurullarca yapılması gereken devrin tescil ve nakli işlemine engel teşkil etmeyecek. 
     
     YABANCILARA TELEVİZYON- 
     Teklif, yabancıların Türkiye'de radyo ve televizyonlara sahip olmasını yüzde 25 hisse ile sınırlandıran Radyo ve Televizyonların Kuruluş ve Yayınları Hakkında Kanunun ilgili maddesini de yürürlükten kaldırıyor. Bu durumda yabancılar, Türkiye'de televizyon ve radyo sahibi olabilecekler. 
     
</TEXT>
</DOC>
