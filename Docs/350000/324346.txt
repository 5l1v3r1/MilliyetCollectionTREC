<DOC>
<DOCNO> 324346 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun39.html </URL>
<DATE> 2005/03/17/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Türkiye, 2005'te Fransa'dan 750 bin turist bekliyor... 
</HEADLINE>
<TEXT>

     Dünya Turizm Fuarı bugün Paris'te başladı. 
     Türkiye, 20 Mart Pazar gününe kadar açık kalacak fuarda, Paris Kültür ve Tanıtma Müşavirliği tarafından hazırlanan 150 metrekare genişliğindeki standda tanıtılıyor. 
     Türk standındaki, İstanbul'daki Kız Kulesi, Kapadokya'daki Peri Bacası maketleri ile Efes'teki tarihi Adrien Kapısı ve beyaz sütunları simgeleyen dekorlar ve yine Aspendos'u simgeleyen antik tiyatro maketi, ziyaretçilerin büyük ilgisini çekiyor. Üç ayrı dev ekranda ise Türkiye'nin tarihi ve turistik güzelliklerini tanıtıcı filmler gösteriliyor. 
     Türkiye'nin sembolü kırmızı lalelerle donatılmış standda, THY, TÜRSAB ve TÜROB gibi kuruluşların yanı sıra bölgesel tanıtım anlayışı içinde, Alanya Tanıtma Vakfı ALTAV , Belek golf bölgesindeki Gloria Golf Oteli, Türkiz Otel, Kapadokya'dan Kapadokya Balon ile Fransa'daki Türkiye tur operatörleri ''Groupe Marmara'', ''Pacha Tours'', ''Mediades'', ''Turquie No 1'', ''Azur Styles'', ''Mediades'', ''Terra Turquie'' yer alıyor. 
     
     FOLKLOR GÖSTERİSİ 
     Türkiye'den gelen TÜTAV Halk Dansları Topluluğu, 4 gün boyunca fuar resmi programı çerçevesinde Fransızlara çeşitli yörelerin halk oyunlarını sergileyecek. TÜTAV sanatçıları ayrıca, sema gösterileri ve mehter yürüyüşüyle Türkiye'nin tanıtımına katkıda bulunacak. 
     Fuar sırasında, her gün yapılacak çekilişlerde Fransızlara Türkiye seyahatleri armağan edilecek. 
     
     HEDEF 750 BİN FRANSIZ TURİST 
     Paris Kültür ve Turizm Müşaviri Serpil Varol, ''Fransa'dan 2005 yılında Türkiye'yi 750 bin turistin ziyaret etmesini hedeflediklerini'' bildirdi. 
     Varol, ''Türkiye'nin, Fransa'da yeni bir stratejiyle başlattığı tanıtım atağının meyvelerini vermeye başladığını'' belirtti ve ''2004'de Türkiye'yi ziyaret eden Fransız turist sayısının 2003 yılına göre yüzde 16.63 oranında artışla 548 bin 858'e ulaştığını'' söyledi. 
     ''2005 Ocak-Şubat aylarında Türkiye'yi ziyaret eden Fransız turist sayısının yine geçen yılın aynı aylarına göre yüzde 42.96'lık artışla 43 bin 746'ya çıktığını'' kaydeden Varol, ''Türkiye'nin bu yıl dünya genelinde 20 milyon, Fransa pazarında ise 750 bin turisti ağırlamayı hedeflediğini''söyledi. 
     AB ülkelerinden geçen yıl Türkiye'ye en çok ziyaretçi gönderen ülke sıralamasında Almanya birinci, İngiltere ikinci, Hollanda üçüncü, Fransa ise dördüncü sırada yer alıyor. 
     
</TEXT>
</DOC>
