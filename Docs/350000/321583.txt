<DOC>
<DOCNO> 321583 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/07/son/sontur07.html </URL>
<DATE> 2005/03/07/ </DATE>
<TIME> 09.40 </TIME>
<AUTHOR>  </AUTHOR>
<HEADLINE>
Gol atarken çelme takan arkadaşını bıçakladı 
</HEADLINE>
<TEXT>

     Murat KİBRİTOĞLU ADANA, DHA 

      ADANA'da arkadaşları ile futbol oynayan lise öğrencisi 17 yaşındaki Celil Özsümbül, gol atmaya giden arkadaşını düşürünce çıkan tartışma sonucu sırtından bıçaklandı. Özsümbül hastaneye kaldırılırken, polis kaçan saldırgan E.'nin yakalanması için araştırma başlattı. 
     Sinanpaşa Mahallesi'nde oturan gençler aynı mahalledeki Yüreğir Belediyesi yanında bulunan sahada futbol oynamaya başladı. Gol atmak için topla birlikte karşı kaleye giden ve soy ismi belirlenemeyen Yavuzlar İlköğretim Okulu 8'inci sınıf öğrencisi E., arkadaşı Celil Özsümbül tarafından düşürüldü. Gol atamadığı için sinirlenen E. kendisini düşüren Özsümbül'e küfür etti. Çıkan tartışma sırasında E., koşarak saha kenarına bıraktığı montunun cebinden bıçağını alıp Özsümbül'ü sırtından yaraladıktan sonra kaçtı. 
     Kanlar içinde yere yığılan liseli Özsümbül arkadaşları tarafından Çukurova Devlet Hastanesi'ne götürüldü. Özsümbül, acil serviste yapılan müdahale sonrası Kalp Damar Cerrahi Servisinde tedavi altına alındı. 
     Arkadaşının kendisini bıçakla yaralamasının şaşkınlığını üzerinden atamayan Özsümbül, "Ben yanlışlıkla E'yi düşürdüm. Mahalleden tanıdığım bir kişi böyle bir şeyi neden yaptı anlamıyorum'' dedi. Polis, bıçaklı saldırgan E.'yi arıyor 
     
</TEXT>
</DOC>
