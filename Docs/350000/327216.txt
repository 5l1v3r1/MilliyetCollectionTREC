<DOC>
<DOCNO> 327216 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/siyaset/siy06.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Milli Güvenlik Siyaset Belgesi'nde sona gelindi 
</HEADLINE>
<TEXT>


ANKARA Milliyet 


Türkiye'nin, iç ve dış tehdit değerlendirmelerinde köklü değişiklikler içeren yeni Milli Güvenlik Siyaseti Belgesi'ne MGSB son nokta konulmak üzere. Yeni belgede, irtica yine önemli tehdit olarak ele alınıyor. Haziranda Milli Güvenlik Kurulu'nun gündemine sunulacak çalışma için, Genelkurmay görüş bildirmedi. Bu nedenle, belgede bazı bölümler boş bırakılarak taslak metin hazırlandı. MGK Genel Sekreterliği'nce hazırlanan Türkiye'nin en az 10 yıllık güvenlik politikasına damgasını vuracak yeni MGSB'deki ilk değişiklik belgenin eskiye oranla kısa tutulması oldu. Başbakan Erdoğan'ın da kısa ve öz olmasını istediği belge 25 sayfaya indirildi. Belgede, dış tehdit sıralamasında hiçbir ülkenin ismi yer almadı. Belgede, önceki yıllarda olduğu gibi "Yunanistan birinci tehdit, Suriye ikinci tehdit oluşturan ülkedir" ibaresi yerine, ülke güvenliğinde sorun oluşturan bölgeler ve riskler esas alındı. İç güvenlik bölümünde ise irtica dışında, bölücü terör ve aşırı sol sıralanan diğer tehditler, ancak daha önce olduğu gibi bu tehditler için belirli bir önem sıralaması yapılmadı. 


</TEXT>
</DOC>
