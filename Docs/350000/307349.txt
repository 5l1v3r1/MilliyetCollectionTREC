<DOC>
<DOCNO> 307349 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/guncel/axgun02.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
'Doğramacı'lar Irak seçiminde 
</HEADLINE>
<TEXT>


Erbil'de doğan eski YÖK Başkanı İhsan Doğramacı ile eşi ve kız kardeşi de Türkiye'deki sandıklarda oy kullanacak 

Utku Çakırözer - Ankara 

Irak seçimleri için yurtdışındaki Iraklıların oy kullanacağı 14 ülkeden biri de Türkiye olacak. 30 Ocak'ta 111 partinin yarışacağı Irak seçimleri için İstanbul'da 12, Ankara'da ise 8 seçim sandığı kurulacak. Ankara ve İstanbul'da 28-30 Ocak'ta gerçekleşecek seçimde oy kullanacaklar arasında eski YÖK Başkanı ve Bilkent Üniversitesi'nin kurucusu Prof. Dr. İhsan Doğramacı da var. 
1915'te Erbil'de doğan Türkmen kökenli Doğramacı, eşi Ayser Doğramacı ve kız kardeşi Prof. Dr. Emel Doğramacı ile bu hafta kayıt olacaklarını, 30 Ocak'ta oy kullanacaklarını açıkladı. 
Irak'ta doğan herkesin vatandaş olup olmamasına bakılmaksızın oy kullanmasına izin verildiğini kaydeden Doğramacı, "Biz Türkiye vatandaşıyız, ama orada doğduğumuzdan dolayı oy hakkı verildiği için bu hakkımızı kullanacağız" dedi. Irak kökenli Türkmenleri de seçimlere katılmaya çağıran Doğramacı, "Bu seçim gerçek sayımızı ortaya çıkaracağı için oy hakkı olan herkesin katılması gerekir" diye konuştu. 
Türkiye'de yaşayan 30 bin Iraklı dün kayıt yaptırmaya başlarken, seçimde oy kullanacak olan tanınmış isimlerden bazıları da şunlar Prof. Dr. Enver Hasanoğlu Gazi Üniversitesi , İsmet Gürbüzlü Devlet Tiyatrosu Sanatçısı , Abdurrahman Kızılay ses sanatçısı , Acer Okan eski Kültür Bakanlığı Müsteşarı 


</TEXT>
</DOC>
