<DOC>
<DOCNO> 347232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo34.html </URL>
<DATE> 2005/05/30/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Pancu'nun kalecilik yaptığı maçın hatıra biletleri satışa çıkıyor... 
</HEADLINE>
<TEXT>

     Beşiktaş'ın, Kadıköy deplasmanında Fenerbahçe'yi 4-3 yendiği lig maçının hatıra biletleri, BJK Storelardan yarın satışa sunulacak. 
     Birinci Süper Futbol Ligi'nin 28. haftasında FB Şükrü Saracoğlu Stadı'nda oynanan, kaleci Cordoba'nın kırmızı kart görmesiyle Beşiktaş'ın maçı 10 kişi tamamlaması ve son dakikalarda kaleyi Pancu'nun koruması ile de hafızalarda yer edinen maç, satışa çıkarılacak hatıra biletlerle siyah-beyazlı taraftarların anılarında perçinleşecek. 
     Beşiktaş Kulübü'nün resmi internet sitesinden yapılan açıklamaya göre, BJK Storelardan yarın satışa çıkarılacak hatıra biletlerin ön yüzü normal bilet görünümünde olacak ve üzerinde maçla ilgili bilgiler yer alacak. Arka yüzde ise hologramlı maç görüntüleri bulunacak. 
     Bu arada, taraftarların, aynı karşılaşmayla ilgili hatıra posterleri de BJK Storelardan temin edebilecekleri bildirildi. 

     
</TEXT>
</DOC>
