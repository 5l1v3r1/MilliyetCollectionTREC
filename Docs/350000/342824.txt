<DOC>
<DOCNO> 342824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/15/son/sonyas03.html </URL>
<DATE> 2005/05/15/ </DATE>
<TIME> 10.00 </TIME>
<AUTHOR>  </AUTHOR>
<HEADLINE>
Kadınlarda depresyon daha fazla... 
</HEADLINE>
<TEXT>

     Dünya genelinde en çok görülen ruhsal hastalıklardan biri olan depresyon, kadınlarda daha da çok görülüyor. 
     Şişli Etfal Devlet Hastanesi Psikiyatri Polikliniği’nden Psikiyatrist Dr. Sibel Mercan, insanların zaman zaman kendilerini üzüntülü ve mutsuz hissettiğini belirterek, işten ayrılma, sevdiğini kaybetme veya başarılı olamamanın üzüntüye neden olabildiğini söyledi. Üzüntülü durumun uzaması ve nedensiz ortaya çıkmasının ruh sağlığı sorunu ve depresyon olarak tanımlandığına dikkat çeken Mercan, bu hastalığın duygu düşünce ve davranışı etkilediğini, tedavi edilmediği taktirde aylar, yıllar bazen de ömür boyu sürebildiğini kaydetti. 
     Depresyonun bir neden olmaksızın aniden, stresli bir olaydan sonra, tek atak olarak yaşam boyu sürebileceğine işaret eden Mercan, "Depresyon bazen tekrarlayan ataklar halindedir. Bazen bulguların şiddetli olmasıyla hastalar iş yapamaz hale gelebilir. Bazıları ise iş yapabilir ama sürekli mutsuzluk hisseder" dedi. 
     
     DEPRESYONA YAKALANMA RİSKİ 
     Yaşam boyu depresyon geçirme riskinin yüzde 15 dolayında olduğunu, kadınlarda bu oranın yüzde 25’e kadar çıktığını söyleyen Mercan, hemen hemen tüm toplumlarda depresyonun kadınlarda iki kat daha fazla olduğunu ifade etti. Mercan, gebelikte, doğum sonrası dönemde ve menopozda depresyon geçirme riskinin arttığını vurguladı. Mercan, sürekli bedensel hastalığı olanlarda daha fazla görülen depresyonun kısırlık tedavisi gören kadınlarda normal kadınlara göre iki üç kat fazla depresyon ortaya çıkabildiğine dikkat çekti. 
     
     YAŞI YOK 
     Psikiyatrist Mercan, depresyon görülen hastaların yüzde 50’sinin 20-50 yaş arasında bulunduğunu kaydederek, çocuklarda 
     ve yaşlılarda da depresyon görüldüğünü söyledi. Boşanmış, ayrı yaşayan veya yalnız yaşayanlarda evlilere göre daha sık depresyona rastlandığını belirten Mercan, "Sosyal çevre veya ekonomik seviye ile depresyon geçirme oranı arasında ilişki yoktur. Kültürel etkenlerle depresyon arasında ilişki yoktur. Yakın akrabalarda depresyon geçiren birilerinin olması depresyon geçirme riskini artırır" dedi. 
     
     UYKU BOZUKLUĞUNA DİKKAT 
     Psikiyatrist Mercan, depresyonun en sık uyku ve iştah bozukluğu belirtileriyle ortaya çıktığını belirterek, depresyonun ciddi bir hastalık olduğunu ve kendi haline bırakıldığında zaman içinde düzelebileceği gibi genelde uzun süre devam ettiğini veya ağırlaştığını kaydetti. Mercan, ağır depresyonda olan kişinin iş güç yapamaz hale gelebileceğini vurguladı. Uyku bozukluğunun başka hastalıkların belirtisi olarak ortaya çıktığını dile getiren Mercan, "Nedeninin araştırılması gerekir. Astım, kalp hastalığı gibi bedensel hastalıklar nedeniyle olabileceği gibi depresyon, mani benzeri psikiyatrik hastalıkların çoğunda görülebilir" dedi. Depresyon hastalarının sıklıkla uyku bozukluğundan yakındıklarını dile getiren Mercan, bu nedenle uykusuzluk şikayeti olanların çevredeki insanların önerdiği ilaçları veya kendi başına eczaneden alınan uyku ilacını kullanmak yerine bir uzmana başvurarak temelde yatan nedeni araştırması gerektiğini kaydetti. 

ANKA 
     
</TEXT>
</DOC>
