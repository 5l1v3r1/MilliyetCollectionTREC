<DOC>
<DOCNO> 344533 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun05.html </URL>
<DATE> 2005/05/21/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Saddam'ın avukatlarından The Sun'a dava 
</HEADLINE>
<TEXT>

     Devrik Irak Lideri Saddam Hüseyin'in avukatları, Saddam Hüseyin'i hapiste iç çamaşırlarıyla gösteren fotoğrafları basan İngiliz The Sun gazetesine dava açacak. 
     Saddam Hüseyin'in savunmasından sorumlu avukatlardan Ziyad El Havasne, El Cezire televizyonuna yaptığı açıklamada, fotoğrafların yayımlanmasını kınayarak, bununla insan haklarının ihlal edildiğini söyledi. 
     Bu fotoğrafların yayımlanmasının Cenevre Sözleşmesi'ne aykırı olduğunu belirten El Havasne, The Sun gazetesine dava açacaklarını kaydetti. 
     
     "Direniş artacak" uyarısı 
     Merkezi Londra'da bulunan El Kuds El Adabi gazetesinin yayın yönetmeni Abdül Beri Atvan da bu fotoğrafların yayımlanmasının, Irak'taki direnişi artıracağını ve daha fazla bombalı saldırı düzenlenmesine yol açacağını söyledi. 
     Atvan, "fotoğrafların yayımlanmasının, direnişe son verilmesini sağlayacağını düşünenler yanılıyor. Bu, tepki yaratacak ve direniş artacak. Direnişçiler daha fazla saldırı düzenleyecek. Hatta Saddam'dan nefret edenler bile fikirlerini değiştirebilir" dedi. 
     Gazetesinin bu fotoğrafları basmayacağını belirten Atvan, "böyle ahlaksız şeyler yaparak, insanların kalbini nasıl kazanabilirsiniz" diye konuştu. 
     
     İç çamaşırlı Saddam Hüseyin 
     The Sun gazetesinin bugün yayımladığı fotoğraflarda, Saddam Hüseyin iç çamaşırlarıyla görülüyordu. Gazete, fotoğrafları ABD askeri kaynaklarından elde ettiğini bildirmişti. 
     
</TEXT>
</DOC>
