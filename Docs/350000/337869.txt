<DOC>
<DOCNO> 337869 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/sontur30.html </URL>
<DATE> 2005/04/28/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Katil zanlısı olduğu çocuğun babası çıkmıştı... Adliyede kavga çıktı 
</HEADLINE>
<TEXT>

     Eskişehir'de aynı aileden 3 kişiyi tüfekle öldürdüğü iddia edilen zanlının yargılanmasına başlandı. Zanlının, öldürdüğü iddia edilen 4 yaşındaki çocuğun biyolojik babası olduğu belirlendi. 
     Ağır Ceza Mahkemesi'nde görülen davanın duruşmasında, tutuklu sanık Hüseyin Filiz 25 ile maktuller Yaşar 34 ve Şerife Türker'in 29 ablaları Ummuhan Kemaneci ve Emine Akçalı hazır bulundu. 
     Mahkeme heyeti, Jandarma Genel Komutanlığı Kriminal Daire Başkanlığı'nın zanlı Hüseyin Filiz'in, öldürdüğü iddia edilen Türker ailesinden 4 yaşındaki Fatmanur Türker'in biyolojik babası olduğunu belgeleyen raporu okudu. 
     Mahkeme heyeti, sanık Hüseyin Filiz'den savunma yapmasını istedi. Bu sırada, duruşma salonunda bulunan Ummuhan Kemaneci ve Emine Akçalı, ayakkabılarını tepki gösterdikleri sanık Hüseyin Filiz'e fırlattı. 
     Ummuhan Kemaneci ve Emine Akçalı'yı güvenlik güçleri aracılığıyla salondan çıkartıldı. 
     Sanık Hüseyin Filiz, savunmasında, Eskişehir'de ikamet ederken 1999 yılında Uludere Köyü'ndeki evlerine sürekli oturmak için geri dönen Yaşar ve eşi Şerife Türker'in komşuları olduğunu belirterek, yaklaşık 5 yıl önce Şerife Türker ile bir defa kendi isteğiyle ilişkiye girdiğini söyledi. 
     Şerife Türker ile bir daha ilişkiye girmediğini iddia eden sanık Hüseyin Filiz, Yaşar Türker ile de bir defa köy çeşmesinde bir hırsızlık iddiası yüzünden tartıştıklarını, ancak daha sonra aralarında hiçbir olayın yaşanmadığını savundu. 
     Yaşar ve Şerife Türker'in 4 yaşındaki kızları Fatmanur Türker'in babasının kendisi olduğunu şu anda mahkemede öğrendiğini öne süren Hüseyin Filiz, söz konusu cinayetlerle bir ilgisi bulunmadığını, bu nedenle tahliyesini talep etti. 
     Mahkeme heyeti, 17 tanığı dinledikten sonra Hüseyin Filiz'in tutukluluk halinin devamına karar vererek duruşmayı erteledi. 
     Bu arada, Adliye binasından çıkan Hüseyin Filiz'in yakınları ile av tüfeğiyle öldürülen Yaşar ve Şerife Türker ve 4 yaşındaki kızları Fatmanur Türker'in yakınları kavga etti. Kavgayı polis güçlükle önledi. 
     
     OLAY 
     Merkeze bağlı Uludere Köyü'nde yaşayan Yaşar Türker'e ait evde 24 Ekim 2004 tarihinde silah sesleri duyan komşular olay yerine gitmiş, evin kapısında Yaşar ve eşi Şerife Türker'in cesediyle karşılaşmışlardı. Evde ayrıca 4 yaşındaki Fatmanur Türker'in de cesedi bulunmuştu. 
     Olay yerine giden jandarma, Yaşar, Şerife ve Fatmanur Türker'in tüfekle vurularak öldürüldüğünü belirlemişti. 
     Ceketinde barut izlerine rastlanan Türker ailesinin komşusu Hüseyin Filiz, 28 Aralık 2004'te tutuklanmıştı. 
     Daha sonra Jandarma Genel Komutanlığı Kriminal Daire Başkanlığı, zanlı Hüseyin Filiz'in öldürdüğü iddia 4 yaşındaki Fatmanur Türker'in biyolojik babası olduğunu belirlemişti. 
     
</TEXT>
</DOC>
