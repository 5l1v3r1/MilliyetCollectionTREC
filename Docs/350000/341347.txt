<DOC>
<DOCNO> 341347 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/son/sonyas09.html </URL>
<DATE> 2005/05/10/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Ordu striptizci yetiştirdi 
</HEADLINE>
<TEXT>

     Times ve The Telegraph 

Britanya Kraliyet Hava Kuvvetleri'nin bir kadın görevlisine 'striptiz dansçısı' olması için eğitim verdirdiği ortaya çıktı. Durum, "Silahlı kuvvetler bütçesinde ciddi kısıtlamalara gidilirken vergi verenlerin parasını çarçur etmeyin" diyen politikacıları kızdırdı. 
     Ordunun parasıyla Londra'nın West End kesiminde striptiz kursuna katılan 23 yaşındaki Stephanie Hulme ise halen başkentteki bir 'kucak dansı' kulübünde yeni mesleğini icra ediyor. Beş yıl askerlikten sonra 'Kitty' sahne adını kullanmaya başlayan Hulme'in kazancı, gecede 500 sterline kadar çıkabiliyor. 
     Savunma bütçesini kısan hükümet, Kraliyet Hava Kuvvetleri'nin 48 bin 500 olan personel sayısının 41 bine kadar indirilmesini istiyor. Savunma Bakanlığı sözcüsü, "Hava Kuvvetleri'ne beş yıl hizmet verdikten sonra ayrılacak görevlilerine eğitim alabilmeleri için maksimum 4 sterlin öder. Tek koşul eğitim konusunun yasal olmasıdır. Kucak dansı da yasaldır" dedi. Şubat ayında kursa gidip mart ayında da askerliği bırakan Hulme ise kendisine 2 bin 100 sterlin ödendiğini iddia ediyor. Hulme'e göre kadın askerlerin duştan havluyla çıkıp erkeklerle dolu koridorları geçtiği orduda beş yıldan sonra çıplaklık rahatsız edici bir konu değil. Hulme ordudan eski arkadaşlarıyla da halen görüştüğünü, hepsinin de bol bahşiş bıraktığını söylüyor 

     
</TEXT>
</DOC>
