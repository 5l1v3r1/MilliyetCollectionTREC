<DOC>
<DOCNO> 327938 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sonyas15.html </URL>
<DATE> 2005/03/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Çalışan anneler endişelenmesin... 
</HEADLINE>
<TEXT>

     Çalışan annelerin çocuklarına yeterince zaman ayıramadıkları konusunda endişe duymalarına gerek olmadığı ortaya çıktı. 
     ABD'de yapılan bir araştırmada, çalışan annelerin çocuklarına harcadıkları zamanın niceliği değil, niteliğinin önemli olduğu belirlendi. 
     Çalışan annelerin, çalışmayanlara oranla eksik kalan zamanı ev işlerinden feragat ederek tamamladıklarını tespit eden bilim adamları, çocuğun sosyal ve entelektüel gelişimi için, anne ile çocuk arasındaki ilişkinin niteliğinin, çocukla geçirilen süreden daha büyük etkisi ve önemi olduğunu belirtiyorlar. 
     ABD'nin Houston ve Texas üniversitelerinde görevli öğretim üyesi Stacey Rosenkrantz Aronson liderliğinde bir ekip tarafından yürütülen araştırmada, 7 ve 8 aylık bebekleri olan 10 anne, tuttukları günlükler ve 3 yaşına basıncaya kadar çocuklar gözlemlendi. 
     
     SADECE 1.5 SAAT FARK 
     Bilim adamları, çalışan annelerin bir işgünü ile çalışmadıkları iki ayrı 24 saati incelediklerinde, çalışmayan annelerin çocuklarına çalışan annelerden sadece 1.5 saat fazla zaman ayırdıklarını belirledi. 
     Araştırmayı yapan bilim adamları, bir çocuğa ayrılan toplam zamanın en büyük belirleyicisinin, evde bir başka çocuk olup olmadığına bağlı olduğuna işaret ederek, çalışan annelerin ev işlerinden feragat ettiklerini ve özellikle hafta sonları çocuklarına hobi ve sosyal faaliyetler için daha fazla zaman ayırdıklarını kaydettiler. 
     ABD'de yapılan bir başka araştırmada da anneleri çalışan çocuklar ile çalışmayanlar arasında belirgin bir sosyal ve entelektüel fark bulunmadığı tespit edildi. 
     12 bin 600 kişinin katıldığı araştırmada, anneleri uzun saatler çalışan çocukların sözlü ifade ve eğitim gelişiminde, anneleri çalışmayan çocuklara oranla biraz daha düşük notlar almalarına karşın, bu farkın zaman içinde kapandığı belirlendi. 
     
</TEXT>
</DOC>
