<DOC>
<DOCNO> 341907 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonsiy38.html </URL>
<DATE> 2005/05/12/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Erdoğan Kararın özü yargılamanın usulü ile ilgili esasla değil 
</HEADLINE>
<TEXT>

     Başbakan Recep Tayyip Erdoğan, Avrupa İnsan Hakları Mahkemesi’nin AİHM terör örgütü elebaşı Abdullah Öcalan ile ilgili aldığı karara ilişkin olarak, "Özünün yargılamanın usulü ile ilgili olduğu bilinmelidir. 
     Esas ile alakalı bir şey söz konusu değildir" dedi. 
     Erdoğan, "Bu dosya hukuken yeniden açılsa da açılmasa da millet vicdanında kapanmış bir dosyadır" diye konuştu. 
     Başbakan Erdoğan, Sofitel Otel’de Türk ve Macar işadamlarının katıldığı toplantının ardından basın mensuplarına AİHM’in verdiği kararla ilgili açıklamalarda bulundu. Başbakan Erdoğan, şunları söyledi 
     "Kararın özünün yargılamanın usulü ile ilgili olduğu bilinmelidir. Esas ile alakalı bir şey söz konusu değildir. Türkiye Cumhuriyeti bir hukuk devletidir. Bundan herkesin, gerek içeride gerek dışarıda emin olması gerekir. Bu dosya, hukuken yeniden açılsa da açılmasa da millet vicdanında kapanmış bir dosyadır. Terörist ve terörizm konusunda bizim iktidar olarak, millet olarak tavrımız bellidir. Bütün dünyada hassasiyetin doruğa çıktığı bir dönemde, dünya bir teröristin suç dosyasına eğer yeniden bakmak istiyorsa, biz yeniden bu anlama, bu yaklaşım tarzına Türkiye’de yargı bağımsızdır ve Türkiye Cumhuriyeti devleti açık bir hukuk devletidir demek suretiyle cevabımızı veririz. 
     Şundan herkesin emin olması gerekir ki Bir demokrasi ve hukuk devleti olan Türkiye’nin yol haritası ve hedefleri bellidir ve bu istikamette de ilerlemeye devam edecektir. Türkiye’nin teröre ve teröriste bakışı asla değişmeyecektir. İnanıyorum ki iktidarımızın da muhalefetimizin de milletimizin de hissiyatı birdir. Bu konu, bizim iktidarımız döneminde gelişmiş veya cereyan etmiş bir konu değildir. 
     Tam aksine, iktidara geldiğimizde kucağımızda bulduğumuz bir sorundur. 
     Bunu, bütün milletimiz biliyor. Şunun da özellikle bilinmesini isterim ki, kimse, hiçbir kurum veya kuruluş, siyasi olsun ya da olmasın, asla bu konu üzerinden bir istismar zeminine girmemelidir. Girerse orada boğulur. Çünkü bu sadece iktidarımızın değil tüm milletimizin ortak bir görevidir. Böyle bilinmesi gerekir. Bundan sonraki süreç tamamıyla Türk yargı sisteminin yürüteceği bir süreçtir." Erdoğan, bu konunun, bir "devlet meselesi" olduğunu ve devletin her unsuru ile ele alınması gereken bir konu olduğunu söyledi. 
     Türk milletinin tarihi derinliği olan büyük bir millet olduğunu kaydeden Erdoğan, Türk milletinin bu tür olaylar karşısında sayısız kez sınandığını ifade etti. 
     
     -"AYNI YÖNE BAKMAK" 

     Erdoğan, sözlerini şöyle sürdürdü 
     "Soğukkanlı ve vakur duruşumuz asla değişmez ve değişmeyecektir. 
     Bu konu, aynı yöne bakmamız gereken bir konudur ve aynı yöne bakmak suretiyle tavrımızı netleştirmek durumundayız. Olaki bu hassasiyetin aksi yönünde biri çıkarsa, yapacağı tahribatın bedelini asla ödeyemez. 
     Hesabını da ne millete ne tarihe veremez. AB ile ilgili hedefimizi de milli birliğimizi de arızi sorunlar değiştiremez. Bunu da özellikle vurgulamak istiyorum. 
     Millet olarak aynı istikamette kilitlenmemiz, yürümemiz gerekir. 
     Kaldı ki bu alınan karar aynı zamanda Bakanlar Komitesi’nde görüşülecek. Bakanlar Komitesi bu görüşmeyi ne kadar sürdürür, biz bunu bilemeyiz. Bakanlar Komitesi’ndeki bu görüşmeler bittikten sonra da değerlendirmeyi ülkemizde de Türk yargısı değerlendirmeye başlayacaktır. Ve nihai karar yine Türk yargısının kararı olacaktır." Erdoğan, bir gazetecinin "Öcalan yeniden mi yargılanacak yoksa tazminat mı ödenecek " sorusuna ise "Anlattık ya" yanıtını verdi. 
     
</TEXT>
</DOC>
