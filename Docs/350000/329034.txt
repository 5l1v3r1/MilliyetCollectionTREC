<DOC>
<DOCNO> 329034 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sontur09.html </URL>
<DATE> 2005/03/31/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Gizli Kuran kursundan porno CD çıktı 
</HEADLINE>
<TEXT>

     ZAFER TOKUŞ Sakarya DHA 

Sakarya'da, gizli Kuran kursunda ilköğretim okulu öğrencilerine dini eğitim verdikleri belirlenen 3 kişi gözaltına alınırken, kurs görevlisinin odasında çok sayıda pornografik yayın ve CD bulundu. 
     Ferizli İlçesi'nde 3 gün önce bir öğrenci yurduna baskın yapan ve dini eğitim verilen 7 - 12 yaşlarındaki 15 çocuğu gizlendikleri yerlerde bulan jandarma, dün de Taraklı İlçesi'ndeki Okul Talebelerine Yardım Derneği'nin kaçak kurs düzenlediği ihbarını değerlendirdi. Yapılan operasyonda bir konutu kiralayarak izin almadan yatılı Kuran Kursu haline getiren dernek başkanı Naim Nalbant 50 , dernek görevlileri Hilmi Öztürk 25 ve Seyfettin Bahçeci 23 gözaltına alındı. Kaçak kursta dini eğitim gören 3 İlköğretim okulu öğrencisi ise, ailelerine teslim edildi. 
     Kaçak kursta yapılan aramalarda, dini içerikli yayınların yanı sıra, çok sayıda pornografik yayınla CD'ler ele geçirildi. Bina mühürlenirken, sorguları tamamlanıp mahkemeye sevkedilen 3 kişi tutuksuz yargılanmak üzere serbest bırakıldı. Ayrıca Nalbant'a "Dernekler Kanunu'na muhalefet" suçunu işlemekten 500 YTL para cezası verildi. 
     
</TEXT>
</DOC>
