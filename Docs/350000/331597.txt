<DOC>
<DOCNO> 331597 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/ekonomi/eko02.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkiye cari açıkta grup birincisi oldu 
</HEADLINE>
<TEXT>


Gelişmekte olan ülkeler 2004'ü cari fazlayla kapattı. Ancak Türkiye 15.4 milyar dolarla bu grubun en yüksek açık veren ülkesi oldu 

ANKARA Anka 

Dünya Bankası verileri, Türkiye'nin gelişmekte olan ülkeler arasında geçen yıl en yüksek cari işlemler açığını veren ülke olduğunu gösteriyor. Cari açığın sağlıklı finanse edilmesinde önemli rol oynayan doğrudan yabancı sermaye yatırımlarından Türkiye'nin alabildiği pay ise sadece yüzde 1.4. 
Dünya Bankası'nın verilerine göre Türkiye gelişmekte olan ülkeler arasında 15.4 milyar dolarla geçen yılın en yüksek cari açığını veren ülke oldu. Türkiye'nin bu açıkla sadece gelişmekte olan ülkeler arasında ilk sırada olmakla kalmayıp tüm ülkeler arasında da ilk sıralarda yer aldı. 
2004 yılında gelişmekte olan ülkelerin toplam cari işlemleri 152.7 milyar dolarlık fazlayla sonuçlandı. Dünya Bankası'nın bu kapsamda değerlendirdiği Rusya 55.4 milyar dolar, Çin 47.3 milyar dolar, Venezuella 12.5 milyar dolar, Brezilya da 11.1 milyar dolarla en yüksek cari işlemler fazlasını veren gelişmekte olan ülkeleri oluşturdu. 
Türkiye'nin ilk sırada yer aldığı cari açık büyüklüğünde ise Meksika 8.3 milyar dolarla ikinci, Çek Cumhuriyeti 6 milyar dolarla üçüncü, Güney Afrika 5.6 milyar dolarla dördüncü, Polonya 4.4 milyar dolarla beşinci oldu. Avrupa Birliği 50 milyar dolar, Japonya 164 milyar dolar fazla ile 2004'ü kapatırken ABD'nin tüm zamanların rekorunu kıran 691 milyar dolarlık cari açığı gelişmiş ülkelerin cari işlemlerinin 391 milyar dolarlık açıkla sonuçlanmasına neden oldu. 

Yüzde 1.4 pay aldık 
Öte yandan Dünya Bankası'nın açıkladığı Global Kalkınma Finansman Raporu'na göre gelişmekte olan ülkelere giden net doğrudan yabancı sermaye yatırımları 2004'te bir önceki yıla göre yüzde 9 artarak 165.5 milyar dolara ulaştı. 
Geçen yıl 2.4 milyar dolar yatırım çekebilen Türkiye, bu sermayeden ancak yüzde 1.4 pay alabildi. En fazla yabancı sermaye çeken gelişmekte olan ülke, 56 milyar dolarla Çin oldu. 





</TEXT>
</DOC>
