<DOC>
<DOCNO> 301895 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sonsiy01.html </URL>
<DATE> 2004/12/29/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
AKP'de Ermeni sorununa tarafsız çözüm arayışı... 
</HEADLINE>
<TEXT>

     AKP yönetimi, AB sürecinde Kıbrıs'la birlikte Türkiye'yi en çok zorlayacak sorun olarak belirlediği "Ermeni soykırımı" konusunda, uluslar arası meşruiyeti olan bir kuruluş zemininde ağırlıkla tarihçilerden oluşturulacak tarafsız bir kurul tarafından getirilecek tanımın kabul edilmesini gündemine aldı. 
     Edinilen bilgilere göre Dışişleri Bakanı Abdullah Gül'ün 17 Aralık'taki AB zirvesinde verilen kararlara ilişkin bilgi vermesinin ardından AKP yönetiminde Ermeni sorununun, en az Kıbrıs sorunu kadar öncelikli olduğu görüşü benimsendi. Partide 17 Aralık'ta müzakere tarihi olan 3 Ekim'e kadar Türkiye'ye açıkça, "Ermeni sorununa çözüm bulun" denilmemesine karşın Türkiye'nin bu sorunla karşılaşacağına vurgu yapıldı. AKP'de, Türkiye'nin bu konuyla ilgili önceden hazırlık yapması benimsenerek, "tarafsız kurul" formülü tartışmaya açıldı. 
     Başbakan Erdoğan'ın da sıcak olduğu belirtilen AKP'nin gündemindeki Ermeni sorununun çözümüne ilişkin formül şöyle 
     "Türkiye'nin Ermeni sorununun çözümü siyasi ve dış politik bir konu değildir. Bu sorunun çözümü ilgili ve taraf devletlerce değil, bilimsel ve tarafsız vasfı tartışmasız olarak kabul edilecek bir heyet tarafından belirlenebilir. 
     Bu kurulda ağırlıkla bilimsel bağımsızlıkları ve otoriteleri kabul görmüş tarihciler yer almalı. Böyle bir kurul, AB, BM ya da uluslararası meşruiyeti olan bir kuruluş bünyesinde görev yapabilir. Türkiye böyle tarafsızlığı tartışmalı olmayacak bir kurul tarafından Ermeni sorununa getirilecek tanımı kabul edecektir. Bu tanımın AB nezdinde Ermeni sorununun çözümü konusunda çıkış kabul edilmesine de hazırdır." AKP'de formüle edilen yaklaşıma göre Türkiye oluşturulacak tarafsız kurula kendi tarihçilerini verme konusunda ısrarlı olmayacak. Kuruldaki tarihçilerin mümkünse Türk ya da Ermeni olmaması yolunda görüş iletilecek. AKP'de oluşturulan bu formül doğrultusunda hazırlanacak görüş, Başbakan Erdoğan'a sunulacak. 
     
</TEXT>
</DOC>
