<DOC>
<DOCNO> 310252 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/soneko37.html </URL>
<DATE> 2005/01/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Cheney'in eski şirketi Halliburton yine zararda... 
</HEADLINE>
<TEXT>

     ABD yönetiminden özel kayırma gördüğü iddiasıyla eleştirilen, yolsuzluk ve usulsüzlük suçlamalarıyla ilgili adli soruşturma altında bulunan, ABD Başkan Yardımcısı Dick Cheney'in eski şirketi Halliburton zarar açıkladı. 
     Cheney'in Başkan Yardımcılığı'na seçilmeden önce baş icra yetkilisi olduğu ve bu yüzden Irak'ta karlı ihalelerle ödüllendirildiği suçlamalarıyla karşılaşan şirket, geçen yılın son çeyreğine ilişkin mali raporunda 201 milyon dolar hisse başına 45 sent net zarar bildirdi. 
     Halliburton'ın Irak'ta ABD ordusundan 10 milyar dolarlık iş alan mühendislik inşaat firması KBR'nin de aynı döneme ait gelirlerinde yüzde 17'lik düşüş kaydettiği açıklandı. 
     Döneme ilişkin açıklanan zarar geçen yılın aynı dönemine ait 947 milyon dolarlık zarara göre azalmış olmasına rağmen, piyasada tahmin edilenen üzerinde olduğundan, borsa açılışından önce elektronik piyasada işlem gören Halliburton hisse senetlerinin fiyatları yüzde 2,14 oranında geriledi. 
     ABD yönetiminden özel kayırma gördüğü ve Irak'ta cömert ihalelerle ödüllendirildiği iddia edilen Halliburton, gördüğü özel muameleye karşılık Amerikan ordusuna ''kazık atmakla'' suçlanıyor. 
     Halliburton'a bağlı KBR şirketi hakkında, Irak'taki ABD ordusuna sattığı yakıt ve gıda faturalarını şişirdiği gerekçesiyle açılan hukuki soruştüurma halen devam ediyor. 
     
</TEXT>
</DOC>
