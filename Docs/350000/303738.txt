<DOC>
<DOCNO> 303738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/05/son/sonspo15.html </URL>
<DATE> 2005/01/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Özerkliğine kavuşan Basketbol Federasyonu'nda ilk Genel Kurul... 
</HEADLINE>
<TEXT>

     Özerkliğine kavuşan Basketbol Federasyonu'nda, 1. Olağan Genel Kurul başladı. 
     Ankara Dedeman Oteli'nde yapılan genel kurulda, saygı duruşunda bulunulması ve İstiklal Marşı'nın okunmasının ardından, Divan Kurulu oluşturuldu. Prof. Dr. Erdal Poyrazoğlu'nun başkan seçildiği Divan Kurulu'nda, Rıza Sümer başkan yardımcısı, Murat Kaya Söken ve Erdal Culban da katip üye olarak görev aldı. 
     Özerkliğine kavuştuktan sonra ilk başkanlık seçiminin yapılacağı Basketbol Federasyonu Genel Kurulu'na, basketbol liglerinde de takımları bulunan Fenerbahçe Kulübü Başkanı Aziz Yıldırım, Beşiktaş Kulübü Başkanı Yıldırım Demirören, Gaziantepspor Kulübü Başkanı Celal Doğan ve Ankaragücü Kulübü Başkanı Cemal Aydın da katıldı. 
     Basketbol Federasyonu başkanlığı için şimdiki başkan Turgay Demirel ile Lütfi Arıboğan yarışacak. 
     
     ARIBOĞAN BASKETBOLUN SORUNLARI EN İYİ BİLEN İNSANLARDANIM 

     Basketbol Federasyonu başkan adayı Lütfi Arıboğan, genel kurulda yaptığı konuşmada, ''30 yıldır Türk basketbolunun içindeyim. Sorunları en iyi bilen insanlardanım'' dedi. 
     Basketbol Federasyonu'nun özerk olmasından sonra yapılan ilk genel kurulda, delegelere hitap eden Lütfi Arıboğan, Türk basketbolunun, yeni bir yönetim anlayışına ihtiyacı olduğunu vurgulayarak, ''Bugün Türk basketbolu için dönüm noktası. Ben de basketbolun dünü içindeydim, yarını için de buradayım'' diye konuştu. 
     Arıboğan, şöyle devam etti 
     ''Şeffaf bir yapı, birlik ve beraberlik ortamı bizi bekliyor. Gelir kaynaklarımız, biz zorladığımız için değil, basketbolda gelecek başarılar nedeniyle artacak. 
     Seçime adaylığımızı açıkladığımız zaman en önemli sloganlarımızdan biri adillikti. Bilindiği gibi 2010'da Dünya Erkekler Basketbol Şampiyonası, ülkemizde yapılacak. 2009 yılında yapılacak federasyon başkanlığı seçimlerinde kim kazanırsa kazansın, seçilen kişiye ve ekibine sorunsuz hazır ve dünya kriterlerinde bir zemin hazırlamaya söz veriyorum.'' ERS-İLK-İN 11 52 05 01 05 
     
     ''ÖZERK OLARAK YAPTIĞIMIZ İLK GENEL KURUL, DİĞER FEDERASYONLARA ÖRNEK OLMALI'' 

     Basketbol Federasyonu Başkanı Turgay Demirel, ''Özerk olarak yaptığımız ilk genel kurul, diğer federasyonlara örnek olmalı'' dedi. 
     Basketbol Federasyonu'nun Ankara'da yapılan 1. Olağan Genel Kurulu'nun açış konuşmasını yapan Turgay Demirel, futboldan sonra basketbolun da büyük bir kitleye ulaştığına dikkat çekti. Demirel, ''Özerk olduktan sonra çok elit bir topluluk olarak seviyeli bir genel kurul gerçekleştireceğiz. Burada gördüğüm bu kalabalık, futboldan sonra basketbolun da büyük kitlelere ulaştığına gösteriyor. Umuyorum ki bu genel kuruldan sonra özerk olan ve özerk olacak olan diğer federasyonlara örnek oluruz'' diye konuştu. 
     Gençlik ve Spor Genel Müdürü Mehmet Atalay da konuşmasında, basketbolun bu kadar cazip hale gelmesinin kendilerini umutlandırdığını belirterek, şunları söyledi 
     ''Futbolun dışında da bir branşın bu kadar cazip hale geldiğini görmek bize kıvanç verdi. Sporda geldiğimiz nokta özerk federasyonların daha başarılı olacağını gösterdi. Artık popülist yaklaşımlardan uzak spor anlayışını kabul etmemiz lazım. Sporun önünü açacak tüm çalışmaları yapacağız. Her türlü güçlüğe rağmen Türk sporu gelecekte layık olduğu yere gelecektir.'' 
     
     KULÜPLERE TEŞEKKÜR 

     Atalay, kulüplere de içinde bulundukları güçlüklere rağmen basketbol şubelerini kapatmadıkları için teşekkür ederek, konuşmasını şöyle sürdürdü 
     ''Basketbol seviyeli bir camia. Kulüp başkanları da federasyon başkan adayları da son derece seviyeli bir tavır içinde. Geçmişte yaşanan her türlü zorluğa rağmen basketbol şubelerini kapatmayıp bugüne kadar getiren tüm kulüp bakanlarımızı bu başarısından dolayı herkesin takdir etmesi gerekir.'' Atalay, bir yıl içerisinde birçok federasyonu daha özerkleştireceklerini de bildirerek, hazır olmayan federasyonların hazır hale gelmelerini sağlayacaklarını ve tüm destekleri vereceklerini söyledi. 
     Genel Müdür Atalay, lisanslı sporcu sayısında gelinen noktaya da değinerek, ''Türk sporunu utanç duvarından kurtardık. 2004 yılını bir milyon lisanslı sporcu sayısıyla kapattık. Bu da Türk sporunda büyük bir aşamadır. Basketbol Federasyonu'nda da diğer federasyonlarda olduğu gibi seçimi kaybeden adayın kazanan adayla birlikte omuz omuza çalışmasını öneriyorum. Çünkü bizim sloganımız artık her şeyin şeffaf olmasından yana. Yani ne kadar şeffaflık, o kadar özerklik anlayışındayız'' dedi. 
     
     ''İYİNİYET OLMASAYDI, BUGÜN BU ÖZERK GENEL KURULU YAPAMAZDIK'' 

     Basketbol Federasyonu Başkanı Turgay Demirel, ''Basketbol ailesinin iyiniyeti olmasaydı, bugün bu özerk genel kurulu yapamazdık'' dedi. 
     Turgay Demirel, genel kurulda yaptığı konuşmada, NBA Ligi'ndeki tüm Türk sporcuların başarısını Türkiye'deki kulüplerde oynayan sporculara da yaymak için ellerinden gelen her türlü çabayı harcadıklarını belirterek, şöyle konuştu 
     ''Osman Solakoğlu'ndan bayrağı devraldığım günden beri Türk basketbolu için büyük başarılar sağladığımızı düşünüyorum. Bu dönemde havuz sistemini, bölgesel lig uygulamasını ve yaz kamplarını hayata geçirdik. Avrupa Şampiyonası'nda gümüş madalya kazandık. FIBA'nın birçok kademesinde Türkiye'yi temsil ettik. Türkiye'de birçok uluslararası organizasyon düzenledik. Avrupa kupalarında 24 kez kulüplerimiz mücadele etti ve bu başarıların sonunda Türk basketbolcuları NBA'de Türkiye'yi temsil etme hakkını yakaladı. Amacımız bu sayıyı daha da artırarak, Türkiye'de kulüplerde oynayan oyuncularımızı da aynı başarı çizgisine ulaştırmaktır'' diye konuştu. 
     Demirel, özerkliğe futboldan 15 yıl sonra kavuşmalarının tüm basketbol camiasının büyük çabalarıyla gerçekleştiğini ifade ederek, şunları söyledi 
     ''Bizler önerdik, sporun yöneticileri de bu konuda ellerinden gelen çabayı gösterdiler. En büyük şansımız, bugünkü spor bakanının ve Gençlik Ve Spor Genel Müdürü'nün bu konudaki ciddiyetidir. Bugün sizlere özerk bir federasyonun başkanı ve başkan adayı olarak hitap etmek benim için mutluluk ve onur verici bir olaydır. Bundan sonraki amacımız kulüpler için sağlam ve kalıcı gelir kaynakları oluşturmak, 20 ilde 12 dev adam basketbol akademisi açmak olacaktır. Çok büyük bir rüyayı gerçekleştirerek Dünya Basketbol Şampiyonası'nı Türkiye'ye aldık. Böylece ne söylediysek yaptık.'' 
     
</TEXT>
</DOC>
