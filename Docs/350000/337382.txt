<DOC>
<DOCNO> 337382 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/27/son/soneko44.html </URL>
<DATE> 2005/04/27/ </DATE>
<TIME> 14.50 </TIME>
<AUTHOR>  </AUTHOR>
<HEADLINE>
Alarko Carrier, Çin'e klima ihraç edecek... 
</HEADLINE>
<TEXT>

     Alarko Carrier, Mayıs ayından itibaren Çin'e, çatı kliması ihraç etmeye başlayacak. 
     Alarko Carrier Pazarlama Müdürü Hırant Kalataş, yaptığı yazılı açıklamada, yılda 10 milyar dolarlık cirosuyla dünya iklimlendirme sektörünün lideri Carrier'in geçen yıl çatı kliması üretimini Türkiye'ye kaydırmasıyla, Alarko Carrier'in çatı klimasını, Avrupa, Ortadoğu ve Afrika bölgesinde üreten ve ihraç eden merkez haline geldiğini belirtti. 
     İhracat yaptıkları ülkelere bir yenisini eklediklerini ifade eden Kalataş, tüm dünyada şirketlerin korkulu rüyası Çin ürünlerine karşı, Alarko Carrier'in Gebze fabrikasında üretilen klima cihazlarının Çin pazarına girmesinin çok hoş bir duygu olduğunu kaydetti. 
     Kalataş, ''İlk etapta gerçekleştireceğimiz 114 bin avroluk ihracatı adım adım artırmayı hedefliyoruz. Klima sektöründe Türkiye'de olduğu gibi diğer birçok ülkede, gerek uygun fiyatları, gerekse agresif pazarlama stratejileri ile çok yoğun satış olanakları yakalamış olan Çin'e klima ihracatı yapılması Alarko Carrier ve Türkiye açısından son derece önemli'' dedi. 
     Çin'e panel radyatör ve kombi cihazları ile başlatmış oldukları ihracat faaliyetlerinin klima sektöründe de ivme kazanmasının gelecek için umut verici olduğunu belirten Kalataş, diğer Asya ülkelerinde de yoğun ihracat çalışmaları yürüttüklerini, potansiyel taşıyan bölgelerde distribütörlükler vererek ihracat rakamlarını artırmayı amaçladıklarını kaydetti. 
     Hırant Kalataş, 2004 sonu itibariyle 197.5 trilyon lira ciroya ulaşan ve 2005 yılı ciro hedefi 200 trilyon liranın üzerinde olan Alarko Carrier'in, 5 yıl içinde ihracatını 50 milyon dolara çıkarmayı hedeflediğini bildirdi. 
     
</TEXT>
</DOC>
