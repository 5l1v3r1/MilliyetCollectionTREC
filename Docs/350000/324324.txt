<DOC>
<DOCNO> 324324 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/17/son/sondun17.html </URL>
<DATE> 2005/03/17/ </DATE>
<TIME> 11.05 </TIME>
<AUTHOR>  </AUTHOR>
<HEADLINE>
Türkiye'de 'Kavgam'a yönelik ilgi Los Angeles Times'ta... 
</HEADLINE>
<TEXT>

     LOS ANGELES DHA 

      TÜRKİYE'de son dönemde en 'çok satanlar' arasına giren Adolf Hitler'in 'Kavgam' adlı kitabına yönelik büyük ilgi bu kez de Amerikan gazetesi Los Angeles Times'ta yankı buldu. Gazetedeki haberde, Türkiye'deki Yahudi toplumunu ve Avrupa Birliği yetkililerini endişelendiren bu durumun 3 nedene bağlı olduğu savunuldu. 
     Amberin Zaman imzalı haberde, Ankara'daki Ada Kitabevi'nin yöneticisi Serkan Öznur'un "Bu popülerliğin asıl nedeni kitabın fiyatı" şeklindeki sözlerine yer verilirken, yılbaşından bu yana Kavgam'ın yeni tercümelerinin yayımlanması ve fiyatının 4.5 YTL'ye kadar düşmesinin satış patlaması yarattığı savunuldu. Haberde, aynı kalınlıktaki birçok kitabın bunun 2 katı fiyata satıldığı belirtildi. 
     
     'AMERİKAN KARŞITLIĞI, YAHUDİ KARŞITLIĞINA DÖNÜŞTÜ' 
     Gazeteye konuşan Ankara Üniversitesi Ortadoğu uzmanlarından Prof. Dr. Doğu Ergil de, bazı çevrelerce İsrail'in ABD politikaları üzerinde belirleyici rol oynadığına inanıldığını belirterek, Amerikan karşıtlığının, bir tür Yahudi karşıtlığına dönüştüğünü, böylece Hitler'e karşı bir merak oluştuğunu öne sürdü. 
     Los Angeles Times'ın haberine göre Türkiye'deki bazı çevreler de, kitaptaki 'milliyetçi mesajların' Kavgam'ın Yahudi karşıtı söyleminden daha çok ilgili çektiğine inanıyor. Haberde, Avrupa Birliği'ne girebilmesi için ülkedeki dini azınlıklara ve Kürtlere daha fazla özgürlük vermesi gerektiği yönündeki AB taleplerinin, milliyetçi duyguları harekete geçirdiği öne sürüldü. 
     Gazeteye kitapla ilgili açıklamada bulunan Türkiye'deki Yahudi toplumunun sözcülerinden Silvio Ovadyo, "Bu bir Yahudi karşıtlığı propagandası. Doğal olarak çok endişeliyiz. Ancak henüz kitaba karşı yasal bir girişimde bulunmayı düşünmüyoruz" dedi. 
     
</TEXT>
</DOC>
