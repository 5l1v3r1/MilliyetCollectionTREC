<DOC>
<DOCNO> 327636 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/dunya/adun.html </URL>
<DATE> 2005/03/28/ </DATE>
<TIME>  </TIME>
<AUTHOR>  </AUTHOR>
<HEADLINE>
'Duvarımı geri ver' 
</HEADLINE>
<TEXT>


Berlin Duvarı'nın yıkılışından 15 yıl sonra yapılan anket, Almanların birleşmeden memnun olmadığını ortaya koydu 

DIŞ HABERLER SERVİSİ 


Komünist Doğu Almanya ile ülkenin batısını birbirinden ayıran Berlin Duvarı'nın yıkılmasından yaklaşık 15 yıl sonra Almanya'da yapılan bir anket, çok sayıda Alman'ın bu birleşmeden memnun olmadığını ortaya çıkardı. Berliner Morgenpost gazetesinde önceki gün yayımlanan anket sonuçlarına göre, eski Batı Almanya'da yaşayan Almanların yüzde 24'ü, eski komünist doğuda yaşayanların da yüzde 12'si duvarı geri istiyor. 
Forsa araştırma kurumu tarafından Berlin çevresinde yaşayan 2 bin kişi ile ülkenin diğer bölgelerinde yaşayan çok sayıda Alman'a yapılan ankette, katılımcılara "Batı ile doğu arasındaki duvar halen duruyor olsa daha iyi olur muydu " sorusu soruldu. Gazete, bu soruya "hayır" cevabı verenlerin oranını belirtmezken, batıda yaşayanların hemen hemen dörtte birinin "evet" dediğine dikkat çekti. Berlin'de yaşayanlar arasında ise duvarı geri isteyenlerin oranının daha düşük olduğu gözlendi. Eski Batı Berlin'de yaşayanların yüzde 11'i, eski Doğu Berlin'de yaşayanların da yüzde 8'i, duvarın halen duruyor olmasını tercih edeceklerini söyledi. 
Batıda yaşayanlarla doğuluların birbirleri hakkındaki görüşleri açısından da ilginç bulgular elde edildi. Batıda yaşayan Almanların yüzde 58'i "Doğu Almanyalıların kendilerine acımaya eğilimli" olduğunu söylerken, doğuda yaşayanların yüzde 47'si "Batı Almanyalıların doğuyu bir koloni gibi ele geçirdiğini" düşündüklerini belirtti. 

Doğunun yükünü batı çekiyor 

Komünist Doğu Almanya'nın, vatandaşlarının Batı'ya kaçmasını engellemek için 1961'de inşa ettiği Berlin Duvarı'nın Kasım 89'da yıkılmasından bu yana, Alman hükümeti doğunun yeniden inşası ve kalkınması için 1.5 trilyon euro harcadı. Ekonomik açıdan batının çok gerisinde olan doğuda işsizlik oranı geçtiğimiz eylül yüzde 18.5 iken, bu rakam batıda yüzde 8.6'ydı. Batının gayrisafi yurtiçi hasılasının yüzde 4'ü eski komünist Doğu Almanya'ya akıtılıyor. Bu paranın büyük kısmı sosyal yardım ve emekli maaşlarına harcanıyor. 


</TEXT>
</DOC>
