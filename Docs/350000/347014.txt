<DOC>
<DOCNO> 347014 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/guncel/axgun01.html </URL>
<DATE> 2005/05/30/ </DATE>
<TIME>  </TIME>
<AUTHOR>  </AUTHOR>
<HEADLINE>
552 yıl sonra 'surlara hücum' 
</HEADLINE>
<TEXT>


İstanbul'un fethinin 552. yıldönümü töreninde, hem Fatih Sultan Mehmet, hem Atatürk için dua edildi. Törende fetih, temsili olarak canlandırıldı 

Lube Ayar - İstanbul 

İstanbul'un fethinin 552. yıldönümünde Belgradkapı'da düzenlenen törene vatandaşlar büyük ilgi gösterdi. Mehteran Bölüğü'nün çaldığı Cenk Marşı ve top atışları eşliğinde birlikler, surlara hücum ederek İstanbul'un fethini ve Fatih Sultan Mehmet'in Topkapı'dan şehre girişini canlandırdılar. 
Etkinlikler çerçevesinde ilk tören, Fatih Sultan Mehmet'in Fatih Camii avlusundaki türbesinde yapıldı. 
İstanbul Valisi Muammer Güler, Büyükşehir Belediye Başkanı Kadir Topbaş, 3. Kolordu Komutan Yardımcısı ve 52. Zırhlı Tümen Komutanı Tümgeneral Abdullah Atay, Fatih Sultan Mehmet'in türbesine çiçek bıraktılar. 

'Barış şehri' 
Daha sonra Fatih Müftüsü tarafından, Fatih Sultan Mehmet, fetih ve Kurtuluş Savaşı'nda şehit olanlar ile Mustafa Kemal Atatürk için dua edildi. 
Törende konuşan Topbaş, o yıllarda ülkeler kale şehirlerden, şatolardan yönetilirken, Fatih Sultan Mehmet'in İstanbul'u fethinin ardından kenti sevgi ve hoşgörüye dayalı bir barış şehri haline getirdiğini belirtti. 

Türk'ün mührü 
Topbaş, fethin 552 yıldan beri Türklerin mührünü dünyaya yansıttığını vurgulayarak, "İstanbul'un tüm tarihi, kültürel ve doğal güzelliklerini geleceğe taşıyacağız" dedi. 
Başbakan Recep Tayyip Erdoğan, Güler'e bir mesaj göndererek, İstanbul'un fethinin yıldönümünü kutladı. 

Cenk Marşı, top atışı 

Belgradkapı'daki törende protokol halkı kutladı. Mehteran Bölüğü'nün çaldığı Cenk Marşı ve top atışları eşliğinde birlikler, surlara hücum etti. Askerlerin temsili olarak fethi gerçekleştirmesinin ardından Fatih Sultan Mehmet'in Topkapı'dan şehre girişi canlandırıldı. 


</TEXT>
</DOC>
