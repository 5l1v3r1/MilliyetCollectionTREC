<DOC>
<DOCNO> 316025 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sondun18.html </URL>
<DATE> 2005/02/17/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ABD-AB uzlaşmasına dış politika uzmanlarından destek... 
</HEADLINE>
<TEXT>

     ABD Başkanı George Bush, Irak Savaşı ile bozulan ilişkileri onarmak üzere Avrupa gezisine hazırlanırken, Atlantik'in iki yakasından 50 dış politika ve ulusal güvenlik uzmanı, Irak, İran, Ortadoğu'da demokrasi gibi konularda ortak bir bildiri imzalayarak, ABD ile Avrupa uzlaşmasına destek verdi. 
     Washington'daki demokrat eğilimli düşünce kuruluşu Brookings Institute'de düzenlenen törenle imzalanan 11 sayfalık belgede, Irak, İran, İsrail-Filistin barış süreci, Ortadoğu'da demokrasi, Çin, Uluslararası Ceza Mahkemesi, iklim değişikliği, Cenevre Konvansiyonu, Afganistan, ABD-Avrupa ilişkileri, Sudan ve Birleşmiş Milletler konularında ortak fikir ortaya koydular. 
     Başkan Bush'un 22 Şubat Salı günü başlayacak Avrupa ziyareti öncesinde hazırlanan bu belgeyi imzalayan Amerikalılar arasında, ABD'nin eski Başkanı Bill Clinton döneminin Ulusal Güvenlik Danışmanı Sandy Berger ve Anthony Lake, Brookings Institute'un Başkanı ve ABD Dışişleri Bakanlığı'nın eski iki numaralı yetkilisi Strobe Talbott, Carnegie Endowment for International Peace adlı düşünce kuruluşunun uzmanı Robert Kagan, ABD'nin Avrupa işlerinden sorumlu eski Dışişleri Bakan Yardımcısı James Dobbins, Newsweek dergisinin editörü Fareed Zakaria gibi isimler bulunuyor. 
     Belgeyi imzalayan Avrupalı isimler arasında ise İngiltere'nin eski Dışişleri Bakanı Douglas Hurd, AB'nin Güvenlik Çalışmaları Enstitüsü Direktörü Nicole Gnesotto, İngiltere'nin eski BM ve AB büyükelçisi David Hannay, İspanya'nın eski Savunma Bakanı Narcis Serra, Oxford Üniversitesi Avrupa Etüdleri Profesörü Timothy Garton Ash yer alıyor. 
     Ortak belgede, ''Avrupa ile ABD arasındaki ortaklık devam etmeli. Çünkü ortak geleceğimiz buna dayanıyor. Son haftalarda, bu ortaklığın yeni bir canlılık bulacağına ilişkin iyimserlik arttı. Ancak umuttan çok eyleme ihtiyaç bulunuyor'' ifadeleri yer aldı. Avrupalıların, ABD'nin hata yaptığını kabul etmesini isteyemeyeceği ve son dört yılın politikalarının geri çevrilemeyeceği belirtilen belgede, ABD'nin de kendi girişimlerinin haklılığını basitçe açıklamasının mümkün olmadığı ifade edildi. Belgede her iki tarafın da birbirinin meşru kaygılarına yanıt bulması gerektiği kaydedildi. 
     Belgenin Irak bölümünde, ABD'nin Avrupalı müttefikleriyle Irak konusunda stratejik bir diyalog başlatması ve Irak'ın geleceği için bir ''temas grubu'' kurulması önerildi. AB'nin ise yılda 5 bin memur ve 25 bin Iraklı güvenlik ve polis gücü eğitmesi talep edildi. AB'nin yeniden imar fonlarına 1 milyar dolar katkı yapması ve Irak'ın borçlarının yüzde 50'sini silmesi istendi. 
     İran konusunda ise ABD ile AB'nin, bu ülkenin nükleer faaliyetlerine son vermesi için birlikte çalışması gerektiği kaydedildi. ABD'nin, İran ile başka konulardaki sorunlarını çözme istekliliği göstermesi, AB'nin ise nükleer faaliyetlerini sona erdirmemesi durumunda bu ülkeye belli yaptırımlar uygulamaya hazır olduğunu ilan etmesi istendi. 
     Ortadoğu'da demokrasi çabaları için ise ortak bir Ortadoğu'da Demokrasi Bağımsız Vakfı kurulması ve vakfın çalışmaları için her iki tarafın da bu kuruma gelecek 5 yılda her yıl 100 milyon dolar yatırması önerildi. 
     
</TEXT>
</DOC>
