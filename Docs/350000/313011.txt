<DOC>
<DOCNO> 313011 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/siyaset/axsiy02.html </URL>
<DATE> 2005/02/07/ </DATE>
<TIME>  </TIME>
<AUTHOR>  </AUTHOR>
<HEADLINE>
'Aynı düşüncedeyiz' 
</HEADLINE>
<TEXT>


Rice ile görüşmesini Milliyet'e anlatan Rus Bakan Lavrov, "Irak'taki tüm güçlerin siyasi sürece alınmasının önemini vurguladık. Bu konuda Türkiye ile aynı düşünüyoruz" dedi 

Utku Çakırözer - Ankara 


ABD Dışişleri Bakanı Condoleezza Rice ile akşam yemeğinde buluşmak için Türkiye'ye gelen Rusya Dışişleri Bakanı Sergey Lavrov, Rice ile, "İran'ın nükleer programıyla ilgili sorunun barışçıl yollardan çözümü için tüm imk nları kullanma, her yolu deneme" konusunda anlaştıklarını açıkladı. Lavrov Rice'e, Irak'ın toprak bütünlüğünün korunması için "güçlü bir mesaj verdiğini" de kaydetti. Önceki gece Rice'ın kaldığı Hilton Oteli'nde gerçekleşen 2 saatlik yemek sonrası Esenboğa Havalimanı'nda Milliyet'in sorularını yanıtlayan Lavrov'un açıklamaları özetle şöyle 

ABD yönetimi İran'a nükleer programı nedeniyle sık sık tehditlerde bulunuyor. 
- Rusya, Uluslarası Atom Enerjisi Ajansı'nın UAEA yönetim kurulunda yer alıyor ve bu kurul, İran'ın UAEA ile diyalog içinde nükleer programıyla ilgili tüm sorunları gidermesi yönünde kararlar aldı. Bunun da barışçıl yollardan yapılması şarttır. 

Irak'taki gelişmeleri konuşabildiniz mi 
- Bu konuyu da görüştük. Türk Dışişleri Müsteşarı Ali Tuygan ile de ele aldığımız konuyu vurguladık. Irak içindeki değişik gruplar arasında diyaloğun desteklenmesi, ulusal uzlaşmanın sağlanması ve tüm siyasi güçlerin siyasi sürece alınmasının önemini vurguladık. Irak'ta şu anda en önemli konu budur ve Türkiye ile aynı düşünüyoruz. Rice da, tüm siyasi güçlerin sürece girebilmesini umduklarını kaydetti. 

Türkiye'nin Kerkük'teki gelişmeler ve Irak'ın toprak bütünlüğü konusunda endişeleri var. 
- Spesifik olarak Kerkük'ü konuşmadık ama Irak'ın toprak bütünlüğünün korunması gereğini çok güçlü biçimde vurguladım. 

Ankara'nın Kıbrıs konusundaki beklentileri ele alındı mı 
- Kısaca konuştuk. Bu sorunun iki tarafın da nihai çözümü kabul etmesi, BM Güvenlik Konseyi kararları doğrultusunda çözülmesi gerektiğini teyit ettik. Çözüm empoze edilemez. BM'nin, diyaloğu teşvik için iyi niyet misyonunu devam ettirmesi faydalı olabilir. 

Türkiye'nin Çeçen terörüyle mücadeleyi desteklemesinden memnun musunuz 
- Türkiye'nin uluslararası terörle mücedele yönünde attığı adımlar bizim için tatmin edici. Türk hükümetinin topraklarını, terörist örgütlerin kullanmasına izin vermeme politikasını takdir ediyoruz. 


</TEXT>
</DOC>
