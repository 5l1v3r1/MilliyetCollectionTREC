<DOC>
<DOCNO> 326383 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur18.html </URL>
<DATE> 2005/03/23/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Yolunu kesip para istediler, demir çubukla dövdüler 
</HEADLINE>
<TEXT>

     Mehmet AL DHA 

      ANTALYA'nın Alanya İlçesi'nde halk otobüsü şoförü 31 yaşındaki Kerim Bunat, aracıyla giderken yolunu kesip, kendisinden 'yoldan geçme parası' isteyen 5 kişi tarafından yürüme engelli ağabeyi 35 yaşındaki Altay Bunat'ın gözü önünde demir çubuklarla dövüldü. Bunat aldığı darbelerle bayılırken, 100 YTL'yi alan ve otobüsün camlarını kıran 5 saldırgan kaçtı. 
     Kerim Bunat, dün 15.30 sıralarında kendisine ait 07 N 1299 plakalı halk otobüsü ile Alanya'dan Tosmur Beldesi'ne doğru yola çıktı. Yolcuların tamamı indikten sonra Bunat ve yürüme engelli ağabeyi Altay Bunat, araçta yalnız kaldı. Tosmur Mezarlığı yakınlarına geldiklerinde arkalarındaki 07 NB 073 plakalı kamyonet hızlanarak, önlerine geçip durdu. 
     Araçtan inen iki kişi, otobüse girip Bunat'tan yoldan geçme parası' istedi. İki kardeş, önce kendilerine şaka yapıldığını düşünerek güldü. İki kişi taleplerinde ısrar edince, Kerim Bunat şahısları iterek otobüsten indirdi ve kapıları kapattı. Alanya'ya yönelen Bunat, daha 500 metre gidemeden, otobüsün önü yine aynı kamyonet tarafından kesildi. Araçtan bu kez ellerinde demir çubuklarla 5 kişi indi. Kerim Bunat'ı otobüsten indiren şahıslar, öldüresiye dövdü. Yürüme engelli ağabey Altay Bunat kardeşinin dövülmesini çaresizlik içinde izledi. Araçtaki yaklaşık 100 YTL'yi 100 milyon lira alan saldırgnlar, otobüsün camlarını da kırdıktan sonra olay yerinden kaçtı. 
     Yaralı Kerim Bunat, ağabeyinin cep telefonuyla çağırdığı ambulansla kaldırıldığı Alanya Devlet Hastanesi'nde tedavi altına alındı. Yaşadıklarına inanamadığını söyleyen Kerim Bunat, "O sırada çevrede vatandaşlar vardı. Ama kimse yardım etmedi. Bir filmdeki şiddet sahnesini seyreder gibi izlediler. Türkiye'nin en gözde turizm kentinde güpegündüz dayak yedim, kimsenin kılı kıpırdamadı. Türkiye nereye gidiyor'' diye konuştu. Polis, zanlıları yakalamak için çalışmalarını sürdürüyor. 
     
</TEXT>
</DOC>
