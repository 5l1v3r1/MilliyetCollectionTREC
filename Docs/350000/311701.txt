<DOC>
<DOCNO> 311701 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/sonsiy12.html </URL>
<DATE> 2005/02/02/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
CHP'de "tüzük kurultayı" çağrısı... 
</HEADLINE>
<TEXT>

     CHP'li Kocaeli Milletvekili Sefa Sirmen, parti yönetimine ''parti içi barışı sağlaması ve derhal olağanüstü kurultayı toplayıp tüzük değişikliğini gerçekleştirmesi'' çağrısında bulundu. 
     Sefa Sirmen, Parlamento'da düzenlediği basın toplantısında 13. Olağanüstü Kurultay'ın şeffaflıktan, özgürlükten uzak, baskı altında gerçekleştiğini, dolayısıyla ''demokratik ve geçerli olmadığını'' ileri sürdü. 34 yıldır CHP'nin içinde yer aldığını belirten Sirmen, yıllarca kurultaylara gelip gittiğini ancak böyle bir kurultayı hiç görmediğini söyledi. Kurultayda ortaya çıkan görüntüleri kınadığını ifade eden Sirmen, ''Tek sorumlu yönetimdir'' dedi. 
     
     ''SAHTE KARTLARLA OY KULLANILDI'' 
     Delege kartını kurultay günü sabaha karşı 04.00'de alabildiğini, eşine istediği konuk kartını ise söz verildiği halde alamadığını belirten Sirmen, ''Oysa kurultay salonu geceden doldurulmuştu. Ve elinde sahte delege kartları olan birçok kişi delegelere ayrılan yere oturmuştu. Bu insanlar divan başkanlığı seçimi sırasında oy kullandı'' diye konuştu. 
     Genel Başkan Deniz Baykal'ın divan başkanlığı seçimlerinde oyları saymadan sonucu ilan etmesinin istenilmeyen olayların kıvılcımını yaktığını iddia eden Sirmen, divan başkanının da sadece bir tarafın başkanı gibi hareket ettiğini söyledi. Parti organlarının çarşaf listeyle belirlenmesine yönelik önergelerinin ise divan başkanlığı seçiminin hemen ardından oylanması gerekirken bunun yapılmadığını dile getiren Sirmen, önergenin genel başkanlık seçiminin ardından salonda çok az sayıda delege varken gerçekleştirildiğini belirtti. Oylama sırasında da kullanılmayan oy pusulalarının toplanarak delegeler üzerinde baskı kurulduğunu öne süren Sirmen, ''atamayla belirlenen'' milletvekilleri dışında yönetimin kurultayın çoğunluğunun desteğini almadığını iddia etti. Sirmen, dolayısıyla kurultayın şeffaflık ve özgürlükten uzak, baskıcı bir ortamda gerçekleştiğini, bu nedenle ''demkoratik ve geçerli olmadığını'' söyledi. 
     PM listesinin de ''Küçük olsun benim olsun, muhalefet olmasın, tartışma olmasın'' anlayışıyla hazırlandığını ileri süren Sirmen, CHP yönetimine ''parti içi barışı sağlaması, partiyi halka açması ve derhal tüzük değişikliğini gerçekleştirmesi'' çağrısında bulundu. Sirmen, ''Tüzük değişmediği sürece bundan sonra yapılacak kurultaylardan da farklı sonuç çıkmaz'' dedi. 
     
     ''SONUNA KADAR MÜCADELE'' 
     Sirmen, bir soru üzerine partiden kopmalar olabileceğini ancak kendisinin değişim adına sonuna kadar mücadeleden yana olduğunu dile getirdi. Sirmen, CHP 13. Olağanüstü Kurultayı'nda son anda genel başkan adaylığından vazgeçen İstanbul Milletvekili Zülfü Livaneli'nin CHP'nin vakfa dönüştürülmesi önerisine katılmasının mümkün olmadığını söyledi. 
     Sefa Sirmen, ayrıca bir televizyon kanalında 1998'de Sefa Sirmen'in belediye başkanlığı döneminde İzmit Büyükşehir Belediyesi'nin de SEKA'nın kapatılması yönünde imza verdiği şeklinde yer alan haberin doğru olmadığını söyledi. Seka arazilerinin Ford'a devrinden sonra sahilde kalan arazinin ise büyükşehire yeşil alan olarak devrini öngören yazıdan söz edildiğini belirten Sirmen, bunun SEKA'nın kapatılması anlamına gelmediğini söyledi. Sirmen, hiçbir zaman SEKA'nın kapatılması yönünde düşüncesi olmadığını bildirdi. SEKA'nın tarihi eser olduğunu, bu nedenle sonuna kadar korunması gerektiğini ifade eden Sirmen, çok büyük yatırımlara gerek olmaksızın 8-9 milyon dolarlık yatırımla buranın karlı bir işletme haline gelebileceğini söyledi. Sirmen, Seka'nın kapatılmaması konusunda elinden gelen mücadeleyi yapacağını bildirdi. 
     Sirmen, o zamanlar ''Seka bizim namusumuzdur kapatılamaz'' diye demeçler veren Çevre ve Orman Bakanı Osman Pepe'nin namus sözüne sahip çıkmasını istedi. 
     
</TEXT>
</DOC>
