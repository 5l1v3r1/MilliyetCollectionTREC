<DOC>
<DOCNO> 311912 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/yasam/ayas.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
Çığ 'geliyorum' dedi... 
</HEADLINE>
<TEXT>


Palandöken'de, riskli olduğu için 'yasaklanan' bölgede snowboard yapan Rus turistler çığ altında kaldı, 1 turist öldü 


Palandöken Kayak Merkezi'nde pistlerin dışında macera arayan turistler, 'beyaz ölüme' davetiye çıkardı. 
İzin verilen pistlerin dışında, tehlikeli olduğu için 'yasak' olan bölgede snowboard yapan Rus turistler, bir anda üzerlerine gelen tonlarca ağırlıktaki karın altında kaldı. Çığın sürüklediği turistlerden biri kar kütlesinden kurtulmayı başarırken, bir Rus turist ise yaşamını yitirdi. Erzurum Vali Yardımcısı Aslan Karanfil, cesedi çıkarılan 18 yaşlarındaki turistin, yasak bölgede snowboard yapan 5 kişilik gruptan olduğunu kaydetti. Diğer 4 kişiden 3'ünün kar kütlesi altında kalmadan kurtulduğunu, birinin de kendi çabalarıyla karın atından çıkmayı başardığını söyleyen Aslan, ölen turistin kimliğinin tespitine çalıştıklarını belirtti. 
Erzurum Vali Yardımcısı İbrahim Yurdakul ise, olayın 'çığ' değil, 'kar kayması' olduğunu söyledi. Yurdakul, pistlerin dışında bir ya da 2 maceraperest turistin snowboard denemesiyle kar kütlesi düştüğünü, bunun da çığ olarak algılandığını söyledi. 

'2 patlama sesi duydum' 
Bir görgü tanığı ise, çığ gelmeden önce 2 patlama sesi duyduğunu öne sürerek, şöyle konuştu "Kuzey pistine çığ düşürüp bölgeyi tehlikesiz hale getirmek için ses bombası atıldı. Dağ sanki kaymaya başladı. Snowboardlarla kayan turistlerin çığda çırpınışlarını gördüm. Birkaçı kendi çabaları ile kurtulmayı başardı. Birisinin ise sadece başı gözüküyordu. Rus turist kurtarılabilirdi ancak amatörce bir müdahale yapıldı, ölüm kaçınılmaz oldu." 
Yetkililer ise, kuzey pistindeki çığ düşürme çalışmalarının sabah yapıldığını iddia etti. 


</TEXT>
</DOC>
