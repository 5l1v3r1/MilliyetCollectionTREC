<DOC>
<DOCNO> 321792 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/08/son/sondun49.html </URL>
<DATE> 2005/03/08/ </DATE>
<TIME> 21.22 </TIME>
<AUTHOR>  </AUTHOR>
<HEADLINE>
KKTC'de Cumhurbaşkanılığı seçimine doğru... 
</HEADLINE>
<TEXT>

     KKTC'de Milliyetçi Adalet Partisi MAP , Cumhurbaşkanı Rauf Denktaş'a, 17 Nisan'da yapılacak cumhurbaşkanlığı seçiminde aday olmasını önerdi. 
     Cumhurbaşkanı Denktaş da ''her görevin bir zamanı ve limiti olduğunu'' belirterek, kararını verdiğini ve tekrar aday olmayacağını söyledi. 
     Denktaş, MAP Genel Başkanı Ata Tepe ve beraberindeki heyeti kabul etti. 
     Ata Tepe, ''MAP Parti Meclisi'nin cumhurbaşkanlığı seçimlerine yönelik iradesini aktarmak istediklerini'' ifade ederek, ''milli davayı en iyi şekilde savunabilecek adayın Cumhurbaşkanı Denktaş olduğunu'' belirtti ve Denktaş'ı tekrar aday olmaya davet etti. 
     Tepe, ''MAP'ın, iki devletliliği ve KKTC'yi yaşatma fikrini savunan partilerin, partilerüstü, bağımsız, davayı en iyi şekilde savunabilecek bir adayla seçime gitmesi düşüncesinde olduğunu'' belirterek, ''Bu kapsamda milli davayı en iyi şekilde savunabilecek adayın, milli davada ortaya konulan başarıdan dolayı Rauf Denktaş olduğunu'' kaydetti. 
     
     ''HER GÖREVİN BİR LİMİTİ VAR'' 
     Cumhurbaşkanı Denktaş, adaylık davetine karşılık, ''Her görevin bir zaman limiti vardır. Her görevin bir sorumluluğu vardır. Biz bu göreve gelmişsek, Kıbrıs Rumlarının anlaşma yoluyla bizi aldatıp silahla yapamadıklarını yapmamaları için geldik'' dedi. 
     Rumların, başkalarının hediye ettiği ''meşru Kıbrıs hükümeti'' unvanını devam ettirmekten öteye başka düşünceleri olmadığını belirten Denktaş, KKTC'nin bu durumu dengelemek için kurulduğuna işaret etti. Denktaş, ''Eğer dengelemeseydik, şimdiye kadar çoktan Kıbrıs, Yunan olmuş olurdu'' diye konuştu. 
     Bağımsızlığın, bir insan topluluğunun erişebileceği en yüksek mertebe ve en kıymetli olgu olduğunu vurgulayan Denktaş, bununla takas edilebilecek başka bir kıymet olmadığını, var olduğunu zannedenlerin de kendi kendilerini kandırdığını kaydetti. 
     
     ''GÖREV, HALKIN İÇİNDE DEVAM EDECEK'' 
     Görevinin cumhurbaşkanı olarak sona ereceğini, ancak davaya hizmet görevinin bitmediğini vurgulayan Denktaş, bu mücadelenin, halkın içinde devam edeceğini söyledi. Denktaş, ''Burada oturup, hangi istikamete gittiğimi bilmediğim gidişata şahitlik yapmam doğru değildir'' dedi. 
     Cumhurbaşkanlığını devralacak olan kişinin, ''devleti ve bağımsızlığı koruyacağına dair'' namusu ve şerefi üzerine ant içeceğine işaret eden Denktaş, bu anda ihanetin anayasal suç olduğunu ve çok büyük sorumluluklar içerdiğini vurguladı. 
     Denktaş, ''Biz 21 yaşında bir devleti, bu gençliğe bırakıyoruz. Temennimiz, kıymetini bilmeleridir. Başka bir devlet, başka bir bağımsızlık bulamazlar'' diye konuştu. 
     
</TEXT>
</DOC>
