<DOC>
<DOCNO> 305053 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/10/son/sondun21.html </URL>
<DATE> 2005/01/10/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
ABD, Irak'tan çekilmeyi reddetti 
</HEADLINE>
<TEXT>

     Irak'taki ABD Büyükelçiliği, Sünnilerin seçimlere katılması karşılığında, Amerikan ordusunun Irak'tan çekilmesi için bir takvim belirlenmesi teklifini reddetti. 
     Adının açıklanmasını istemeyen bir Amerikalı yetkili, cumartesi günü başkent Bağdat'taki Amerikan Büyükelçiliği'nde Ulema Komitesi ile yetkililerin bir toplantıda bir araya geldiğini, ülkenin en güçlü dini oluşumu olan komitenin daha önce benzeri hiç olmamış bu toplantıda, Sünnilerin seçimlere katılması için şartlar öne sürdüğünü söyledi. 
     Aynı yetkili, ''Üst düzey elçilik yetkilileri ile görüştüler ve siyasi sürece Sünnilerin katılımını ele aldılar'' dedi ve Irak genelindeki 3 bin kadar camiyi yöneten komitenin, ABD hükümetinin Amerikan askerlerinin Irak'tan çekilmesi için bir takvim belirlemesi halinde, seçimlere katılmama kararından vazgeçebileceklerini bildirdiklerini kaydetti. 
     Amerikalı yetkili, ''Ancak biz bunu yapmayacağız'' açıklamasında bulundu. 
     Saddam Hüseyin'in devrilmesinden sonra kurulan bu nüfuzlu kurum, Amerikan kuvvetlerinin Felluce'ye operasyon düzenlemesinin ardından seçim sürecini boykot kararı almıştı. Komite, Irak'ın orta kesimlerindeki direniş ve ayaklanmayla bağlantılı olmakla suçlanıyor. 
     
</TEXT>
</DOC>
