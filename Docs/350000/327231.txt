<DOC>
<DOCNO> 327231 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/spor/spo01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Yine kefalet krizi 
</HEADLINE>
<TEXT>


30 milyon doları bulan borca kefil olarak imza atan Serdar Bilgili döneminin yöneticileri, Beşiktaş Başkanı Demirören'den kefalet imzalarının iade edilmesini tekrarladı. Yönetim kurulu ise bu duruma sıcak bakmıyor 

ATIF KEÇECİ 


Beşiktaş Yönetimi'nin, mali konularda yaşadığı krizi aşmak için sermaye artımının yanı sıra yüzde 10 -15'lik yeni bir halka arza hazırlanması, eski Başkan Serdar Bilgili'nin yönetim kurulu üyeleri arasında tedirginlik yarattı. 
Bu gelişmeler üzerine önceki gün bir araya gelen Hüsnü Güreli dışındaki eski yöneticiler, görevde oldukları süreçte bankalara verilen teminat senetlerinin kefalet imzalarının iade edilmesini istedi. 
İdareciler, kendilerinin 2000 yılında göreve geldiklerinde Süleyman Seba yönetimi döneminde bankalara verilen senetlerdeki imzaları kısa zaman dilimi içinde iade ettiklerini de hatırlattı. Bilgili döneminin yöneticileri, Başkan Yıldırım Demirören konuyu görüşüp, sonuca bağlaması için eski yönetici Avukat Gürol Kaymak'ı görevlendirdi. 
Demirören'in olaya sıcak bakmadığı ileri sürülürken, eski yöneticiler ilgili bankalara başvuruda bulunarak, bu yolla kefil durumlarının düşmesini talep ediyor. 
Serdar Bilgili'nin 2000 ve 2002 yönetimlerine aldığı tüm üyeler, imzalarının senetlerden kaldırılmasını isterken, kefaletin toplamının ise 30 milyon dolar olduğu belirtildi. 
Demirören Yönetimi'nde, Can Akın Çağlar ve Erhan Kamışlı'nın çeşitli nedenlerle imzadan kaçındıkları bilinirken, kefilliği kabul etmeyen Reha Muhtar da istifa etmişti. 
Kefalet senetlerinde imzaları bulunan eski yöneticilerden Fikret Orman, Muzaffer Nasıroğlu, Ahmet Kavalcı, Deniz Atalay ve Cem Bilge, 30 Mayıs 2004 seçimlerinde Demirören'in karşısındaki listeden aday olmuştu. 

Tarih yeniden yazılacak 

BİLAL MEŞE 

Bugüne kadar çeşitli kişiler tarafından kaleme alınan "Beşiktaş Tarihi", Divan Kurulu'nun çalışmasıyla resmiyet kazanacak. Tartışmalı hiçbir konunun olmamasını isteyen Siyah - Beyazlılar, bu konuyla ilgili olarak çalışmalara başladı. Divan Kurulu'nun hafta içinde yaptığı toplantıda, 'BJK Tarihi'nin hazırlanması konusunda Tarih Profesörü Mahir Aydın'ın önderlik yapması kararı alındı. 
Osmanlıca'yı da iyi bilen Aydın'ın, Siyah - Beyazlılar'dan Prof. Dr. Turgay Atasü ve eski yönetici Mesut Arda ile birlikte çalışacağı belirtildi. Tarihçiler, ilk etapta 1903-1923 arasındaki periyot için çalışacak. 

Çalımbay'ın listesi kabarık 

ORHAN YILDIRIM 

Yabancı transferinde yanlış yapmamak için dört koldan yabancı futbolcu izleyen Beşiktaş teknik heyeti, Çek Cumhuriyeti ile Mısır'a çıkarma yapıyor. Antrenör Gökhan Keskin, bugün oynanacak Çek Cumhuriyeti ile Finlandiya arasındaki maçı izleyecek. Çalımbay'ın, bir yıldır takipte olduğu Çek savunma oyuncuları Rene Bolf Auxerre ve Tomas Ujfalusi Fiorentina 'den en az birini almak istediği öğrenildi. 
Antrenör Zeki Önatlı'nın da Mısır'a giderek yarın oynanacak olan Mısır - Libya maçında bazı isimleri izleyip, raporunu Rıza Çalımbay'a ileteceği belirtildi. 
Carew'i gönderip iyi bir santrfor almak isteyen Beşiktaş'ın, Chelsea'nin malı olan ancak Birmingham'da kiralık oynayan Finlandiyalı Mikael Forssel için de görüşmeleri sürdürdüğü vurgulandı. 

Ronaldo sevinci 

Beşiktaş, hız kesmeden Diyarbakır maçının hazırlıklarına sürdürüyor. Dün sakatlığı geçen Ronaldo da takımla çalıştı. Sakat olan İbrahim Üzülmez ile sol dizinde ağrıları olan Fatih ise çalışmaya katılmadı. Juanfran salonda çalışırken, Sergen koşu yapmakla yetindi. İdmanı Başkan Yıldırım Demirören de izledi. 


</TEXT>
</DOC>
