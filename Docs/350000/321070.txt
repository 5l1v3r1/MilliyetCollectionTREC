<DOC>
<DOCNO> 321070 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sontur09.html </URL>
<DATE> 2005/03/05/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Konya'da içkili restorana el bombası 
</HEADLINE>
<TEXT>

     Taner ORAL KONYA, DHA 

      KONYA'da sabaha karşı bir işhanının girişinde bulunan içkili restorana savunma tipi el bombası atıldı. Parça tesiri bulunan tahrip gücü yüksek el bombasının patlaması sonucu, restoran ile iş hanındaki iş yerlerinin pencere camları kırıldı. Restoranın önünden geçen asfalt yolda ise 5 santimetrekarelik çukur oluştu. Şans eseri ölen ya da yaralanın olmadığı olayla ilgili geniş çaplı soruşturma başlatıldı. 
     Bugün sabaha karşı saat 03.00 sıralarında Selçuklu İlçesi, Zafer Meydanı, Alaaddin Caddesi'ndeki 5 katlı Sertap İşhanı'nın giriş bölümündeki İsmail Çevik'in işlettiği içkili Köşem restorana el bombası atıldı. El bombasının patlaması sonucu, restoranla birlikte iş hanındaki üst katlardaki iş yerlerinin pencere camları kırıldı. İçerde uyuyan iş hanının bekçisi Saadettin Kaya olaydan yara almadan kurtuldu. 
     Korkunç gürültüyle yataklarından fırlayan çevre sakinleri ne olduğunu anlamak için dışarı çıkarken, bölgeye sevk edilen çok sayıda polis ekibi geniş güvenlik önlemi aldı. Bomba uzmanlarının olay yerinde yaptığı incelemeler sonucu restorana tahrip gücü yüksek savunma tipi el bombası atıldığı belirlendi. 
     Olayın siyasi boyutunun bulunmadığı sanılırken, bir açıklama yapan Konya Emniyet Müdürü Salih Tuzcu, Terörle Mücadele, Asayiş ve İstihbarat Şubeleri'nden oluşturulan ekiplerin soruşturmayı yürüttüğünü belirterek, "Olayın ideolojik bir yönü yok gibi görünüyor. Arkadaşlar araştırıyorlar, işletmeci ile husumeti olan kişilerin bir hesaplaşması olabilir. Adi vaka olarak işlem yapacağız'' dedi. 
     
</TEXT>
</DOC>
