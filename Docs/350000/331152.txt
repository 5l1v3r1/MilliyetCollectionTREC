<DOC>
<DOCNO> 331152 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sonsiy25.html </URL>
<DATE> 2005/04/07/ </DATE>
<TIME> 14.25 </TIME>
<AUTHOR>  </AUTHOR>
<HEADLINE>
Dışişleri Bakanlığı Müsteşarı Tuygan ABD'ye gidecek 
</HEADLINE>
<TEXT>

     Dışişleri Bakanlığı Müsteşarı Ali Tuygan, temaslarda bulunmak üzere gelecek hafta ABD'ye gidecek. 
     Dışişleri Bakanlığı Sözcüsü Namık Tan, haftalık basın toplantısında bir soru üzerine, Tuygan'ın beraberinde bakanlık yetkililerinden oluşan bir heyetle 13-15 Nisan'da Washington'u ziyaret edeceğini söyledi. 
     Tan, Tuygan'ın ziyareti çerçevesinde ilgili makamlarla görüşeceğini, bazı kongre üyeleri ve kongredeki Türk-Amerikan Dostluk Grubu üyeleriyle bir araya geleceğini kaydetti. 
     Sözcü Tan, müsteşarın ayrıca, Washington Yakındoğu Politikaları Enstitüsü'nde WINNEP Türk-Amerikan ilişkilerini ele alan bir konuşma yapmasının öngörüldüğünü söyledi. 
     Edinilen bilgiye göre Tuygan, temasları çerçevesinde ABD Dışişleri Bakan Yardımcısı Nicholas Burns ile bir araya gelecek. 
     Tuygan'ın temaslarında, ikili ilişkilerin yanı sıra Kıbrıs, Afganistan ve NATO'da işbirliği, AB süreci, İran, Suriye, Rusya, Kafkaslar, Ortadoğu gibi konuların ele alınması bekleniyor. 
     
     STRAW'UN AÇIKLAMASI 
     İngiltere Dışişleri Bakanı Jack Straw'un, Avam Kamarası Dış İlişkiler Komitesi'nin Kıbrıs konusunda hükümete yönelttiği soru ve önerilere verdiği yanıta ilişkin bir soru üzerine Tan, şunları söyledi 
     ''Straw'un İngiliz dışişlerinin görüşleri hakkında yaptığı takdimin genel hatları itibariyle Kıbrıs konusuyla ilgili kapsamlı bir yaklaşımı yansıttığını düşünmekteyiz. Nitekim raporda KKTC'nin üzerindeki ambargoların kırılması açısından önemli etkiler icra edecek olan AB Doğrudan Ticaret Tüzüğü'nün, Mali Yardım Tüzüğü ile birlikte bir paket olarak ele alınması gerektiği hususuna işaret edilmekte, doğrudan ticaret ve Ercan'a uçuşların başlaması desteklenmekte ve Yeşil Hat Tüzüğü'nün uygulanmasının Rum tarafınca getirilen kısıtlamaların kaldırılması gerektiği dile getirilmektedir. 
     Keza Kıbrıs sorununun çözümünün Türkiye'nin AB ile müzakerelere başlaması için koşul olmadığının altı çizilmektedir. Straw'un Türkiye'nin Kıbrıs'tan askerlerinin bir bölümünü çekmesinin çözüm için olumlu bir katkı sağlayacağı hakkındaki sözlerinin doğru bir muhteva içinde değerlendirilmesi gerektiğini düşünmekteyiz. 
     Türk tarafı güvenlik ve askeri konuları kapsamlı bir çözümün parçası olarak görmektedir. Nitekim, Straw'un bu ifadesiyle çözüm ile birlikte asker çekilmesini kastettiği değerlendirilmektedir. Geçen yıl referandumlarda Rum tarafınca reddedilen Annan planı kabul edilmiş olsaydı, asker çekilmesinin çözümün bir parçası olarak gündeme gelmiş olacağı da hatırlanmalıdır.'' 
     
</TEXT>
</DOC>
