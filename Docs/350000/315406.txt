<DOC>
<DOCNO> 315406 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko29.html </URL>
<DATE> 2005/02/15/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Kacar Vakıfbank, dünyanın en karlı bankası olmaya aday 
</HEADLINE>
<TEXT>

     Vakıfbank Genel Müdürü Ahmet Kacar, ''2004 yılında 612 katrilyon lira net kar elde eden Vakıfbank'ın dünyanın en karlı bankası olmaya aday'' dedi. 
     Kacar, Vakıfbank ile Gaziantep Sanayi Odası GSO ve Gaziantep Ticaret Odası GTO arasında ''cazip kredi'' protokolü imza törenlerinde yaptığı konuşmada, sanayici, işadamı ve halkın desteğiyle bankasının 2003 ve 2004 yıllarında önemli başarılara imza attığını söyledi. 
     Vakıfbank'ın 2003 yılında dünyada en hızlı büyüyen ikinci banka olduğunu vurgulayan Kacar, ''2003'teki başarılarımızı 2004'te sürdürdük. Dolar bazında yüzde 50, Türk Lirası bazında yüzde 41 büyüme gerçekleştirdik'' diye konuştu. 
     Kacar, Vakıfbank'ın karını sahip oldukları tüm gelirlerin büyük bölümünü sanayicilere kredi olarak kullandırarak, bankanın müşteri portföyünü genişleterek artırdıklarını bildirdi. 
     Vakıfbank'ın geçen yıl toplam özkaynaklarının yüzde 35'ine yakın bir karlılık oranı yakaladığını ifade eden Kacar, şunları anlattı 
     ''Bu oran Türkiye'de en yüksek karı elde ettiği söylenen bankalar için yüzde 18 idi. Dünyadaki en karlı banka için ise bu oran yüzde 25'ti. Bankaların 2004 yılında yaptıkları kara göre sıralaması Haziran ya da Temmuz ayında belli olur, Vakıfbank dünyanın en karlı bankası olmaya aday. Vakıfbank 612 trilyon lira net kar elde etti. Bu kar 430 trilyon ödenmiş sermayesine, 2 katrilyon özkaynağına ve 24 katrilyon aktifine göre gerçekten çok büyük bir karlılık.'' 
     
     ''KREDİ HACMİMİZİ GENİŞLETİYORUZ''- 

     Kacar, kamu ve hazine kağıtlarının Vakıfbank'ın aktifi içindeki payının önceki yıllarda yüzde 45-55 dolayında olduğunu anımsatarak, şimdilerde bu oranın yüzde 35'e gerilediğini belirtti. 
     Vakıfbank'ın kredi hacmini genişlettiklerini vurgulayan Kacar, sözlerini şöyle sürdürdü 
     ''Kredi hacmimizi genişletiyoruz. Kredi hacmimizi genişletince dolayısıyla müşteri portföyümüz de genişliyor, karlılığımız artıyor. 
     Kredi politikamızla tabana yaygın kredilere önem veriyoruz, blok kredilerden mümkün olduğunca kaçınıyoruz. Halkımızın daha büyük bir kesimi bankamızın kredi olanaklarından yararlansın istiyoruz. 
     KOBİ'lere yönelik kredi hacmimizi 2 yılda yaklaşık 4 kat artırdık. 
     Şu anda Vakıfbank'ın kredi kullandırdığı KOBİ sayısı 100 bine ulaştı. 
     KOBİ bankası gibi hizmet veriyoruz ve bu anlayışla hareket etmeye devam edeceğiz. Biz kendimizi KOBİ'lere en yakın banka olarak hissediyoruz. Son iki yıldır KOBİ'lere en uygun koşullarla kredi kullandıran bankayız.'' 
     
     KOÇER VE SUCU'NUN KONUŞMALARI- 

     Gaziantep Sanayi Odası Başkanı Nejat Koçer'de açıklamasında, Kacar'ın geçen yıl GSO'yu ziyareti sırasında Vakıfbank'ın özelleştirmeye değil iyi yönetime ihtiyaç duyduğunu belirttiğini anımsatarak, aradan geçen zamanın kendisini haklı çıkardığını vurguladı. 
     Bankacılık sektörünün omurgası olarak gördükleri Vakıfbank'ın son bir yılda kaydettiği olumlu gelişmelerden mutluluk duyduklarını ifade eden Koçer, ''Bankaların güçlü olması ve reel sektörü desteklemesi hepimizin beklentisi. Sektörün bugünkü konumuyla doğrusu bizlere umut veriyor'' dedi. 
     Koçer, Gaziantep ekonomisine ilişkin Kaçar'ı bilgilendirdi. 
     Gaziantep Ticaret Odası Başkan Vekili Zeki Sucu da konuşmasında, KOBİ'lerin yaşadığı en ciddi sorunun finansan olduğunu vurguladı. 
     GTO'nun geçen yıl 11 banka ile kredi protokolü imzaladığını, 229 üyenin toplam 9 trilyon lira kredi kullandığını belirten Sucu, konuşmasını şöyle tamamladı 
     ''KOBİ'lerin yeteri kadar kredi kullandıkları söylenemez. Ama biz Vakıfbank'ı KOBİ'lerin kredi taleplerini geri çevirmeyen bir banka olduğuna inanıyoruz ve yöneticilerine teşekkür ediyoruz.'' 
     
</TEXT>
</DOC>
