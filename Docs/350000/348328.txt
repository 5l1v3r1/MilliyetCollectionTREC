<DOC>
<DOCNO> 348328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur21.html </URL>
<DATE> 2005/06/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
"Haydi Kızlar Okula" kampanyasına filmle destek... 
</HEADLINE>
<TEXT>

     Samsun’un Asarcık İlçesi Yatılı İlköğretim Bölge Okulu Müdürü’nün senaryosunu yazdığı ve öğrencilerin rol aldığı kızlarını okula göndermeyen aileler için hazırlanarak CD’ye çekilen "Kaymakam" adlı 40 dakikalık kısa film izleyenleri duygulandırıyor. 
     Edinilen bilgiye göre, Asarcık Yatılı İlköğretim Bölge Okulu Müdürü Aydın Peker, ilçede kızlarını okula göndermeyen aileleri bu tutumlarından vazgeçirmek için sürdürdüğü çabalarına destek amacıyla farklı bir yol buldu. 
     Peker, senaryosunu yazıp kendi çektiği 40 dakikalık kısa bir film hazırlarken, filmde öğrencilerinden 10’u kız 19 öğrenci rol aldı. 
     CD’ye çekilen ve okulların kapanmasının ardından çoğaltılarak tüm köylerde dağıtılacak filmde, küçük yaşta başlık parası için evlendirilen ve yaşamı boyunca kaymakam olmayı hayal eden bir kadının, kızını kaymakam yapma öyküsü ile kaymakam olmak isteyen küçük kızın çevresine ve diğer aile fertlerine karşı verdiği mücadele anlatılıyor. 
     Tüm olumsuzluklara ve ilkel olanaklara rağmen amatör bir kamera ile çekilen film izleyenlerin duygulu anlar yaşamasına neden olurken, okul müdürü Aydın Peker, amaçlarının kız çocuklarını okula göndermeyen aileleri bu yolla ikna etmek olduğunu söyledi. 
     Eğitim-öğretim döneminin sona ermesinin ardından 10 Haziran’dan itibaren çoğaltılacak CD’lerin köy köy dağıtılarak izlenmesini sağlayacaklarını ifade eden Aydın, bazı ailelere de bizzat kendisinin filmi izlettireceğini kaydetti. 
     Bu yolla aileleri ikna edeceklerine inandığını belirten Aydın, "İlçemizde okula gönderilmeyen çok sayıda kız çocuğu var. Amacımız bu çocukların eğitime devam etmeleri halinde kaymakam, vali hatta başbakan bile olabileceklerini ailelerine göstermek" dedi. 
     Milli Eğitim Müdürü Cevdet Aydın ise hazırlanan CD’nin il genelinde dağıtımını düşündüklerini bildirdi. 
     Samsun’da 800 dolayında kız çocuğunun okula gönderilmediğini belirlediklerini kaydeden Aydın, "Bunların okula gönderilmesi için yoğun çaba harcıyoruz. Bu çabalarımıza destek verecek olan bu filmi okullara göndereceğiz, ailelere izlettireceğiz. Okul müdürünün çabalarına gereken desteği vereceğiz" diye konuştu. 
     
</TEXT>
</DOC>
