<DOC>
<DOCNO> 339904 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/son/sonspo14.html </URL>
<DATE> 2005/05/05/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Kayserililerin Hagi'ye açtığı 'hakaret davası' düşürüldü 
</HEADLINE>
<TEXT>

     Eski Kayserispor Taraftarları Derneği Başkanı Mehmet İncialan, Galatasaray Teknik Direktörü George Hagi hakkında açtığı "hakaret" davasında şikayetini geri alınca, dava düşürüldü. 
     Kayseri 3. Sulh Ceza Mahkemesi’nde yapılan duruşmada, Mehmet İncialan ve avukatı Kudret Taflıoğlu hazır bulunurken, George Hagi duruşmaya gelmedi. 
     İncialan, mahkemede verdiği ifadede, Hagi’nin hakaret içeren sözleri karşısında rencide olduğunu, bu psikolojiyle Hagi hakkında dava açtığını söyledi. 
     Hagi’nin daha sonra özür dilemesini "samimi bulduğu" için davadan vazgeçtiğini belirten İncialan, şöyle konuştu 
     "Ben bir Galatasaray taraftarıyım. Olay günü kafileyi karşılamak için havaalanına gitmiştim. Hagi’nin hakaret içeren sözleri karşısında duygusallığa kapılarak sanık hakkında dava açması için avukat Kudret Taflıoğlu’na vekalet vermiştim. Sanığın daha sonra basın önünde Türkçe olarak özür dilemesi dolayısıyla ben de Hagi’yi affediyorum ve şikayetimi geri alıyorum. Türk milletinin bir özelliği de affedici olmasıdır." Avukat Kudret Taflıoğlu da müvekkilinin talebi üzerine Hagi aleyhine davadan vazgeçtiklerini belirtti. 
     Mahkeme Başkanı Hakim Süleyman Köksal, şahsi hakaret davasının, takibi şikayete bağlı suçlardan olduğu hükmüne vararak, sanık hakkındaki şikayetten vazgeçildiği için davanın düşürülmesine, sanık hakkında İstanbul Sulh Ceza Mahkemesi’ne gönderilen yazının geri istenmesine karar verip, duruşmayı bitirdi. 
     Mehmet İncialan, duruşmadan sonra gazetecilere yaptığı açıklamada, şikayetini geri almasıyla ilgili olarak şunları söyledi 
     "Kayseri’de hatırı sayılır kişiler, bu davadan vazgeçmemi istediler. 
     Kayseri Fenerbahçeliler Derneği Başkanı Ahmet Demircioğlu ile Beşiktaşlı olan Mimarsinan Belde Belediye Başkanı Nail Şahan bile şikayetimi geri almamı istedi. Galatasaray’ın ezeli rakip taraftarlarının bu isteğini bir dostluk mesajı olarak algıladım ve bu dostluk tablosunun karşısında engel olarak durmak istemedim. Sayın Demircioğlu, Tazminat bedelini ben ödeyeyim, davadan vazgeç bile dedi. Bu gelişmelerin, takımlar arasındaki dostluğun sembolü olmasını ve Galatasaray-Fenerbahçe maçında taraftarlara da yansımasını diliyorum." Hagi, Kayserispor ile oynayacakları maç için 2 Nisan’da bu kente gelmiş, Erkilet Havaalanı’ndaki karşılamada yaşanan izdiham sırasında kaybolan cep telefonunun çalındığını iddia ederek, taraftarla hitaben, "Aranızda hırsız var, siz taraftar değil hırsızsınız. Benim telefonum kimde " diye ithamda bulunmuştu. Hagi, daha sonra telefonunu paltosunun cebinde bulması üzerine basın aracılığıyla özür dilemişti. 
     
</TEXT>
</DOC>
