<DOC>
<DOCNO> 336756 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/son/sontur13.html </URL>
<DATE> 2005/04/25/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Maçta İstiklal Marşı kavgası 4'ü polis, 20 yaralı 
</HEADLINE>
<TEXT>

     Adnan POYRAZ ADANA, DHA 

ADANA 5 Ocak Stadı'nda oynanan İkinci Futbol Ligi B Kategorisi C Grubu'ndaki Adana Demirspor-Şanlıurfa Belediyespor maçı öncesi okunan İstiklal Marşı'nda ellerini arkada tutarak saygısızlık yapan bir taraftarın polis tarafından ikaz edilmesinin ardından çıkan kavgada 4'ü polis 20 kişi yaralandı. 
     İstiklal Marşı okunurken, Çevik Kuvvet Şube Müdürlüğü'nde görevli adı kimliği belirlenemeyen bir polis memuru, saygı duruşunda bulunmayıp ellerini arkasında tuttuğu gerekçesiyle kapalı tribündeki Adana Demirspor Taraftarlar Derneği Başkanı Ercan Kurgun'u uyardı. Kurgun, saygısızlık yapmadığını anlatmaya çalışırken bazı taraftarlar da başkanlarına destek çıkıp, "Üzerindeki kıyafete mi güveniyorsun '' deyince arbede çıktı. Polis memurları ile taraftarlar arasındaki kavga bir anda büyüdü. Taraftarlar polislere tekme ve yumrukla vurmaya çalışırken, polis memurları da taraftarlara cop kullanıp, biber gazı sıktı. 
     Adana Demirspor Kulübü Başkanı Adem Atılgan ile bazı yöneticilerin müdahalesine karşın büyüyen kavga, yaklaşık 15 dakika sürdü. Kavgada 4 polis memuru vücutlarına aldıkları darbelerle, çoğunluğu biber gazından olmak üzere 16 taraftar da çeşitli yerlerinden yaralanıp hastanelik oldu. Adana Demirspor Kulüp Başkanı Atılgan da sıkılan biber gazından etkilendi. 
     Yaralılar ambulansla hastanelere götürülürken, olay sahayı etkilemediği için karşılaşma duraklamadan devam etti. 
     Kavga sırasında gözaltına alınan az sayıda taraftar ise olayların yatışmasının ardından serbest bırakıldı. Hastaneye kaldırılan polis memurları ile taraftarlar taburcu edildi. 
     İstiklal Marşı'na saygısızlıkta bulunduğu ve kavganın çıkmasına neden olduğu iddia edilen Adana Demirspor Taraftarlar Derneği Başkanı Kurgun, olayların çıkmasına bir polis memurunun neden olduğunu öne sürerek, "İstiklal Marşı okunurken saygı duruşunda bulunuyordum. Polis memuru hiç yok yere kavga çıkmasına neden oldu. Görürsem tanıyabileyeceğim polis memuru hakkında şikayetçi olacağım'' dedi. 
     

     
</TEXT>
</DOC>
