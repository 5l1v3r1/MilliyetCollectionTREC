<DOC>
<DOCNO> 310659 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/spor/aspo.html </URL>
<DATE> 2005/01/30/ </DATE>
<TIME>  </TIME>
<AUTHOR>  </AUTHOR>
<HEADLINE>
Şans kapıyı kırınca 1-0 
</HEADLINE>
<TEXT>


Siyah-Beyazlılar, güçlü rakibi Malatyaspor önünde zaman zaman zor anlar yaşamasına rağmen üç puanı almasını bildi. Kartal'ın yüzü, Fevzi'nin hatası ve Ömer'in kendi kalesine attığı golle güldü 


90 dakika 

BİLAL MEŞE 

Beşiktaş, nihayet evlatlarına kucak açtı. Geç kalınmış olmasına karşın yönetim, Rıza Çalımbay ve ekibini takımın başına getirdi. 
Doğru, yerinde bir karardı. Kadro aynı... Çalımbay ve arkadaşları zorunlu olarak bu kadroyla sezon sonunu getirecekler. Atom Karınca, ilk iş olarak takımın oyun sistemini değiştirdi. 3-4-1-2 sistemini Malatya karşısında uygulayan Çalımbay'ın, Ronaldo'yu yeniden savunmanın göbeğine çekmesinin ne denli yerinde olduğunu bir kez daha gördük. Tecrübeli futbolcu maç süresince savunmada sıfır hata ile oynarken, çok kritik pozisyonlara da ayak koydu. 
İnönü'deki bol yağmurlu gecede futbol adına zaman zaman güzellikler izledik. İki takımın da oyun temposu ağır zemine rağmen müthişti. Beşiktaş'ın 90 dakikalık mücadelede kazanma hırsı ön plandaydı. Çok koştular, ürettiler, ancak sıkıntılı bir galibiyet elde ettiler. 
13. dakikada Serkan Özsoy, soldan korner kullandı, İbrahim Toraman ayak koydu, sağ çaprazdan topun gelişine Saidou sert vurdu, top üst direkte patladı. 
Orta sahayı kalabalık olarak kontrol eden Beşiktaş 21. dakikada ilk pozisyonunu yakaladı. Maçın çok koşan adamı olarak ön plana çıkan Pancu soldan indi, Veysel'in koşu yoluna topu gönderdi. Tecrübeli futbolcu önce Fevzi'yi geçti, çizgiye indi, ön direğe kesti, Carew araya girdi, savunma uzaklaştırdı. 

Önemli hatalar 
Maçın hakem triosu inanılmaz hatalar yaptı. Orta hakem Tolga Özkalfa, bırakın kalfalığını bir kenara, çırak bile olamadı... Yan hakemler de kaldırdıkları her bayrakta adeta suç işlediler. 
44. dakikada Eren'in, Carew'i ceza alanı içinde indirmesine seyirci kalan Özkalfa maçın geri kalan diliminde oyunun kontrolünü elinden kaçırdı. 
İkinci yarıya seyirci desteğini arkasına alan Beşiktaş 54. dakikada Carew'in yakaladığı pozisyondan yine yararlanamadı. 
64. dakikada tüm hatları ile rakip alana yüklenen Beşiktaş'ın savunması Osterc'i kaçırınca konuk takım mutlak bir pozisyon yakaladı. Ancak Ramazan zamanında kalesini terk etti ve bu pozisyonda gole izin vermedi. 

Sergen girince 
70. dakikada Veysel'in yerine oyuna giren Sergen 75. dakikada sahneye çıktı. Sağdan kazanılan serbest atışı önce Pancu kullanmak istedi. Süper solak izin vermedi ve topu altı pasa kesti. Carew hamle yaptı. Fevzi'nin hatalı yumruğunda top Ömer'in ayağına çarpıp, ağlara gitti 1-0 
Malatyaspor'un oyuncu değişiklikleri işe yaramadı ve Beşiktaş oyunun kalan bölümünde savunmasını sağlam tuttu, zorlu maçı mutlu kapatan taraf oldu. 

Muhteşem dönüş 

Bosque'nin "Gitsin", Çalımbay'ın, "Kalsın" dediği Ronaldo, dün Kartal'ın en iyisi olarak sahneye çıktı 

Beşiktaş'ta 2. baharı 
BOSQUE'NİN afaroz ettiği isimlerden Ronaldo, Rıza Çalımbay'ın gelişiyle adeta yeniden doğdu. İspanyol çalıştırıcının, gönderilecekler listesine koyduğu Sambacı, kısa süren Konyaspor macerasının ardından Fulya'ya gelmiş, tek başına çalışmaya başlamıştı. Yeni hocayla birlikte yeniden takım arkadaşlarının arasına katılan Ronaldo, dün süper bir futbol ortaya koyup, Beşiktaş'ın en iyisi olarak kendini gösterdi. 

'Futbol anlıktır' 
ÖZELEŞTİRİSİNİ yapan Brezilyalı, henüz fiziksel açıdan yeterli olmadığını vurguladı. Devre arası kampında da bulunamadığına dikkat çeken Ronaldo, iki hafta içinde tam olarak hazır olacağını vurguladı. Siyah - Beyazlı futbolcu şöyle konuştu "Futbol anlıktır. Her an, her şey olabilir. Onun için Beşiktaş'tan gitmek istemedim. Kimseye kırgın değilim, ama büyük sıkıntı çektim. Bunlar beni daha çok motive etti." 

Maçın hakemi 
İnişli-çıkışlı 
TOLGA Özkalfa, istikrarlı bir grafik çizemedi. Özellikle ilk yarıda bazı faul düdüklerinde aksadı, kartlık pozisyonları es geçti. Ama en önemli hatası, Eren'in, ceza alanı içinde topla hiç ilgilenmeden direkt darbe ile Carew'i düşürmesi sonucu vermediği penaltıydı. İkinci yarıda daha derli topluydu. Bir-iki küçük hatayla sonuçta etkili olmadı. 

Maçtan notlar 
Tersine dünya 
HER maçta alışılmış karaborsa bilet olayının aksine bir durum yaşandı. Açık ve kapalı tribün biletleri, stat yakınlarında bazı kişiler tarafından normal fiyatının yarısı değerine el altından satıldı. 

Yeni uygulama 
FUTBOL Federasyonu tarafından pilot stat seçilen İnönü Stadı'nda yeni uygulamalar başlatıldı. Basın mensuplarıyla görevliler yaka kartlarını taktı. Ayrıca biletin üstünde yazılı numaralı koltuklara oturmayanlar, ya da yanlış oturanlar uyarıldı. 

Riske edilmedi 
SOL omuzundaki sakatlığa rağmen oynamak isteyen Tümer'e izin çıkmadı. Bu oyuncusunu riske etmek istemeyen Teknik Direktör Rıza Çalımbay, tecrübeli futbolcuyu 18 kişilik kadroya almadı. 

PAF'tan fark 
BEŞİKTAŞ PAF Takımı, Fulya Tesisleri'nde oynanan maçta, Malatyaspor'u 5-1 mağlup etti. Siyah-Beyazlılar'ın yıldız takımı da dün Sarıyer'i 5-0 yenerek İstanbul grup Şampiyonu oldu. 

'Panikten gol yedik' 
MALATYASPOR Teknik Direktörü Aykut Kocaman, Beşiktaş karşısında büyük fırsat kaçırdıklarını belirtti, "Girdiğimiz pozisyonları değerlendiremeyince sıkıntı yaşadık" dedi. Rakibin 15-20 dakika iyi oynadığını, daha sonra maçı kontrolleri altına aldıklarını söyleyen Kocaman, "Panik yaptığımız bir durumda gol yedik. Bu maçı kazansaydık üst sıralara tırmanmaya başlayacaktık" yorumunu yaptı. 


</TEXT>
</DOC>
