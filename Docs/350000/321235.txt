<DOC>
<DOCNO> 321235 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/sondun24.html </URL>
<DATE> 2005/03/06/ </DATE>
<TIME> 21.46 </TIME>
<AUTHOR>  </AUTHOR>
<HEADLINE>
İsrail, Tulkarim'den salı günü çekilmeye başlıyor... 
</HEADLINE>
<TEXT>

     İsrail askerlerinin, Batı Şeria'nın Tulkarim kentinden, Salı gününden itibaren çekilmeye başlayacağı bildirildi. 
     Filistinli yetkili Hacı İsmail Cabbar, İsrailli yetkililerle bir araya geldikten sonra yaptığı açıklamada, İsrail ordusunun, Tulkarim ile civarından, Salı gününden itibaren çekilmeyi prensipte kabul ettiğini söyledi. 
     Cabbar, İsrail askerlerinin, Batı Şeria'nın diğer kentlerinden çekilme konusunu daha sonra görüşeceklerini belirtti. 
     Öte yandan, isminin açıklanmasını istemeyen üst düzey İsrailli yetkili, bölgeden çekilme işlemlerinin başlaması için hükümetin onayının alınması gerektiğini ifade etti. 
     Yetkili, Tulkarim'in, Filistinlilerin yükümlülüklerini yerine getirmesi halinde, kontrolün devredileceği ilk kent olacağını kaydetti. 
     Batı Şeria'daki 5 kentte kontrolün Filistinlilere devri, Tel Aviv'de 25 Şubat'ta düzenlenen ve 5 İsraillinin ölümüne yol açan intihar saldırısının ardından askıya alınmıştı. 
     
</TEXT>
</DOC>
