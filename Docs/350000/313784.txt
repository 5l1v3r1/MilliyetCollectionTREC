<DOC>
<DOCNO> 313784 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/son/soneko07.html </URL>
<DATE> 2005/02/09/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
Hazine 12 yıl vadeli borçlandı... 
</HEADLINE>
<TEXT>

     Hazine Müsteşarlığı, 2005 yılı dış borçlanma programı kapsamında, 1 milyar Avro tutarında 12 yıl vadeli, yüzde 5.5 kupon ödemeli tahvil ihracı gerçekleştirdi. 
     Hazine'den yapılan açıklamada, tahvilin yatırımcıya getirisinin yüzde 5.695 olduğu kaydedildi. 
     Tahvile ilişkin tutarın, 16 Şubat 2005 Çarşamba günü hesaplara gireceği, anapara geri ödemesinin ise 16 Şubat 2017 tarihinde yapılacağı belirtildi. 
     
     AVRO CİNSİNDEN EN UZUN VADELİ TAHVİL 
     Açıklamada, tahvilin Avro cinsinden en uzun vadeli tahvil olduğu ifade edildi. 
     Söz konusu tahvil ile Avro piyasasında vadelerin uzatıldığı, maliyetlerde de önemli bir iyileşme sağlandığı kaydedildi. 
     Tahvilin kupon oranının Avro piyasasında vadesine göre en düşük oran olduğu belirtilen açıklamada, tahvilin faizinin ise uluslararası sermaye piyasalarında bugüne kadar Dolar ve Avro cinsinden ihraç edilen tahviller içinde en düşük orana tekabül ettiği belirtildi. 
     Tahvile 30 ülkeden yaklaşık 5.5 milyar Avro'luk talep geldiği, tahvilin yüzde 35'inin Avrupa, yüzde 30'unun Türkiye, yüzde 26'sının İngiltere, yüzde 9'unun ise Asya ve Orta Doğu'daki yatırımcılara satıldığı bildirildi. 
     Açıklamada, tahvile yaklaşık 300 yatırımcıdan talep geldiği, AB'nin 17 Aralık kararı sonrasında yapılan bu ilk Avro ihracına, daha önce tahvillere yatırım yapmamış Avrupalı yatırımcıların da yoğun ilgi gösterdiği ifade edildi. 
     Hazine, 2005 yılı dış borçlanma programı çerçevesinde Avro cinsinden 12 yıl vadeli bir tahvil ihracı gerçekleştirmek amacıyla dün Deutsche Bank ve UBS'e ortak lider bankalar olarak yetki vermişti. 
     
</TEXT>
</DOC>
