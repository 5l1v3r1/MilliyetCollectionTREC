<DOC>
<DOCNO> 308677 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/23/son/sonspo13.html </URL>
<DATE> 2005/01/23/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Beşiktaş'ta bayramlaşma... 
</HEADLINE>
<TEXT>

     Kurban Bayramı dolayısıyla Beşiktaş Kulübü'nde camianın önde gelenleri biraraya gelerek bayramlaştı. 
     Akaretler'deki kulüp binasında gerçekleştirilen bayramlaşmaya Divan Kurulu Başkanı Şeref Nasır'ın yanı sıra yönetim kurulu üyeleri İlhan Durusoy, Bülent Deriş ve Murat Ürünsak ile Mısırlı futbolcu Ahmed Hassan ve kongre üyeleri katıldı. 
     Kulüp başkanı Yıldırım Demirören ve bazı yöneticilerin yurt dışında bulunması nedeniyle katılamadığı bayramlaşmada konuşan divan kurulu başkanı Şeref Nasır, 2004 yılını geride bırakarak bayramı kutladıklarını belirterek, ''Talihsiz günler yaşadığımız 2004 yılını geride bıraktık. İnşallah kötü günleri bu yılda bırakırız. Bu kötü günlerde kenetlenen camiaya ve taraftarlara teşekkür ediyorum. Bizi her zaman desteklesinler. Beşiktaş'ı güzel günler, şampiyonluklar bekliyor'' diye konuştu. 
     Yönetim kurulu adına konuşan Yatırımlar Komitesi Başkanı İlhan Durusoy, bayram gibi güzel günlerde beraber olmanın birlik beraberliğin göstergesi olduğunu vurgulayarak, şunları söyledi 
     ''Beşiktaş sadece futbol faaliyetlerinde olan bir kulüp değil. Bunun yanında yatırım da yapan bir kulüptür. Bugünlerdeki en önemli projemiz de Fulya Projesi'dir. 12 Şubat tarihinde bu projeyi genel kurula sunacağız. Beşiktaş'ın geleceği olan bir projedir. Kulübün maliyesine önemli katkılar yapacak.'' 
     
</TEXT>
</DOC>
