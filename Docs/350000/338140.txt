<DOC>
<DOCNO> 338140 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sonsiy01.html </URL>
<DATE> 2005/04/29/ </DATE>
<TIME> 09.05 </TIME>
<AUTHOR>  </AUTHOR>
<HEADLINE>
Arınç'tan Kutan'a vefa 
</HEADLINE>
<TEXT>

     TBMM Başkanı Bülent Arınç, eski lideri Saadet Partisi Genel Başkanvekili Recai Kutan’ın oğlu Murat Kutan’ı TBMM’de işe başlattı. 
     TBMM Başkanı Arınç, siyasi olarak rakip konumda olsa da eski partisiyle yakınlığını korumaya özen gösteriyor. 
     AKP’nin kurulması ve iktidara gelmesiyle başlayan siyasi rekabete karşın Arınç, eski mensubu olduğu Milli Görüş hareketinin temsilcileriyle yakınlığını her düzeyde sürdürüyor. 1 Mart tezkeresinde ve türban konusundaki AKP’deki tutumdan farklı çıkışlarıyla da Arınç, SP’liler arasında Başbakan Erdoğan ve AKP’lilere göre hep daha yakın bir isim olarak görüldü. 
     Arınç, son olarak Necmettin Erbakan sonrası kapatılan FP döneminde genel başkanlığını yapan ve halen de SP’nin genel başkanı olan Recai Kutan’a vefasını gösterdi. Arınç, Kutan’ın oğlu Murat Kutan’ı TBMM’de göreve başlattı. Daha önce BOTAŞ’ta görev yapan Kutan, TBMM’ye kadrolu olarak geçiş yaptı. Murat Kutan’ın TBMM’deki görevinin statüsü henüz netleşmezken, TBMM’nin İstanbul’daki birimlerinde görev yapacağı öğrenildi. 
     
</TEXT>
</DOC>
