<DOC>
<DOCNO> 326345 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sonspo17.html </URL>
<DATE> 2005/03/23/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Türkiye, FİFA klasmanında 15. sıradaki yerini korudu 
</HEADLINE>
<TEXT>

     Futbolda, FIFA milli takımlar dünya klasmanında Mart ayı sıralaması açıklandı. 
     FIFA'dan yapılan açıklamaya göre Türkiye, 2005 yılı Mart ayında, geçen aya göre 4 puan kaybetmesine karşın, 705 puanla 15. sıradaki yerini korudu. 
     Geçen ay 18. Dünya Kupası Avrupa Eleme Grubu'ndaki rakiplerinden Danimarka ile aynı puanı paylaşan ve 15. sırada yer alan Türkiye sıralamadaki yerini korurken, Danimarka, klasmanda 2 basamak gerileyerek 17. sırayı aldı. 
     UEFA klasmanında ise Türkiye, yine geçen ay olduğu gibi 11. sırayı alırken, Yunanistan 10., Danimarka ise 12. sıraya geriledi. 
     FIFA klasmanında ilk 10 takım arasına dahil olan ABD, 1 basamak yükselerek 10. sırayı İtalya ile paylaşırken, son Dünya Şampiyonu Brezilya, geçen aya göre 4 puan kaybetmesine rağmen birinciliği kimseye kaptırmadı. 
     Brezilya, Mart ayında 836 puanla birinci sırada yer alırken, Fransa Milli Takımı 782 puanla ikinciliğini, Arjantin ise 777 puanla üçüncülüğünü korumayı bildi. 
     205 ülkenin yer aldığı klasmanda, puanını 20'ye çıkaran Guam 1 basamak yükselerek, 204. sıraya çıktı. Amerikan Samoa'sı ise 18 puanla listenin son sırasında yer aldı. 
     Bu arada, Türkiye'nin 18. Dünya Kupası Avrupa Elemeleri'ndeki rakiplerinden Yunanistan, bir sıra gerileyerek 711 puanla Türkiye'nin üstünde 14. sırayı kaptı. Danimarka ise 6 puan kaybettiği Mart ayında 2 sıra birden gerileyerek 703 puanla 17. sırayı aldı. 
     Eleme grubunun lideri Ukrayna, klasmanda 3 sıra birden yükselerek, 595 puanla 46. oldu. 
     Türkiye Milli Takımı'nın 26 Mart Cumartesi günü karşılaşacağı Arnavutluk, 1 sıra gerileyerek, 509 puanla 88. sıraya düşerken, Gürcistan 2 basamak yükselerek, 474 puanla 100. oldu. Kazakistan ise 308 puanla 149. sıradaki yerini korudu. 
     FIFA'nın milli takımlar dünya klasmanında Nisan ayı sıralamasının 20 Nisan Çarşamba günü açıklanacağı bildirildi. 

     
</TEXT>
</DOC>
