<DOC>
<DOCNO> 349058 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/spor/ymese.html </URL>
<DATE> 2005/06/05/ </DATE>
<TIME>  </TIME>
<AUTHOR> Bilal MEŞE  </AUTHOR>
<HEADLINE>
Acemi futbol 
</HEADLINE>
<TEXT>



Koskoca ilk yarı rakibi rahatsız etme adına hiçbir şey yapamadık... Ne doğru dürüst bir atak, ne de bir pozisyon... Bu yarıda akıllarda kalan sadece Emre Belözoğlu'nun bir şutu, hepsi o kadar... Yunanistan karşısında Ay - Yıldızlı ekipten çok şeyler bekledik, fakat hiçbir şey bulamadık. Özellikle ilk yarıda Yunanistan'ın istediği gibi oynadık Topu sürekli havaya kaldırdık, yere indirmeyi hiç düşünmedik. Hele hele kanatlardan etkili bir orta bile yapamadık. Buna bir de rakibin sert futbolunu ekleyecek olursak, koskoca ilk yarıda Ay - Yıldızlı ekibimiz "sıfır" çekti Bu yarıda sadece sahada işini yapan savunmamız vardı. Ofansa çıkışlarda çoğalamadık, havalandırdığımız toplar rakip savunmayı aşamadı. 
Kime kızalım... 
Tribünlerin "istifa" diye bağırdığı Ersun Yanal'a mı Yoksa ikinci yarıda akılları başına gelen, altı pas içindeki pozisyonları gole çeviremeyen futbolculara mı 
Aslında bu başarısız tabloda kızılması gereken unsurlar o kadar çok ki, bu güne sığdıramayız 
Ortada bir başarısızlık söz konusuysa ki, vardır, doğrudur... Federasyonundan tutun da teknik adamına, futbolcusuna kadar herkes suçludur... 
50. dakikayı şöyle bir anımsayın... Fatih Tekke gibi bir yetenek altı pas içinde topu kafayla kalecinin kucağına atıyorsa, Ersun Yanal ne yapsın Aslında maçın kırılma noktası bizce bu pozisyondu... Tekke kaçırdı, ardı ardına iki pozisyonu kalemizde gördük. Rakibin bir topu da direkten döndü. Aynı Tekke, 83. dakikada altı pas içinde yakaladığı pozisyonda biraz çabuk davransa, final kapısını aralamamız işten bile değildi. Atsa hem rakip dağılacak, hem de işimiz bu grupta şansa kalmayacaktı. 
Maçın ikinci 45 dakikalık diliminde futbol adına iyi işler yaptık. Yunanistan'ı salladık, sahasına kapadık, ama son vuruşlarda acemi gibi davrandık. 
Ersun Yanal istifa etse ne olacak Kim istifa ederse etsin, ama giden ve şansa kalan koskocaman bir hedef var. 
Biz oturup ülke olarak bu hedefe yanalım 


</TEXT>
</DOC>
