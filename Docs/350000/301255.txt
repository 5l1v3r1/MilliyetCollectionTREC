<DOC>
<DOCNO> 301255 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko02.html </URL>
<DATE> 2004/12/27/ </DATE>
<TIME> 02.15 </TIME>
<AUTHOR>  </AUTHOR>
<HEADLINE>
Dasifed Hatay bölge toplantısı... 
</HEADLINE>
<TEXT>

     Doğu Akdeniz Sanayici ve İşadamları Dernekleri Federasyonu'nun DASİFED Antakya'da 2 gün süren bölge toplantısı sona erdi. 
     Hatay Sanayici ve İşadamları Derneği HASİAD Başkanı Kemal Altunay, Büyük Antakya Oteli'ndeki toplantının sonuç bildirgesini açıklarken, Türkiye'de, AB'ye giriş için müzakere tarihinin alındığı 17 Aralık 2004 tarihinden itibaren yeni bir sürecin başladığını vurguladı. 
     Altunay, Türkiye'nin AB ile tarama ve müzakere sürecine katılımcı bir anlayışla, herkesin, her kesimin desteği ve görüşü alınarak hazırlanılması gerektiğine dikkati çekerek, şunları kaydetti 
     ''Devlet Planlama Teşkilatı öncülüğünde çalışmalara başlanan kalkınma planları, bölgesel gelişmeler esas alınarak düzenlenmelidir. İllerimizin ekonomik kalkınmasının ivmesini yükseltecek makro projeler oluşturulmalıdır. Bu yeni dönemde demokrasimizi geliştirecek yapısal reformlara da devam edilmesi gerekir.'' Altunay, özellikle siyasal yaşama seviye kazandıracak ve toplam kalite uygulamasına olanak sağlayacak Siyasi Partiler Yasası, Seçim Yasası ve Anayasa'nın siyaset yapma özgürlüğü önüne engel oluşturan hükümlerinin değiştirmesi gerektiğine de işaret etti. 
     
     ''ANKARA MERKEZLİ KALKINMA OLMAZ'' 
     Kemal Altunay, Türkiye'deki Sanayici İşadamları Dernekleri SİAD Federasyonları ile Türk Girişim ve İş Dünyası Konfederasyonu'nun, Ankara merkezli, her şeyin bir merkezden idare edilerek kalkınmanın olamayacağına inandığını vurguladı. 
     Altunay, şöyle devam etti 
     ''Merkezi kalkınma yerine bölgesel kalkınma anlayışına geçilmeli. Bölgesel yatırım potansiyelleri yenilikçi, yaratıcı yöntemlerle ortaya çıkartılmalı bunun için üniversitelerin bölgelerindeki kalkınma politikalarını oluşturma ve yürütme sürecince daha aktif rol üstlenmeleri sağlanmalıdır.'' Toplantıya, Türk Girişim ve İş Dünyası Konfederasyonu yönetim kurulu üyeleri, DASİFED Başkanı Musa Timur, Adana, Kahramanmaraş, Mersin, İskenderun, Tarsus SİAD başkanları katıldı. 
     
</TEXT>
</DOC>
