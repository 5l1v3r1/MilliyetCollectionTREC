<DOC>
<DOCNO> 306801 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sontur14.html </URL>
<DATE> 2005/01/15/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Bayramda trafik önlemleri... Her 30 kilometreye bir ekip düşecek 
</HEADLINE>
<TEXT>

     İçişleri Bakanlığı, Kurban Bayramı tatili süresince trafik kazalarının önlenmesi için yoğun tedbir alınmasını istedi. Buna göre, her 30 kilometrede bir trafik ekibi denetleme görevi yapacak, radar araçları 24 saat esasına göre çalışacak. 
     İçişleri Bakanı Abdülkadir Aksu imzasıyla, Jandarma Genel Komutanlığı ve 81 il valiliğine bir genelge gönderdi. 
     Genelgede, bayramlarda trafik kazalarının artışına dikkat çekilerek, 2000 yılında 176, 2001 yılında 190, 2002 yılında 58, 2003 yılında 114, 2004 yılında ise 60 kişinin yaşamını yitirdiği vurgulandı. 
     Bayram tatilini vatandaşların rahat ve huzur içerisinde geçirmesi için personelin her zamankinden daha etkin, duyarlı ve titiz davranılmasına dikkat çekilen genelgede, gidiş ve dönüş günleri olan 18-19 ve 22-23 Ocak 2005 tarihleri arasında ek önlemler alınması istenildi. 
     Buna göre, terminallere giriş ve çıkış yapan bütün otobüslerin takoğrafları, şoförünün alkol durumu, taşımacılık yetki belgeleri, zorunlu mali mesuliyet ve zorunlu ferdi kaza koltuk sigortaları, şoförlerin sürücü belgeleri ve ticari taşıt kullanma belgeleri, aracın fenni muayene durumu ve araçlarda bulundurulması zorunlu malzeme ve gereçlerin bulunup bulunmadığı titizlikle kontrol edilecek. 
     Güzergah üzerinde ve terminallerde yapılan trafik kontrollerinde araçlarda teknik yönden bir aksaklığın bulunup bulunmadığı, özellikle de aşınmış lastik kullanılıp kullanılmadığı, dış ışık donanımlarının faal olup olmadığına dikkat edilecek. Görüşü azaltan sisli, yağışlı ve benzeri havalarda gündüzleri de yakını gösteren ışıkların yakılması sağlanacak. Far ayarı ve ışık donanımı bozuk araçlar eksiklikleri giderilinceye kadar trafikten men edilecek. 
     Bayram süresince kar yağışı olması halinde, TIR türündeki araçlar ile gerek görülmesi halinde ağır tonajlı diğer araçların, uygun yerlerde kısa süreler ile trafik akışı normale dönünceye kadar bekletilmesi, trafikte seyreden diğer araçların mutlak suretle kar tipi lastiklerle ya da zincir takarak yola devam etmelerine dikkat edilecek. 
     
     GEREK GÖRÜLÜRSE SÜRÜCÜLER DİNLENDİRİLECEK... 
     Trafik kontrollerinde alkol, aşırı hız, hatalı sollama, yakın takip ve şerit ihlali gibi trafik kazalarının oluşumunda büyük rol oynayan kural dışı davranışların denetimlerine ağırlık verilecek. Ayrıca, yorgun, uykusuz ve dalgın araç kullandığı tespit edilen sürücüler uyarılarak, güzergah üzerindeki Bölge Trafik Denetleme İstasyon Amirlikleri de dahil olmak üzere, müsait yerlerde dinlendirilecekler. 
     Video-kamera radarlı ekip araçlarının, bayram tatili süresince daha da etkili olarak 24 saat esasına göre faaliyet göstermeleri sağlanacak. Karayolu güzergahları ve geçitlerinde yoğun kar yağışı, buzlanma ve heyelan gibi durumlarda, iller arasında koordinasyon sağlanarak, gerekli tedbirler ivedilikle alınacak. 
     Tatil süresince karayollarında, her 30 kilometreye 1 ekip otosu düşecek şekilde planlama yapılarak, gerekiyorsa bölge trafik ekiplerinin şehir içi trafik ekipleri ile takviye edilmesi sağlanarak bu ekiplerin seyir halinde görevlendirilmesi konusuna özen gösterilecek. Trafik personeli kendi görev alanları dışında görevlendirilemeyecekler. Tatil süresince trafik ekiplerinde akaryakıt kısıntısına gidilmeyecek. 
     Şehiriçi trafiğinin artacağı düşünülen Arife günü önemli kavşaklarda, hayvan pazarları ve büyük alışveriş merkezleri ve mezarlıklar civarında gerekli trafik önlemleri alınacak. 
     Görevlilerin kılık ve kıyafetleri ile ekip otolarının temiz, düzenli ve bakımlı olmasına özen gösterilecek, sürücülere hitap ederken kararlı olunacak, halkla ilişkileri zedeleyen polemik ve tartışmalardan kaçınılacak. 
     Herhangi bir sebeple karayollarının trafiğe kapandığı veya yol güvenliğinin olumsuz yönde etkilendiği hallerde durum en seri şekilde Emniyet Genel Müdürlüğü Trafik Hizmetleri Başkanlığı'na bağlı Kaza Danışma Birimi'ne iletilecek. 
     
</TEXT>
</DOC>
