<DOC>
<DOCNO> 333867 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/siyaset/asiy.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
'Talat, Türkiye'nin başını ağrıtacak' 
</HEADLINE>
<TEXT>


Başbakan Erdoğan'ın, cumhurbaşkanlığı için Kıbrıs Türk halkına M. Ali Talat'ı işaret ettiğini söyleyen Derviş Eroğlu'na göre, Talat bir süre sonra "Türkiye'nin askerine gerek yok" diyebilir 

Sefa Karahasan - Lefkoşa 


KKTC'de yarın yapılacak cumhurbaşkanlığı seçimlerinin 9 adayından Ulusal Birlik Partisi UBP Genel Başkanı Derviş Eroğlu, Başbakan Tayyip Erdoğan'ın, seçimi KKTC Başbakanı Mehmet Ali Talat'ın kazanmasını istediğini, bu yüzden Kıbrıs Türk halkına Talat'ı işaret ettiğini öne sürdü. İddiası olmasa bile seçime katılacağını belirten Eroğlu, Milliyet yazarlarına KKTC'de Denktaşsız yeni bir sayfa açacak seçimle ilgili şunları söyledi 

Çekiliyorduk 
"Erdoğan'ın aleyhimde bir şey söylediğini duymadım. Ancak Talat'ın da kazanmasını istemişlerdir. Erdoğan'ın, 'Papadopulos, 17 Nisan'dan sonra Talat'la görüşür' beyanatı, Kıbrıs'ta çok tartışılmıştır. Hatta UBP yetkilileri, bu şartlarda seçime devam etmeyelim demiştir, ancak seçime girdik... Talat, yıllarca Rumlarla sadece siyasi partiler düzeyinde diyalog içinde olmuş, Rum'un gerçek yüzünü görmemiştir. Planı Rumlar kabul etse bile, değişiklik istiyor. Nasıl olsa Türk tarafı yüzde 65 oy oranı ile kabul etmiştir. Bize 'Değişiklik istiyor musunuz ' diye soran yok. Artık Annan Planı olmaktan çıkar, yeni bir anlaşma metni ortaya çıkar. Talat cumhurbaşkanı olduğunda, bizden önce Türkiye'nin başı ağrıyacak. Talat'a göre, AB içinde Türkiye'nin garantörlüğüne gerek yoktur. Talat bir müddet sonra, Türkiye'nin askerine gerek yok diyebilir. 
Rumların, adada bir anlaşma oluncaya kadar Kuzey'den mal almaya hakkı yok. Kuzey'de kalan malları kendi insanımıza dağıttık. Çünkü 1975 nüfus mübadelesi yapıldığı zaman, Güney'den gelen Türkler, Rum mallarına yerleşti. Mal mülk olayında en ideali, global mal mülk mübadelesi. Eğer plan uygulansaydı, Rumlar buradan mal alacaktı. 
Statüko, Türk askerini simgeler, Türkiye'den gelen insanları temsil eder. Bir ara CTP'li birine sormuşlar, 'Ne değişti CTP hükümet oldu da ' diye. 'Turuncu statüko gitti, yeşil statüko geldi' demiş. Bizim rengimiz turuncu, CTP'nin yeşildir." 

İZLENİMLER 
Eroğlu Erdoğan taraf tutuyor 

Ulusal Birlik Partisi UBP lideri ve cumhurbaşkanı adayı Derviş Eroğlu, yarın yapılacak KKTC Cumhurbaşkanlığı seçiminin sonucunu, Başbakan Recep Tayyip Erdoğan'ın çok önceden ilan ettiğini düşünüyor. 
Eroğlu, Erdoğan'ın, "Papadopulos, 17 Nisan'dan sonra Mehmet Ali Talat'la görüşür" diyerek, yeni KKTC Cumhurbaşkanı'nı işaret ettiğini belirtiyor. 
UBP liderine göre, KKTC Başbakanı Talat'ın arkasında iki lider var. Biri Avrupa Birliği, diğeri Türkiye. Ankara, bütün ağırlığını Talat'tan yana koymuş durumda. 
Bu koşullarda Eroğlu da Talat'ı seçimi kazanmaya en yakın aday olarak görüyor, ancak ilk turda seçilemezse, kendisinin şansının da artacağını düşünüyor. 
Eroğlu, Talat'ın temel aldığı "çözüm" politikasının bilerek tıkanmakta olduğunu da belirtiyor. Talat'ın, KKTC, Avrupa Birliği'ne girmiş veya cumhurbaşkanlığı seçiminden hemen sonra girecekmiş gibi propaganda yapmasını da yanıltıcı buluyor. Bu tutumu şöyle eleştiriyor 

'Rumların niyeti yok' 
"Keşke AB bir çözüm olsa, ama bugün çözüm denilen nedir Rum tarafının çözüm dediği şudur Türkiye'nin garantisi olmayacak. Türk askeri, adayı terk edecek. Siyasi eşitlik bulunmayacak. Görüşmelerde zaman sınırlaması olmayacak. Bunları kabul etmek demek, Rum yönetiminin her isteğine boyun eğmek demektir. Eğer çözüm bu ise, bunu 20-30 yıl önce biz de yapardık. Rum yönetiminin bu isteklerini kabul ederseniz, öyle çözüm hemen olur ama bize göre bu çözüm değildir." 
Eroğlu'na göre, Rum tarafının adil bir çözüme niyeti yok. Papadopulos da Makarios gibi zamana oynayacak ve Türklerin çözülmesini, ekonomik ve siyasi olarak Rumlara tabi olmayı kabul etmesini bekleyecek. 

Denktaşsız ilk seçim 

Kıbrıslı Türkler yarın ilk kez Rauf Denktaş'ın katılmadığı bir cumhurbaşkanlığı seçimi için sandık başına gidecek. 7. cumhurbaşkanlığı seçiminde 9 aday yarışacak. Derviş Eroğlu ve CTP lideri ve Başbakan M. Ali Talat, adaylar arasında. İlk turda oyların yarısından 1 fazlasını alan, KKTC'nin yeni cumhurbaşkanı olacak. Aksi takdirde, en çok oy alan 2 aday arasında 2. tur seçim düzenlenecek. Denktaş, KKTC'de 1976'dan bu yana yapılan 6 cumhurbaşkanlığı seçimini de kazanmıştı. 


</TEXT>
</DOC>
