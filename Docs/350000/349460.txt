<DOC>
<DOCNO> 349460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/06/son/sontur28.html </URL>
<DATE> 2005/06/06/ </DATE>
<TIME> 16.30 </TIME>
<AUTHOR>  </AUTHOR>
<HEADLINE>
Yalova'da gerginlik .. 7 kişi adliyeye sevkedildi 
</HEADLINE>
<TEXT>

     Yalova’da, dün iki grup arasında alacak meselesi nedeniyle çıktığı iddia edilen ve 1 kişinin ölümü 4 kişinin yaralanmasıyla sonuçlanan kavganın ardından, kentte yoğun güvenlik önlemleri alındı. 
     AA muhabirinin aldığı bilgiye göre, iki grup arasındaki kavgada yaralanan ve kaldırıldığı Bursa Devlet Hastanesi’nde yaşamını yitiren Turhan Kalaycı’nın cenazesi, yakınları tarafından Bursa Adli Tıp Kurumu morgundan alınarak Yalova’ya getirildi. 
     Cenaze töreni nedeniyle kent giriş ve çıkışlarında polis ve jandarma ekiplerince yoğun güvenlik önlemleri alındı. Şüpheli görülen tüm araç ve kişilerin güvenlik güçlerince yapılan aramaların ardından şehre girişlerine izin veriliyor. 
     Yalova Valisi Yusuf Erbay, AA muhabirine yaptığı açıklamada, alacak meselesi yüzünden çıkan bir tartışmanın ardından olayın bu hale geldiğini belirterek, şöyle konuştu 
     "Bir alacak verecek davasından kaynaklanan basit olayı böylesine sahiplenerek ve kaşıyarak toplumsal bir yönlendirme yönünde bazı istekler olduğu duyumları aldık. Tabi son zamanlarda yaşanan bu tür olaylardan ders almasını bilmek gerekir. Bu nedenle biz tüm tedbirlerimizi aldık. Yalova polisinin yanı sıra Bursa ve İzmit’ten takviye aldık. Ekipler getirdik." Herhangi bir olaya karşı her türlü plan ve programlarını yaptıklarını anlatan Erbay, dün akşam iki milletvekili, belediye başkanı, emniyet müdürü ve il jandarma komutanıyla birlikte ölen kişinin ailesine başsağlığı ziyaretinde bulunduklarını söyledi. 
     Emniyet Müdürü Ahmet Çokgüler ise şu an kentte durumun kontrol altında olduğunu ve gerekli tüm emniyet tedbirlerinin alındığını söyledi. Şu anda durumun sakin olduğunu, Sulh Ceza Mahkemesi’nden aldıkları izinle kentin giriş ve çıkışlarını kontrol ettiklerini ifade eden Çokgüler, şunları kaydetti 
     "Dışarıdan gruplaşıp gelebilecek kişileri kente sokmayacağız. 
     Şüpheli kişi ve araçlar görevlilerimizce sıkı bir şekilde aranıyor. 
     Cenazenin kaldırılacağı cami ve defnedileceği şehir mezarlığında da gerekli tedbirlerimiz aldık. Halkımızdan provokasyonlara izin vermemelerini ve sağduyulu olmalarını istiyoruz." Çokgüler, olayın ardından gözaltına alınan 7 kişinin sorgulamalarının ardından adliyeye sevk edildiklerini bildirdi. 
     
</TEXT>
</DOC>
