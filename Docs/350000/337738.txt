<DOC>
<DOCNO> 337738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko09.html </URL>
<DATE> 2005/04/28/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Petrol-İş TÜPRAŞ’ın yeni rafineri yatırımı yapması gerek 
</HEADLINE>
<TEXT>

     Petrol-İş Sendikası, TÜPRAŞ raporunda, bölgede rafineri açığının büyüdüğüne dikkat çekerek, yeni yatırım yapılması gerektiğini bildirdi. 
     Petrol-İş Sendikası tarafından hazırlanan halka arzlar yoluyla TÜPRAŞ’ın yabancılaştırıldığı saptaması yapılan raporda, petrol sektörünün gelişimi incelendi. Dünyanın 100 büyük çok uluslu şirketinin 8’inin petrol şirketlerinden oluştuğu ve petrol şirketlerinin de arama, üretim, taşıma, rafinaj, petrokimya, enerji ve dağıtım zinciri biçimde dikey entegre bir yapıya sahip olduğuna dikkat çekilen raporda, Türkiye’de bu alandaki kuruluşlar arasındaki bütünlüğün, ekonomik programlarla zamanla zayıflatıldığı belirtildi. 
     
     YENİ YATIRIM GEREKLİ 
     Raporda, petrokimya sektörünün yeni ürün çeşidi ve kullanım alanları açısından sürekli gelişen bir sanayi olduğunun altı çizilirken, dünya genelinde de petrokimya sektöründeki talep büyüme hızının genel ekonomik büyüme hızından yüksek olduğuna dikkat çekildi. Raporda, 2004-2007 yılları arasında yıllık yüzde 4 düzeyinde kapasite artışı beklendiği, son 7 yılda doğal ve sentetik kauçuk üretim ve tüketiminin yaklaşık 2 kat arttığı belirtilerek, "Önümüzdeki yıllarda artacak olan talebe yönelik üretim artışları için yeni yatırımların yapılması gerekmektedir" denildi. 
     Türkiye’nin petrol ürünleri talebinin 2010 yılında yaklaşık 35-40 milyon tona ulaşmasının beklendiği kaydedilen raporda, 
     teknolojik yatırım gerektiren AB çevre mevzuatı standartları nedeniyle ATAŞ ve bölgedeki rafinerilerin kapatılmasının "rafineri açığı"nı büyüttüğüne dikkat çekildi. Bu nedenle TÜPRAŞ’ın yeni rafineri yatırımı yapması gerektiği vurgulanan raporda, bu çerçevede yıllık 10 milyon ton ham petrol kapasiteli yeni bir rafineri kurulmasına ilişkin çalışmaların tamamlanmış olduğu belirtildi. Yapılan hesaplamalara göre toplam 2.5 milyar dolarlık yatırım gerektiren yeni rafinerinin 5 yıl 10 ay içinde kendi kendini finanse etmesinin öngörüldüğü belirtildi. Ancak 2004 yılında 50 milyar lira ödenek sağlanan bu yatırım için 3.3 milyar liralık harcama yapıldığı bildirildi. Rapora göre, TÜPRAŞ, 1990-2004 yılları arasında Hazine’den kaynak kullanmaksızın 1.3 milyar dolar tutarında yatırım gerçekleştirirken, yatırımları tamamlaması için gereken 750 milyon doları da Hazine garantörlüğü olmadan dış kredi bularak sağlayabildiği kaydedildi. 
     
     İHRACAT GELİRİ YÜZDE 32 ARTTI 
     Rapora göre, TÜPRAŞ, 2004 yılında 3.2 milyon ton ihracatla, ihracat gelirini bir önceki yıla göre yüzde 32.2 oranında artırarak 929.6 milyon dolara çıkardı. Raporda, "Ayrıca Körfez Petrokimya ve Rafineri Müdürlüğü’nde 5.7 bin ton ürün ihracatı gerçekleştirilerek 4.9 milyon dolar gelir elde edilmiştir" denildi. Raporda, TÜPRAŞ’ın 2005 yılı için 23.4 milyon ton üretim, 23.9 milyon ton satış, 5 milyon ton 
     ihracatla 2004 yılına göre artışlar öngörülmesine karşın, pazar payının yüzde 58.2’ye gerilemesi öngörülüyor. Böylece 2002 yılında yüzde 74.4 paya sahip olan TÜPRAŞ’ın pazar payı, 2003’te yüzde 71.6’ya, 2004’te yüzde 68.9’a inerken, bu yıl pazar payının yüzde 58.2’ye gerilemesi öngörülüyor. 
     
     TÜPRAŞ DIŞARIYA YÖNELİYOR 
     Raporda, üretim artışına karşın yurtiçi pazar payındaki düşüş öngörüsünün TÜPRAŞ’ın yurtdışı pazarlara yönelecek olmasından kaynaklandığı anlatıldı. Raporda, TÜPRAŞ’ın mali yapısıyla ilgili şu bilgilere yer verildi 
     "-Varlıklar toplamı yaklaşık 4 milyar dolar olan TÜPRAŞ’ın, kısa sürede paraya çevrilebilir ve hazır değerler toplamı 2.3 milyar dolar tutarındadır. Bu rakam aynı zamanda, aktiflerinin yüzde 79.1’ini oluşturmaktadır. 
     -2004 yılında borçlarını öz kaynaklarıyla karşılama oranı 2003 yılına göre 7.6 puan artarak yüzde 146.4 olarak gerçekleşmiştir. Şirket, dönen varlıkları ile borçlarını tamamen karşılayabilmektedir." 
     
     İSTİHDAM GERİLİYOR 
     TÜPRAŞ’ta 2001 yılından itibaren çalışan sayısının her yıl giderek azaldığı, 2001-2004 yılları arasında istihdamda yüzde 8.7’lik daralma yaşandığı belirtildi. Raporda, "Yıllardır emeklilik ve diğer nedenlerle ayrılan nitelikli kapsam içi çalışanların yerine yeni personel alınmaması, taşeron işçi çalıştırılmasının yaygınlaşması yeni sorunlara yol açmaktadır" denildi. 
     
     VERİMLİLİK ARTTI 
     Petrol-İş’in hesaplamalarına göre 2000 yılında kişi başına işlenen ham petrol 4 milyon 931 bin ton düzeyindeyken, 2004’te bu rakam 5 milyon 374 bin tona çıktı. 
     Raporda, "İşçi başına işlenen ham petrol miktarı, 2000-2004 döneminde yüzde 8-14 arasında artarak, 2004 yılında yaklaşık 5.4 milyon ton kişi olmuştur. İşgücü verimliliğinde 2001 
     yılına göre yüzde 14’lük bir artış gözlenmektedir" denildi. 

ANKA 
     
</TEXT>
</DOC>
