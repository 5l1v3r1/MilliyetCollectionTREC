<DOC>
<DOCNO> 332915 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko12.html </URL>
<DATE> 2005/04/13/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Özel sektör, sosyal sorumluluk projelerine ağırlık veriyor... 
</HEADLINE>
<TEXT>

     Türk iş dünyasının önde gelen grupları ve şirketleri, vakıflar aracılığıyla ve kendi yürüttükleri sosyal sorumluluk projeleriyle, eğitim, spor, sanat, çevre ve sağlık gibi çok sayıda alanda topluma katkı sağlıyor. 
     Son yıllarda bu tür çalışmalara ayrılan bütçelerde de artış görülürken, özellikle eğitime tanınan öncelik dikkat çekiyor. 
     Şirketlerin başarısının artık yalnızca ticari kriterlerle değil, topluma ne oranda katkı sağladıklarıyla da değerlendirildiği günümüzde, tüketiciler arasında yapılan araştırmalar, fiyat ve kalite eşit olduğunda, tüketicilerin tercihlerini, iyi bir sosyal amaçla ilişkili markalar yönünde yaptıklarını ortaya koyuyor. 
     Türkiye'de işletmelerin bir çoğu, özellikle son yıllarda, faaliyetlerini sürdürürken, kendi ilgi alanları çerçevesinde, sosyal düzenin korunması ve geliştirilmesinde önemli olan konuları araştırıyor ve destekleme çalışmaları yürütüyor. 
     Bu yeni dönemle birlikte işletmeler, üstlendikleri sorumluluklarla ülkenin ekonomik ve sosyal gelişimine katkıda bulunmaya çalışıyor. 
     
     SABANCI TOPLULUĞU 

     Sabancı Topluluğu, bünyesindeki şirketler ve Hacı Ömer Sabancı Vakfı VAKSA ile çok sayıda sosyal sorumluluk projesine imza atıyor. 
     Topluluk, kurucusu Hacı Ömer Sabancı'nın yaşam felsefesi olarak kabul ettiği ''Bu Toprağın Bize Verdiklerini Bu Toprağın İnsanına Geri Vermek...'' ilkesini benimseyerek, hayır işlerini daha düzenli hale getirebilmek amacıyla 1974 yılında VAKSA'yı hayata geçirdi. 
     5 Milyon TL sermaye ile kurulan Vakfın malvarlığı 2004 yılı sonunda 400 milyon YTL'ye ulaştı. 56 yerleşim merkezinde kurulan 487 bin 766 metrekare kapalı alana sahip 119 kalıcı eserin tesis değeri 2004 sonu değerleriyle yaklaşık 1 milyar 162 milyon YTL olurken, vakıf bugüne kadar çok sayıda okul, yurt, sağlık tesisi, öğretmenevi, polisevi, cami, spor tesisi, kütüphane yapımına öncülük etti. 
     VAKSA ayrıca, sosyal amaçlı ve karşılıksız burslar vererek, eğitime desteğini de sürdürürdü. Başarıyı teşvik etmek amacıyla çeşitli ödüller dağıttı. 
     Sabancı topluluğu aynı zamanda Sabancı ailesinin elinde bulunan paha biçilmez koleksiyonları daha geniş kitlelerle paylaşmak üzere, topluluk tarafından hayata geçirilen Sabancı Üniversitesi'ne bağışladı. 
     Vakıf, 2004 sonu itibariyle 1974 yılından bugüne kadar sosyal sorumluluk gereği topluma toplam 1 milyar 285 milyon YTL'lik katkı sağladı. 
     
     KOÇ TOPLULUĞU 

     Koç Topluluğu da sosyal sorumluluk projelerini, şirketleri ve sosyal sorumluluk ilkelerinin sürekli olabilmesi için kurduğu ve desteklediği çeşitli vakıflarla yürütüyor. 
     17 Ocak 1969'da Vehbi Koç tarafından hayata geçirilen Vehbi Koç Vakfı, kuruluşunun ardından eğitim, sağlık ve kültür alanlarında yoğun faaliyet göstermeye başladı ve kuruluşundan itibaren geçen süre içinde çok sayıda hayırsevere örnek oldu. 
     Vehbi Koç Vakfı, çok sayıda okul, yurt, kütüphane ve klinik gibi tesis kurarak, bunları işletilmek üzere ilgili kamu kuruluşlarına devretti. Vakıf, maddi ihtiyacı olan binlerce yetenekli gence eğitimde fırsat eşitliği yaratmak amacıyla burs verdi. 
     Türkiye'nin ilk özel müzesi Sadberk Hanım Müzesi ve Koç Özel Lisesi, Vehbi Koç Vakfı tarafından kurulurken, ardından Koç Üniversitesi 1993 yılında öğretime geçti. 
     Vakıf, daha sonra kültür alanındaki diğer kuruluşları Vehbi Koç ve Ankara Araştırmaları Merkezi, Suna-İnan Kıraç Akdeniz Medeniyetleri Araştırma Enstitüsü'nü toplumun hizmetine açarken, Antalya'da açılan Kaleiçi Müzesi, Vakfın ikinci özel müzesi oldu. İstanbul'da kurulan Rahmi Koç Müzesi, ziyaretçilerin büyük ilgi gösterdiği müzelerden biri haline geldi. 
     Uzun yıllar desteklediği Amerikan Hastanesi'ni 1995 tarihinde bünyesine dahil eden Vehbi Koç Vakfı, özel önem verdiği hemşirelik mesleğine iki önemli kuruluşuyla destek sağlamaya başladı. 
     Koç Grubu 1967 yılında kurduğu Türk Eğitim Vakfı TEV ile çok sayıda maddi desteğe ihtiyacı olan başarılı öğrencilere burs imkanı sağladı. 
     Topluluğun önde gelen şirketlerinden Arçelik, ''Arçelik ile Eğitimde Gönül Birliği'' programını ilk aşamada pilot iller olarak belirlenen Van, Hakkari, Iğdır, Erzurum ve Ordu'da başlattı. Programla 8 yıl süre ile Türkiye'deki tüm yatılı ilköğretim bölge okullarında okuyan 200 bin öğrenciye ve 6 bin öğretmene ulaşılması hedefleniyor. 
     
     ANADOLU GRUBU 

     Anadolu Grubu da, toplumun gelişmesi için gerekli olan eğitim, sağlık, sanat ve spor gibi önemli unsurların üzerine önemle eğiliyor. 
     Anadolu Grubu Kurucuları ile şirketler topluluğunun maddi ve manevi desteğiyle 1979 yılında kurulan Anadolu Eğitim ve Sosyal Yardım Vakfı, bugüne kadar eğitim, sağlık ve sosyal alanlarda kırka yakın kalıcı eseri Türkiye'ye kazandırırken, her yıl yaklaşık 500 öğrenciye karşılıksız burs veriyor. 
     Kurulduğu yıldan beri ana gayesi Türkiye'yi ve Türk insanına modern sağlık hizmetleri sunacak önemli bir sağlık tesisi kurmak olan Anadolu Vakfı, bu idealini 1991 yılında çalışmalarına başladığı Sağlık Köyü projesi ile hayata geçirdi. 
     
     ECZACIBAŞI TOPLULUĞU 

     Eczacıbaşı Topluluğu da, bir çok alanda sosyal sorumluluk projeleri yürütüyor. Topluluk, kültür, sanat, spor, eğitim, yaratıcılık ve bilim alanlarında pek çok faaliyeti ve projeyi destekliyor. 
     Topluluğun adını taşıyan 3 ilköğretim okulu İzmir'de eğitim vermeye devam ederken, Dr. Nejat Eczacıbaşı Vakfı da bugüne kadar 76 yetenekli genç müzik sanatçısını yurt dışındaki yüksek lisans ve doktora eğitimlerinde destekledi. 
     Bilimsel çalışmaların özendirilmesi ve desteklenmesi amacıyla Dr. Nejat Eczacıbaşı tarafından kurulan ''Eczacıbaşı Bilimsel Araştırma ve Destek Fonu'', bu alanlarda çalışan araştırmacıların araştırma projelerini gerekli kaynakları sağlayarak destekliyor, başarılı bilim adamlarını ödüllendiriyor. 
     Türkiye için sporcular yetiştirme hedefiyle yola çıkan Eczacıbaşı Spor Kulübü ise yıllardır basketbol, voleybol ve masa tenisinde Türk sporuna katkılarda bulundu. 
     Türkiye'deki çağdaş sanat ortamına ilişkin bir ''Bellek Arşivi'' oluşturmak amacıyla kurulan Eczacıbaşı Sanal Müzesi de 1999 yılından bu yana 50'nin üzerinde sanal sergi ve çeşitli alanlardaki etkinlikleri ile sanat ortamına hizmet veriyor. 
     1957 yılında Dr. Nejat F. Eczacıbaşı'nın önderliğinde kurulan ve o tarihten günümüze kapılarını gerek profesyonellere, gerekse öğrencilere açık tutarak, teknik olanaklardan faydalanma olanağı sağlayan VitrA Seramik Sanat Atölyesi ise, periyodik sergiler, dia gösterileri ve konferanslarla seramiğe gönül veren sanatçıları ve sanatseverleri buluşturuyor. 
     
     DOĞUŞ GRUBU 

     Doğuş Grubu, Ayhan Şahenk Vakfı ile sosyal sorumluluk görevini yürütüyor. 
     Doğuş Şirketler Grubu Başkanı Ayhan Şahenk tarafından, topluma yapılan hizmetlerin kurumsallaşması ve devamlılığının sağlanması amacıyla 1992 yılında kurulan Vakıf, Türkiye'nin çeşitli bölgelerinde farklı düzeylerde eğitim veren çok sayıda modern okulu, öğretmenlerin yararlanması için yaptırdığı modern konutları Milli Eğitim Bakanlığı'na devrederek eğitimin hizmetine sundu. 
     Vakıf, modern sağlık araçları ile 1997 yılından beri aralıksız olarak sürdürdüğü çalışmalarla 198 bin kişiye ücretsiz sağlık hizmeti verdi. Vakfın gelenekselleştirdiği sosyal yardımlarıyla her yıl bin 500 muhtaç aileye kahvaltılık ve çeşitli kuru gıdalardan oluşan iftar paketlerini ramazandan önce ulaştırılırken, yoksul öğrenciler de sürekli destekleniyor. 
     Vakıf kültür alanında, Türkiye'yi çeşitli yönleriyle tanıtmayı amaçlayan kitap ve belgesel çalışmaları da gerçekleştiriyor. 
     
     BORUSAN'IN KÜLTÜR, SANAT VE EĞİTİME DESTEĞİ 

     Borusan Holding 6 Sigma ve İnsan Kaynakları Genel Müdür Yardımcısı Semra Akman'ın verdiği bilgiye göre, Borusan eğitim ve kültür konularına özel bir önem veriyor. 
     Asım Kocabıyık Kültür Eğitim Vakfı kanalıyla eğitim alanında yürütülen çalışmaları bunun bir örneğini oluştururken, faaliyetlerini 1992 yılından bu yana sürdüren Vakıf, birçok okul yaptırdı ve burslarla eğitime katkı sağladı. 
     Borusan Kültür ve Sanat Merkezi bünyesinde yürütülen faaliyetlerle de Türkiye'de kültür ve sanatın gelişimine katkı yapılırken, Borusan olarak İstanbul Kültür Sanat Vakfı'nın 32 yıldır düzenlediği Müzik Festivali'nin de sponsorluğu sürdürülüyor. 
     1993 yılında kurulan ve Türkiye'nin ilk özel oda orkestralarından biri olan Borusan Oda Orkestrası, daha sonra senfonik bir orkestraya dönüştürüldü. Borusan İstanbul Filarmoni Orkestrası adını alan topluluk, her ay konserler veriyor. 
     Topluluk Yönetim Kurulu Başkanı Ahmet Kocabıyık'ın Ahmet Ertuğ ile birlikte kurduğu Ertuğ Kocabıyık Yayınları ise Türkiye'nin yurt dışında tanıtımına hizmet ediyor. 
     Topluluk şirketlerinden Borusan Lojistik'in, dünyaca ünlü oyuncak firması Mattel ile düzenlediği son kampanyasında Türkiye çapındaki Çocuk Esirgeme Kurumu yuvalarında kalan 9 bin 500 çocuğa yaklaşık 26 bin oyuncak dağıtıldı. 
     Önümüzdeki dönemde Beyoğlu'ndaki Borusan Kültür ve Sanat Merkezi'nin karşısındaki satın alınan binada en kısa sürede bir müzik okulu hayata geçirilecek. 
     
     TURKCELL'İN ÇAĞDAŞ TÜRKİYE'NİN ÇAĞDAŞ KIZLARI PROJESİ 

     Turkcell İletişim Hizmetleri A.Ş. Kurumsal İletişim Bölüm Yöneticisi Zuhal Şeker, kurumsal sosyal sorumluluğun temelinde ''topluma geri verme'' ilkesinin yattığını belirterek, sosyal sorumluluğun aynı zamanda şirketlerin topluma ve çalışanlarına karşı olan saygısını da ifade ettiğini anlattı. 
     Turkcell'in bu bilinçle hedef kitlesine doğrudan ulaşmak ve onlarla düzenli bir iletişim kurmak amacıyla, topluma değer katacağına inandığı çeşitli etkinliklere destek verdiğini dile getiren Şeker, dünyadaki en büyük toplumsal sorumluluk projelerinden biri olan Çağdaş Türkiye'nin Çağdaş Kızları-Kardelenler Projesi'nin Turkcell'in uzun soluklu projelerine örnek gösterilebileceğini vurguladı. 
     Proje kapsamında her yıl, kalkınmada öncelikli illerden 5 bin kız öğrenciye öğrenim bursu verildiğini anlatan Şeker, bugüne kadar yaklaşık 8 bin 300 öğrenciye burs sağlandığını kaydetti. 
     Şeker, Turkcell'in ayrıca Olimpiyat Komitesi Bayanlar Komisyonu işbirliği ile yürütülen ve bugüne kadar yaklaşık 20 bin gence eğitmenler eşliğinde spor yapma imkanı sağlayan ''Ücretsiz Spor Okulları'' projesinin, destek verdikleri konulardan biri olduğunu kaydetti. 
     Turkcell'in, İstanbul Kültür ve Sanat Vakfı tarafından düzenlenen İstanbul Film Festivali'ne 6 yıldır, Jazz Festivali'ne 9 yıldır sponsor olduğunu belirten Şeker, ''Turkcell'in farklı platformlarda desteklediği kültür-sanat projelerinden en yenisi ise Cumhurbaşkanlığı Senfoni Orkestrası sponsorluğu'' dedi. 
     
     COCA COLA'NIN DA TERCİHİ EĞİTİMDEN YANA 

     Coca-Cola da, müzik ve sporun yanı sıra eğitim ve sağlık alanlarında da toplumsal katkı sağlıyor. 
     Coca-Cola Türkiye, gerçekleştirdiği tüm projelere uzun vadeli olarak düşünürken, bu çalışmaların diğer tüm faaliyetlerle entegre olmasına özen gösteriyor. 
     2002 yılında başlatılan ve geleneksel hale gelen ''200 okula 40 bin kitap'' kampanyası ile üç yılda 600 okula 120 bin kitap dağıtıldı. 
     2003 yılında gerçekleşen ilk Rock'n Coke Festivali kapsamında ''Haydi Kızlar Okula'' kampanyası desteklenirken, 40 bin kız öğrenciye ulaşıldı. 
     2004 yılında ise Çağdaş Yaşamı Destekleme Derneği işbirliği ile Hakkari'deki tüm Yatılı İlköğretim Bölge Okulları için kitap ve kütüphane desteği verildi. 
     Coca Cola, Turkuaz markası ile Sağlık Bakanlığı ve UNICEF'in yürüttüğü ''İlk 6 Ay Sadece Anne Sütü'' kampanyasına sponsor olurken, Diyarbakır'da 22 bin, İstanbul'da 18 bin anne ve bebeğe ulaşıldı, anne sütünün bebeklerin temel gelişiminde ne denli önemli olduğu anlatıldı, toplantılar yapıldı. 
     
     TNT EKSPRES 

     Uluslararası kurye taşımacılığı, uluslararası toplu gönderi hizmeti ve lojistik servisler olarak üç ana grupta 200'den fazla ülkede faaliyet gösteren TNT Ekspres, Türkiye'de de sosyal sorumluluk projelerine önem veriyor. 
     TNT, global projesinin yanı sıra yerel olarak geliştirdiği sosyal sorumluluk projesinde yaklaşık 5 yıldır, Çağdaş Yaşamı Destekleme Derneği ÇYDD ile birlikte ''Kitap Toplama Kampanyası''na öncülük ediyor. 
     TNT Ekspres'in kitap toplama kampanyası ile beş yıl içinde 682 okula yaklaşık 800 bin kitap bağışlanırken, yüzbinlerce öğrenciye umut ışığı dağıtıldı. 
     Ayrıca TNT çalışanları da gönüllü olarak bazı projelerde yer alıyor. TNT Ekspres Türkiye İnsan Kaynakları Müdürü Zümrüt Erkan, Göztepe Çocuk Esirgeme Kurumu'nda her Pazar gönüllü olarak çalışırken, TNT Ekspres Türkiye Bilgi İşlem Görevlisi Ufuk Erdoğan, Deniz Feneri'nde ve Hayvanları Koruma Derneği'nde gönüllü olarak görev alıyor. 
     Bunların yanı sıra genel müdür dahil olmak üzere tüm TNT çalışanları, her yıl düzenlenen kitap toplama kampanyasında toplanan kitapların tasnifinde gönüllü olarak çalışıyor. Bugüne kadar kampanyaya yaklaşık 125 bin Avro kaynak aktarıldı. 
     
     SHELL 

     Yaklaşık 140 ülkede arama ve üretim, gaz ve enerji, petrol ürünleri, yenilenebilir enerji kaynakları ve kimyasal ürünler olmak üzere beş ana dalda faaliyet gösteren Shell, 1923 yılından beri faaliyet gösterdiği Türkiye'de kültür, sanat, eğitim, spor gibi çok geniş yelpazeyi kapsayan çeşitli projelere destek sundu. 
     Shell'in yürüttüğü strateji, Türkiye'nin doğal, kültürel, tarihi mirasını korumak ve gelecek kuşaklara aktarmak, becerileri ve yetenekleri daha yüksek bir genç kuşağın yetişmesine katkıda bulunmak, bilim, teknoloji, araştırma ve geliştirme çalışmalarına destek olmak şeklinde oluştu. 
     Shell, dünyanın en eski yerleşim birimlerinden biri olan Çatalhöyük kazılarına 9 yıldır destek verirken, Türk Tarih Vakfı ile geçtiğimiz günlerde ''Akdeniz'de Tarih öncesi eğitim, öğretim ve Planlama'' ismiyle bir proje başlattı. 
     Bu proje ile Shell, Konya'nın çeşitli okullarından gelen 8-12 yaş arasındaki toplam 800 çocuğa tarih bilincini aşılıyor. Öğrencilere bilgisayar programlarıyla Çatalhöyük'ü tanıtan Shell, tarih öncesi insanların yaşam ve inançlarını anlattığı çocuklara arkeolojik kazı çalışması yaptırılıyor. 
     Dünyanın en eski gemi enkazı olarak kabul edilen Uluburun batığının çıkarılması çalışmalarına da öncülük eden Shell, dünyanın 8. harikası olarak bilinen ve UNESCO tarafından dünya kültür mirası ilan edilerek koruma altına alınan Nemrut'ta restorasyon çalışmalarına destek veriyor. 
     Shell, TEMA Vakfı'nın hedeflerine çeşitli etkinlikler ve sponsorluklar ile destek sağlıyor. 

     
</TEXT>
</DOC>
