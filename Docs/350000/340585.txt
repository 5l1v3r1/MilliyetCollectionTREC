<DOC>
<DOCNO> 340585 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/guncel/gun01.html </URL>
<DATE> 2005/05/08/ </DATE>
<TIME>  </TIME>
<AUTHOR>  </AUTHOR>
<HEADLINE>
250 kız kurtuluyor 
</HEADLINE>
<TEXT>


Milliyet'in kampanyasına destek veren Türk Üniversiteli Kadınlar Derneği, 250 kızı okutacak 

İSTANBUL Milliyet 

Milliyet gazetesinin "Baba Beni Okula Gönder" kampanyasına bir destek de Türk Üniversiteli Kadınlar Derneği'nden TÜKD geldi. Dernek, ilk etapta ilköğretimi tamamlamış 250 kız çocuğunu yeniden okulla buluşturup eğitim masraflarını karşılayacak. 
Kampanyayla ilgili olarak yurtiçinden ve dışından vatandaşlarımızın bağış ve önerileri yağarken, sivil toplum örgütlerinin katılımları da sürüyor. Çağdaş Yaşamı Destekleme Derneği'nden sonra TÜKD de kampanyaya 'oybirliğiyle' destek kararı aldıklarını açıkladı. 

Para yardımı 
TÜKD Genel Başkanı F. Dilek Sarılı, projelerini şöyle açıkladı "Saha çalışması yapıp İstanbul Ümraniye'de ilkokulu bitirmiş, ancak maddi veya başka faktörler nedeniyle eğitim hayatı noktalanmış 250 kız öğrenci belirleyeceğiz. Çocuklarımızı yeniden okulla buluşturup eğitim masraflarını üstleneceğiz. Kampanyanın içeriğini 12 şubemize duyurup, bağış toplayıp kampanyaya para akışı da sağlayacağız. Kızlarımızın okuması için kampanyaya elimizden gelen her türlü desteği göstereceğiz." 

Üniversiteli kızlara destek 

1949'da 10 üniversiteli kadının İstanbul'da kurduğu TÜKD, Türkiye genelinde 12 şubesi ve bini aşkın üyesiyle hizmeti veriyor. TÜKD, 1970'de kamu yararına dernek olurken, 1955'te Uuslararası Üniversiteli Kadınlar Federasyonu'na, 2002'de de Avrupa Üniversiteli Kadınlar Topluluğu'na üye oldu. Dernek, Türkiye çapında her yıl 450 üniversiteli kız öğrenciye burs veriyor. 


</TEXT>
</DOC>
