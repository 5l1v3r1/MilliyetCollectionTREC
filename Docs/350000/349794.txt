<DOC>
<DOCNO> 349794 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonyas14.html </URL>
<DATE> 2005/06/07/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Uzmanlardan 'akşamcı gençlere' ölüm uyarısı 
</HEADLINE>
<TEXT>

     İngiltere'de Milli Sağlık Sistemi için araştırma yapan uzmanlar, gençler arasında giderek artan ''akşamcılık'' kültürünün zararlarına dikkat çekerken, bu gençlerin ''ebeveynlerinden önce ölebileceği'' uyarısında bulundu. 
     ''Alkolün 20 ve 30'lu yaşlarındaki gençlere verdiği zararların saymakla bitmediğini'' belirten uzmanlar, sadece Norfolk'daki devlet hastanelerine geçen bir yıl içinde yapılan hasta kabullerinin yüzde 44'ünün alkol yüzünden ve bu yaş grubuyla ilgili olduğunu açıkladı. 
     Uzmanlar, alkol yüzünden hastaneye kabul edilen gençlerin onda birinin ''yasal alkol kullanma yaşının altında olduğuna'' işaret etti. 
     Dr. Hugh Kennedy, İngiltere'deki tehlikeli kültürel değişime dikkat çekerken, aşırı alkol kullanmanın ''moda'' haline geldiği uyarısında bulundu. 
     Belli saatlerde ucuz içki satan barları da gençleri alkole alıştırmaya çalışmakla suçlayan Kennedy, alkolizmin pençesinde bulunduğu söylenebilecek gençlerin sayısının her geçen gün arttığını ve artışın ''kaygı verici boyutta olduğunu'' savundu. 
     
</TEXT>
</DOC>
