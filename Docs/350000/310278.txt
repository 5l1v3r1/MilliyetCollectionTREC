<DOC>
<DOCNO> 310278 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/28/son/sonsiy17.html </URL>
<DATE> 2005/01/28/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Erdoğan Irak'tan ABD askerlerinin çekilmesi için erken 
</HEADLINE>
<TEXT>

     Başbakan Recep Tayyip Erdoğan, ABD askerlerinin Irak'tan çekilmesi için henüz erken olduğunu belirtti. 
     Başbakan Erdoğan, Davos'taki temasları çerçevesinde Almanya Başbakanı Gerhard Schroder ile görüştü. Görüşmede Devlet Bakanı Ali Babacan ve Maliye Bakanı Kemal Unakıtan da bulundu. Schroder'in kaldığı Waldhuus Otel'de gerçekleşen görüşme 40 dakika sürdü. 
     Başbakan Erdoğan, görüşmenin ardından yaptığı açıklamada, Schroder ile Davos'un güzelliğine uygun bir görüşme gerçekleştirdiklerini söyledi. 
     Görüşmede siyasi ticari ve ekonomik alanlardaki konuları Schroder ile ele aldıklarını ve mutabık kaldıklarını ifade eden Erdoğan, Schroder'in 3-4 Mayıs tarihlerinde Türkiye'yi ziyaret edeceğini bildirdi. Erdoğan, bu ziyaret sırasında bu sürece yönelik çalışmaları aynı heyecanla devam ettireceklerini kaydederek, İran-Irak ve Kıbrıs konularının da görüşmede ele alındığını kaydetti. Erdoğan, ''bunun yanında AB süreci ile ilgili görüşmelerimiz oldu. Bugüne kadar olan Almanya ile münasebetlerin sıcaklığı, karşılıklı olumlu yaklaşımlarımız örtüşerek devam ediyor'' dedi. 
     Schroder'de iki ülke arasındaki ilişkilerin iyi bir düzeyde devam ettiğini belirtti. Schroder, siyasi ekonomik ve ticari alanlarda ilişkileri daha da geliştirmek konusunda Erdoğan ile mutabık kaldıklarını ifade etti. 
     
     ABD ASKERLERİNİN ÇEKİLMESİ ERKEN 

     Öte yandan Başbakan Erdoğan, Schroder'le görüşmek üzere kaldığı See-Hof otelinden ayrılırken gazetecilerin sorularını yanıtladı. Erdoğan, bir soru üzerine ABD askerlerinin Irak'tan çekilmesinin henüz erken olduğunu söyledi. Bu ay sonunda yapılacak Irak'taki seçimler ile ilgili bir başka soru üzerine de seçimlerin gıda kartlarıyla yapılacak olmasının katılımı sınırladığını kaydeden Erdoğan, seçimlerin tam demokrasi değil ancak demokrasiye geçişte ilk adım olarak değerlendirilebileceğini belirtti. 
     Erdoğan, Irak'ta önemli olanın etnik grupların birbirlerine karışı üstünlük sağlaması sorununun giderilmesi olduğunu ifade etti. 
     
</TEXT>
</DOC>
