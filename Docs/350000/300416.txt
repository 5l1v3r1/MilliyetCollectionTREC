<DOC>
<DOCNO> 300416 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/siyaset/siy03.html </URL>
<DATE> 2004/12/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Denktaş'tan müzakere taktiği 
</HEADLINE>
<TEXT>


HABER MERKEZİ 


KKTC Cumhurbaşkanı Rauf Denktaş, NTV'nin "müzakerecilik" konusundaki sorularını yanıtladı. Toplantılarda yaşanan gerginliği en büyük hobisi olan fotoğrafçılığına başvurarak yumuşatmaya çalıştığını anlatan Denktaş, bir keresinde gergin olan Rum heyeti lideri Glafkos Klerides'i cebinden çıkardığı makine ile fotoğraflamak istediğini belirtti. Denktaş, "Ama çektirmek istemedi. Toplantı sırasında sigara içiyordu. Meğer eşinden gizli içermiş, görülmesini istemedi. Sonra da 'Fotoğrafla benim ruhumu çalıyorsun dedi" diye konuştu. Denktaş, müzakerelerde takınılacak tavrın sert mi, yumuşak mı olması gerektiği sorusuna da, "Duruma göre. Gerekirse kuzu gibi melersiniz" yanıtını verdi. CNN Türk'te Manşet programına da katılan Denktaş, gazeteci Mehmet Ali Birand'ın, gözlüklerini takarak, "Nasıl yakıştı mı " diye sorması üzerine, espri yaparak "Senin gibi karışık, üstü siyah, altı başka renkte" dedi. Denktaş ve Birand karşı görüşlere sahip olduklarını ancak dost olduklarını vurguladı. 



</TEXT>
</DOC>
