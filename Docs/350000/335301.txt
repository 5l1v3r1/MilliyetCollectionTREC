<DOC>
<DOCNO> 335301 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur52.html </URL>
<DATE> 2005/04/20/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
YÖK Başkanı ÖSS'yi tartışmanın zamanı değil 
</HEADLINE>
<TEXT>

     Yükseköğretim Kurulu YÖK Başkanı Prof. Dr. Erdoğan Teziç, ÖSS'ye yönelik değişiklik tartışmalarının sınavın yaklaştığı bir dönemde yapılmasını sakıncalı bulduğunu ifade etti. Teziç, hukuk fakültelerine bir yıllık hazırlık sınıfı konulacağını açıkladı. 
     Üniversitelerin hukuk fakültesi dekanlarıyla yaptığı toplantı öncesi, ÖSS ile ilgili soruları yanıtlayan Teziç, Öğrenci Seçme Sınavı'na ÖSS yönelik değişiklik tartışmalarının sınavın yaklaştığı bir dönemde yapılmasını sakıncalı bulduğunu ifade etti. Teziç, bu yöndeki tartışmaların sınav sonrasında olabileceğini söyledi. 
     Teziç, hiçbir sistemin mutlak ve değişmez olmadığını fakat ÖSS'ye yönelik değişim tartışmalarının zamanlamasının yanlış olduğuna işaret etti. Teziç, sınava kısa bir süre kaldığına işaret ederek, "Tartışmaların bu takvimde gündeme getirilmesinde büyük sakıncalar var. Hem sivil toplum kuruluşları hem de başka kuruluşların ÖSS'ye ilişkin tartışmaların şu günlerde gündeme getirilmesi doğru olmaz" dedi. 
     Teziç, sınav sisteminin değiştirilebileceğini de ifade ederken, bu değişikliğin sınavdan sonra gündeme gelebileceğini kaydetti. 
     
     HUKUK FAKÜLTELERİNE HAZIRLIK SINIFI 

     YÖK Başkanı Prof. Dr. Erdoğan Teziç, Türkiye'deki devlet ve vakıf üniversitelerinin hukuk fakültesi dekanlarıyla YÖK'te toplantı yaptı. 
     Verilen arada gazetecilerin sorularını yanıtlayan Teziç, toplantıya 30 dekanın katıldığını ve hukuk öğretiminin karşılaştığı sorunların ele alındığını belirtti. Öğrencilerin ortaöğretimden yükseköğretime ''eksik'' geldiklerini kaydeden Teziç, bu eksikliğin kapatılması amacıyla hukuk fakültelerine bir yıllık hazırlık sınıfı konulmasında fikir birliğine varıldığını bildirdi. 
     Teziç, ayrıca, hukuk fakültelerinde yabancı dil öğretiminin teşvik edileceğini belirterek, yabancı dilin Türkiye'nin Avrupa Birliği'ne üyeliği sürecinde hem üniversiteler arasında hem de hukukçuların meslektaşlarıyla iletişimlerinin sağlanmasında önemli rol oynayacağına işaret etti. 
     Erdoğan Teziç, hazırlık sınıfı uygulamasının ne zaman başlayacağı ve diğer konularla ilgili net açıklamanın yarın Adalet Bakanı Cemil Çiçek ve yüksek yargı organlarının temsilcileriyle yapılacak toplantıdan sonra netleşebileceğini bildirdi. 

     
</TEXT>
</DOC>
