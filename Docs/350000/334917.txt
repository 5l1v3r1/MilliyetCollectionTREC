<DOC>
<DOCNO> 334917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sontur28.html </URL>
<DATE> 2005/04/19/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
İstanbul'da çete, polisle çatıştı 1 ölü, 1 yaralı 
</HEADLINE>
<TEXT>

     İstanbul Organize Suçlar Şube Müdürlüğü ekiplerince çıkar amaçlı bir suç örgütüne yönelik Halkalı'da gerçekleştirilen operasyonda polisle silahlı çatışmaya giren kişilerden 1'i ölü, 1'i de yaralı yakalandı. 
     AA muhabirinin aldığı bilgiye göre, İstanbul Organize Suçlar Şube Müdürlüğü ekiplerince, Ümraniye başta olmak üzere çeşitli ilçelerde cinayet, gasp, yaralama ve tehdit gibi suçlara karıştıkları belirlenen çıkar amaçlı bir suç örgütüne yönelik operasyon başlatıldı. 
     Bu kapsamda Halkalı Toplu Konutlar 2. Etap'taki bir eve düzenlenen operasyonda, şebeke üyelerince polise ateş açıldı. Polislerin de karşılık vermesi üzerine çıkan silahlı çatışmada, çete üyesi olduğu öne sürülen Hakan Bektaş ölü, Yavuz Erdost da yaralı olarak ele geçirildi. 
     Erdost, kaldırıldığı İstanbul Üniversitesi Tıp Fakültesi Hastanesi'nde tedavi altına alındı. 
     Zanlılarla birlikte 2 adet ruhsatsız tabanca ele geçiren polis, çatışma sırasında kaçan çete elebaşı konumundaki Mikail Z. ve başka bir kişiyi de yakalamaya çalışıyor. 
     
</TEXT>
</DOC>
