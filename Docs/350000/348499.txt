<DOC>
<DOCNO> 348499 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun06.html </URL>
<DATE> 2005/06/03/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Türkiye'yle müzakereler hedef tahtasında 
</HEADLINE>
<TEXT>

     BBC 

Avrupa Birliği Anayasası'na peşpeşe gelen iki hayır oyundan sonra, bazı kesimlerden Avrupa'nın genişleme sürecini yeniden düşünmesi çağrıları yapılıyor. 
     Bu görüşe göre, Bulgaristan, Romanya, Türkiye ve Hırvatistan gibi üyelik kuyruğundaki ülkelerin birliğe kabulü yeniden gözden geçirilmeli. 
     İspanya Dışişleri Bakanı Miguel Angel Moratinos, Hollanda ve Fransa'da yükselen 'hayır'ın, Türkiye ile üyelik müzakerelerini etkileyebileceğini söyledi. 
     Associated Press ajansına göre, Moratinos, sonucun Türkiye ve Hırvatistan gibi ülkeleri etkileyeceği "şüphesiz" dedi. 
     AB'nin genişlemeden sorumlu komisyon üyesi Olli Rehn bu çağrılar karşısında taarruza geçti ve genişlemenin süreceğini vurguladı. 
     
     Rehn Genişleme ölmedi 

     Ancak Rehn, bundan sonra sıkı kriterler konusunda daha da titiz davranılacağını belirtiyor. 
     Olli Rehn'e göre, Avrupa ' genişleme kederi'nden muzdarip. Ama bu, genişleme sürecinin ölüm ilanının çıktığı anlamına gelmiyor. 
     Rehn, yaşananlara alaycı yaklaşmaya çalışarak, "AB genişleme siyasetinin öldüğü yolundaki açıklamalar bariz şekilde abartılı. Genişlemeden sorumlu komsiyon üyesi henüz kapı önüne konmuş değil. Ben de dükkanımı kapatmış ya da işsizlik bürosuna kaydolmuş falan değilim" diyor. 
     Bundan böyle genişlemenin Avrupa vatandaşlaırna anlatılması için daha sıkı çalışmak gerekeceğini belirten Rehn, Türkiye ve Hırvatistan'ın durumunun bundan nasıl etkileneceği soruları karşısında da "temkinli ama iyimser". 
     Her iki ülke de müzakerelere başlama yolunda diyen Rehn şöyle devam ediyor 
     "Türkiye'de hukuki ve siyasi reformların uygulanması sekteye uğramazsa, Türkiye taahhütlerini yerine getirmiştir. Avrupa Birliği de kendi taahhütlerini yerine getirerek, müzakerelere planlandığı gibi başlayacaktır." AB'nin Türkiye ile müzakerelere 3 Ekim 2005'te başlaması öngörülüyor. 
     Hırvatistan ile Mart ayında başlaması gereken müzakereler, bir savaş suçu zanlısının iade edilmemesi gerekçe gösterilerek son anda ertelenmişti. 
     Romanya ve Bulgaristan'ın ise müzakerelerini tamamlayarak 2007'de üye olması hedefleniyor. 
     Fransa ve Hollanda'da düzenlenen referandumlarda anayasanın reddedilmesinde, birliğin bir anda 25 üyeli bir yapıya kavuşmasına ve daha da genişlemesine tepkilerin de etkili olduğu belirtiliyordu. 
     
</TEXT>
</DOC>
