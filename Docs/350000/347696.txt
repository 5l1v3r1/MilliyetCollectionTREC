<DOC>
<DOCNO> 347696 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/spor/spo04.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Trabzon'un adayı Galvao 
</HEADLINE>
<TEXT>


Bordo - Mavililer, Petkoviç'in yerine Botafago'nun genç eldivenini alabilmek için harekete geçti. Yönetim Kurulu, transfer listesinde ilk sıraya Galvao'yu aldı 


Şampiyonlar Ligi'ne daha güçlü bir kadroyla katılabilmenin hesaplarını yapan Trabzonspor'da Petkoviç'in yerine yeni kaleci alternatifleri arasında Botafagolu Galvao liste başına çekildi. 22 yaşındaki genç eldivene, Şenol Güneş'in Milli Takım'dan yardımcısı olan Mehmet Kulaksızoğlu ile birlikte İhsan Derelioğlu ve Lemi Çelik'in izleyip olumlu rapor verdiği bildirildi. Güneş'in bu gelişme sonrasında Galvao'nun transferi için yeşil ışık yaktığı ve yönetici Murat Bozoğlu'nun Botafago kulübü ile temasa geçtiği iddia edildi. 

Adresleri aynı 
Bordo - Mavili takımın stoper mevkisi için düşündüğü adaylardan birinin de yine Botafago'da forma giyen Pinto olduğu bildirildi. 22 yaşında olmasına karşın takım içinde lider kişiliğiyle dikkat çeken Pinto'nun bonservis bedeli hakkında araştırmalar yapılıyor. 
Trabzonspor'un Pinto'dan olumlu yanıt alamaması durumunda rotayı Brezilyalı Cleber Anderson, Polonyalı Glawaski ve Danimarkalı Per Nielsen'e çevirmesi bekleniyor. Bu arada yine Polonya'da top koşturan Zurawski konusundaki pazarlıklar da yoğun bir şekilde devam ediyor. 

Aktuğ'dan öneri 

Trabzonspor Başkanı Atay Aktuğ, Anadolu kulüplerinin gelirlerinin arttırılması için deplasman takımlarına da hasılattan pay verilmesini önerdi. Futbol Federasyonu'nun havuz sistemi yerine yeni projeleri gündeme alması gerektiğini belirten Aktuğ, "Tüm müsabakalarda tribün hasılatı bölünsün. Ev sahibi takım belli pay aldıktan sonra gelirin yüzde 60'ı ev sahibi, yüzde 40'ı da misafir takıma verilsin. Bugün İstanbul kulüplerinin bir maçta elde ettikleri hasılatı, Anadolu kulüplerinin büyük çoğunluğu bir sezonda elde edemiyor" dedi. Başkan Aktuğ, hakemlerle ilgili olarak da, "Ben bir kez hakemle ilgili olumsuz konuştum. Başkanlığım süresince hakemleri en çok destekleyen kişi de bendim" yorumunu yaptı. 

'Cennete gidiyoruz' 

Teknik Direktör Şenol Güneş, Şampiyonlar Ligi'ne katılmanın heyecan verici olduğunu söyledi, "Tam donanımlı olmalıyız. Doruğa çıktıktan sonra inmemeliyiz" yorumunu yaptı 

Trabzonspor Teknik Direktörü Şenol Güneş dün düzenlediği basın toplantısında hem geçtiğimiz sezonu değerlendirdi hem de gelecekle ilgili hedeflerini anlattı. Güneş, Şampiyonlar Ligi'ni bir cennete benzetirken, "Genel yapımız, Avrupa'da başarıya müsait. Düşüncemiz oraya giderken her açıdan donanımlı olmak. Doruğa çıkıp inmemek istiyoruz. Yani cenneti yaşamak isteriz. Benim iddiam, Trabzonspor, Avrupalı olmalı, bunun için çalışmalı. Sezon açılışını bile bu nedenle görkemli yapmalıyız" dedi. 
Güneş, üç yabancı alacaklarını müjdelerken, geçen sezon başarılı olduklarını da dile getirdi. Tecrübeli teknik adam şunları söyledi "İlk dördün içinde yer almak bana göre başarı. Şampiyonlar Ligi ön eleme oynama hakkını elde ettik. Bu da güzel." 

Güven için geri sayım 

Trabzonspor, prensip anlaşmasına vardığı İstanbulspor'un orta saha oyuncusu Güven ile yarın resmi sözleşme imzalayacak. Yönetici Metin Akbaşoğlu ile yaptığı görüşmenin ardından ön protokol imzalayan Güven, "Hayallerimin gerçekleşmesine az kaldı" dedi. Öte yandan Profesyonel İşler Sorumlusu Caner Çuvalcıoğlu'nun Almanya'da anlaşmaya vardığı St.Pauli'nin orta saha oyuncusu Yusuf Akbel ile de en kısa sürede resmi sözleşme yapılacağı açıklandı. Diğer alternatiflerle pazarlıkların da sürdüğü öğrenildi. 

Emrah geri adım atmadı 

Trabzonspor, sözleşmesi biten Emrah Eren ile yapılan son pazarlıkta da hedefine ulaşamadı. Futbolcunun menajeri Haluk Canatar ile yönetici Ömer Sarı'nın yaptığı görüşmede taraflar anlaşma sağlayamadı. Öte yandan geçen sezon sözleşmeleri devam etmesine karşın Gökdeniz ve Fatih ile yüksek ödemeler karşılığında yeni anlaşmaların yapılması yönetimi iç transferde sıkıntıya sokacak. Emrah'ın dışında mukavelelerinin yenilenmesi düşünülen Hüseyin, Yattara, Mehmet Yılmaz, Celalettin, Tolga, Erdinç ve İbrahim Ege'nin ilk yıl için 1 milyon 650 bin, ikinci yıl için de 1 milyon 850 bin YTL istemeye hazırlandığı öğrenildi. 


</TEXT>
</DOC>
