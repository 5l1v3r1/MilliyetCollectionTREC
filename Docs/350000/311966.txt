<DOC>
<DOCNO> 311966 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/son/sondun21.html </URL>
<DATE> 2005/02/03/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
AB Komisyonu'ndan Türkiye'ye parafe mektubu... 
</HEADLINE>
<TEXT>

     AB Komisyonu'nun Genişlemeden Sorumlu Genel Direktörü Leopold Maurer, Komisyonun Türk hükümetine, şubat ayı sonuna kadar Ankara protokolünü parafe etmesi talebiyle bir mektup gönderdiğini söyledi. 
     Yeşil Hat Tüzüğü ile ilgili temaslarda bulunmak üzere Kıbrıs'a gelen Maurer, KKTC'de yayımlanan Kıbrıs gazetesine verdiği demeçte, 17 Aralık zirvesinde, Türkiye'nin 3 Ekim'den önce, protokolü imzalaması gerektiği yönünde karara varıldığını, mektubun bu doğrultuda gönderildiğini ifade etti. 
     Maurer, protokolün parafe edilmesinin ''bir ilk adım'' olacağını, protokolün imzalanmasına kadar bunu başka adımların izleyeceğini kaydetti. 
     KKTC'yi ilgilendiren mali yardım ve serbest ticaret tüzükleri konusunda da açıklamalarda bulunan Maurer, tüzüklerin gündeme alınmasında topun, AB Dönem Başkanı Lüksemburg'da olduğunu, ancak şu anda bu doğrultuda bir sinyal bulunmadığını belirtti. 
     Yeşil Hat Tüzüğü'nde yapılan değişiklikleri tartışmak üzere adada bulunan Maurer, iki taraftan olumlu tepki gelmesi ve AB üyesi ülkelerin bu yenilikleri onaylaması halinde, söz konusu değişikliklerin, en iyi ihtimalle şubat ayı sonu veya mart ayı başında yürürlüğe gireceğini söyledi. 
     Maurer, Yeşil Hat Tüzüğü'nde yapılan değişikliklerin, ''narenciye, hayvansal ürünler ve 175 euroya kadar olan malların sınırdan geçmesinin daha pratik hale dönüştürülmesi'' konularını kapsadığını belirtti. 
     
</TEXT>
</DOC>
