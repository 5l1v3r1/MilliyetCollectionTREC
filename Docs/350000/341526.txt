<DOC>
<DOCNO> 341526 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/soneko33.html </URL>
<DATE> 2005/05/11/ </DATE>
<TIME> 16.45 </TIME>
<AUTHOR>  </AUTHOR>
<HEADLINE>
Denizbank'ın ilk çeyrek karı 72 milyon YTL... 
</HEADLINE>
<TEXT>

     Denizbank, bu yılın ilk çeyreğinde 72 milyon YTL kar elde etti. 
     Denizbank’tan yapılan açıklamada, başarı grafiğini yükseltmeye devam eden bankanın, üç ayda yüzde 5 artarak 8.4 milyar YTL’ye ulaşan aktif büyüklüğüyle, Türkiye’nin 7. büyük yerli sermayeli özel bankası olduğu belirtildi. 
     Reel sektöre verilen desteğin önemi vurgulanan açıklamada, "bankacılık sektörünün parlayan yıldızı Denizbank, reel sektöre güçlü desteğini 2005 yılının ilk çeyreğinde verdiği kredilerle devam ettirdi. Toplam krediler üç ayda yüzde 37 büyüyerek 4.4 milyar YTL’ye çıkarken, aktifler içindeki payı yüzde 52’ye ulaştı" denildi. 
     Denizbank’ın sağladığı KOBİ kredilerin konsolide bazda yüzde 147 büyüdüğü ve 563 milyon YTL’ye ulaştığı ifade edilen açıklamada, yılın ilk çeyreğinde tarım kredilerinde önemli artış kaydedildiği ve tarım kredileri miktarının 79 milyon YTL’ye eriştiği belirtildi. 
     Açıklamada, tüketici kredileri ve kredi kartlarında da hızlı ve istikrarlı büyümenin devam ettiği belirtilerek, tüketici kredilerinin ilk çeyrekte yüzde 50 büyüyerek 410 milyon YTL’ye ulaştığı, bankanın kredi kartı sayısının Mart itibarıyla 1 milyonun üzerine çıktığı ve pazar payının yüzde 4’e yükseldiği bildirildi. 
     Açıklamada, istikrarlı büyümesine eş zamanlı olarak, geçtiğimiz günlerde uluslararası kredi derecelendirme kuruluşu Fitch’in, bankanın uzun vadeli döviz ve yerel para birimi cinsinden notlarını B ’dan BB - ’ye yükselttiği, ayrıca D olan bireysel notunun C D olarak artırıldığı bildirildi. 
     
     GENEL MÜDÜR 
     Denizbank Finansal Hizmetler DFH Grubu Başkanı ve Denizbank Genel Müdürü Hakan Ateş, yaptığı değerlendirmede, temel bankacılık faaliyet alanlarının tümünde sürdürülebilir büyümeyi hedeflediklerini ve bu hedefin 2005 yılı ilk üç ayında elde edilen sonuçlarla da ortaya koyulduğunu belirtti. 
     Türkiye’de 2 milyonun üzerinde küçük ve orta ölçekli işletme bulunduğuna dikkati çeken Ateş, "KOBİ’ler ülke ekonomimizin can damarları. Denizbank, KOBİ’lere olan yoğun ilgisini devam ettirecek" dedi. 
     Finansal sonuçların, Finansal Hizmetler Grubu’nun hızlı ve sağlıklı büyüme trendini devam ettirdiğinin göstergesi olduğunu vurgulayan Ateş, Fitch’in açıklamasına ilişkin "notlarımızın yükseltimi, sermaye yapımızın gücü, karlılığımızdaki artış ve aktif kalitemizden kaynaklanmaktadır. Bu notlandırma bankamızın istikrarlı büyümesine olan inancı da göstermiştir" dedi. 
     
</TEXT>
</DOC>
