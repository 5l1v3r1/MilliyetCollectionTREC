<DOC>
<DOCNO> 313676 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/spor/spo06.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Tribünde casus var 
</HEADLINE>
<TEXT>


Sporda şiddet, şike ve doping olaylarını incelemek için kurulan TBMM Araştırma Komisyonu üç büyüklerin maçlarını yakın takibe alacak 

GÜNSELİ ÖNAL 


İşi sıkı tutacaklar 
DERBİ maçları ve üç büyüklerin lig müsabakaları TBMM'nin takibine giriyor. Sporda şiddet, şike ve doping olaylarını incelemek üzere kurulan TBMM Araştırma Komisyonu, derbi müsabakalarında alınan güvenlik önlemlerini yerinde görme ve tribün amigolarını takibe alma kararı verdi. Komisyon üyeleri illerdeki emniyet yetkilileri ve kulüp yöneticilerinden de gerekli bilgi ve belgeleri talep edecek. 

Denetim yapacaklar 
ÜÇ büyük kulüp yöneticilerinin statlarda teröre karşı önlem alındığını açıklamasına karşın maçlarda olay çıktığına dikkat çeken komisyon üyeleri, izleyecekleri maçların programını hazırlayıp önümüzdeki haftadan itibaren Ankara dışına çıkacak. Maçlar sırasında stadın değişik yerlerine oturup seyirciler arasına karışacak olan milletvekilleri, önlemlerin uygulanıp uygulanmadığını saptayacak. 

Akın'dan müthiş iddia 
KOMİSYONUN CHP'li üyesi Zonguldak Milletvekili Harun Akın, küçük illerde stat teröründe vali ve emniyet müdürlerinin de etkisi olduğunu iddia etti. Akın, "Terörü yaratanlar kimliksiz, eğitimsiz gençler. Küçük illerde valinin, emniyet müdürünün odasında kahve içiyorlar. Arkasına vali ve emniyet müdürünü alan taraftarın, hangi psikoloji ile stada gittiğini düşünün. Böyle, adam da kesilir, adam da öldürülür" dedi. 


</TEXT>
</DOC>
