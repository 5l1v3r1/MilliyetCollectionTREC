<DOC>
<DOCNO> 343151 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/17/guncel/gun02.html </URL>
<DATE> 2005/05/17/ </DATE>
<TIME>  </TIME>
<AUTHOR>  </AUTHOR>
<HEADLINE>
Shakespeare'in modası geçmez 
</HEADLINE>
<TEXT>


İstanbul Devlet Opera ve Balesi, müziği Prokofiev'e, koreografisi Gürcü sanatçı Magalaşvili'ye ait "Romeo ve Juliet" balesini sahneliyor 

Yasemin Bay 

Shakespeare'in en ünlü eserlerinden "Romeo ve Juliet" bir kez daha sahne üzerindeki yerini alıyor. İstanbul Devlet Opera ve Balesi'nin 'aşk' temalı oyunlarına eklenen "Romeo ve Juliet" ilk kez 14 Mayıs'ta izleyici karşısına çıktı. Müziğini Rus besteci Sergei Prokofiev'in bestelediği "Romeo ve Juliet" balesinin librettosu ve koreografisi Gürcistan devlet sanatçısı Nugzar Magalaşvili'ye ait. 

Eserin sırrı 
Magalaşvili, en sevilen bale eserlerinden olan Romeo ve Juliet için, "Sanıyorum konusu ve inanılmaz etkileyici müzikleri nedeniyle bu kadar çok seviliyor" diyor. Magalaşvili ile daha önce İzmir ve Mersin'de de sahnelemiş olduğu "Romeo ve Juliet"i konuştuk... 

Nasıl başladı Türkiye maceranız 
Eşimle beraber '89'da geldik Türkiye'ye. Hacettepe Üniversitesi'nde 7 yıl bale öğretmeni olarak çalıştık. Mersin Devlet Opera Balesi'nde baş koreograf olarak 9 yıl kaldım. Eşimle 15'e yakın temsil koyduk sahneye. Sonra İzmir'den davet aldım. 

İstanbul'daki ilk çalışmanız mı 
Evet. İstanbul Devlet Opera Balesi'nin Müdürü Suat Arıkan, Mersin'in müdürüydü. İstanbul'a tayin olduktan sonra gelmemizi istedi. 

"Romeo ve Juliet" birçok kez sahnelendi. Nasıl farklılıklar getirdiniz 
Bu eseri sahnelemek kolay değil. İki dev insan var karşınızda biri Shakespeare, diğeri Sergei Prokofiev... Uzun zaman üzerinde çalıştım. Müziği dinleyerek, tekrar tekrar Shakespeare okuyarak. Dönemsel özelliklerine dokunmadım ama duygular ve davranışları bugüne taşımaya çalıştım. 

Neden iki dönemi bir arada sunmak istediniz 
Çünkü bunu bize Shakespeare veriyor. Kan davası h l var. Aşk da. Ayrıca Prokofiev de bunu sağlıyor. Çağdaş bir müzik. Onun için dönem kostümlerle, dekorlarla yansıtıldı. Arasız gidiyor oyun, film gibi. Mesela birkaç seyirci, "En azından birkaç ufak ara verin, alkışlamak istiyoruz ama alkışlayamıyoruz" dedi. Ben de dedim ki, "Temsilden sonra alkışlayabilirsiniz." 


</TEXT>
</DOC>
