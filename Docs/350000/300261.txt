<DOC>
<DOCNO> 300261 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/sonsiy20.html </URL>
<DATE> 2004/12/23/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Gül Toplantılardaki bilgilerin sızması ulusal çıkarlarımıza zarar verir 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, TBMM'de AB Brüksel zirvesini değerlendiren brifingin kapalı oturumundaki bazı hususların basına sızdırılmasının ulusal çıkarlara ciddi zarar verdiğini söyledi. 
     TBMM'de, Dışişleri Komisyonu, AB Uyum Komisyonu, İnsan Haklarını İnceleme Komisyonu ile uluslararası komisyon başkan ve üyelerine bu sabah brifing veren Gül, brifingin kapalı bölümüne ilişkin çıkan haberler üzerine AA'ya değerlendirmede bulundu. 
     ''Toplantının kapalı bölümündeki bazı hususların anlatılmasından üzüntü duyduğunu'' ifade eden Gül, ''İyi ya da kötü niyetle, kapalı toplantıdaki bilgilerin basına sızdırılması, ulusal çıkarlarımıza ciddi zarar verir'' diye konuştu. 
     ''Şahsen söylediklerime itibar edilmesi gerekiyor'' diyen Gül, ''Bu tür bilgi sızdırılmasının, milletvekillerinin detaylı bilgilendirilmesi konusunda caydırıcı etkisi olacağını'' da kaydetti. 
     
</TEXT>
</DOC>
