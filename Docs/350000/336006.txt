<DOC>
<DOCNO> 336006 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur41.html </URL>
<DATE> 2005/04/22/ </DATE>
<TIME> 14.40 </TIME>
<AUTHOR>  </AUTHOR>
<HEADLINE>
İzmit'te esrarengiz balık ölümleri... 
</HEADLINE>
<TEXT>

     İzmit'in Doğantepe Köyü'ndeki derede binlerce balık henüz belirlenemeyen nedenle öldü. 
     Köy Muhtarı Mustafa Üstün, olaydan Yuvacık Barajı'ndan dereye su bırakan Thames Water şirketini sorumlu tutarken, Thames Water olayla ilgili inceleme başlatıldığını açıkladı. 
     Mustafa Üstün, AA muhabirine yaptığı açıklamada, ''Yuvacık Barajı'nın arıtma tesisinden 2 gün önce dereye su bırakıldı. Balıklar ondan sonra ölmeye başladı'' dedi. 
     Üstün, şunları kaydetti 
     ''Bu derede bugüne kadar hiçbir canlı ölmüyordu. Tahminlerimize göre Thames Water'ın arıtma tesisinden 2 gün önce dereye su bırakıldı. Balıklar ondan sonra ölmeye başladı. Dün bu derede on binlerce balık ölüsü vardı. Ancak şu anda geceden dereye su bırakıldığı için elimde gördüğünüz birkaç balık kalmış. 
     Biz muhtarlık olarak Tarım İl Müdürlüğü ile Çevre ve Orman Müdürlüğü'ne durumu sözlü olarak bildirdik, bugün de valiliğe resmi bir yazıyla başvurup, balık ölümlerinin araştırılmasını talep edeceğiz.'' Yuvacık Beldesi Paşadağ Mahalle Muhtarı Murat Örçen de derede serpme ağla balık tutan kişilere yasa gereği 500 YTL para cezası verildiğini belirterek, ''Şimdi on binlerce balığın ölümünden kim sorumlu, bunlara ne ceza verilecek '' dedi. 
     
     THAMES WATER'DEN AÇIKLAMA 
     Thames Water'dan yapılan yazılı açıklamada, vatandaşların, dün Doğantepe Deresi'nde çok sayıda balığın öldüğünü bildirmesi üzerine inceleme başlatıldığı belirtildi. 
     Balık ölümlerinin, 11-20 Nisan tarihleri arasında gerçekleşen rutin temiz su tankı temizlik çalışmasıyla ilgili olup olmadığının araştırıldığı ifade edilen açıklamada, şunlar kaydedildi 
     ''Temizlik, daha önce de olduğu gibi bu kez de tamamen teknik şartnamelere uygun olarak gerçekleştirilmiştir. Olay sonrası yapılan detaylı incelemeler sonucu başta insan sağlığı olmak üzere ekosisteme hasar verecek bir durum olmadığı tespit edilmiştir. Konu ile ilgili incelemeler devam etmekte olup, gelişmelerin her aşamasında düzenli bilgilendirme yapılacaktır.'' İl Tarım Müdür Yardımcısı Kerim Mete, Doğantepe Deresi'nde yaşanan balık ölümleriyle ilgili inceleme yaptıklarını söyledi. 
     Mete, dereden alınan su örneğinin tahlil edilmesi için Bursa İl Kontrol Laboratuvar Müdürlüğü'ne gönderildiğini bildirdi. 
     
</TEXT>
</DOC>
