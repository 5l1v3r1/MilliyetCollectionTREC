<DOC>
<DOCNO> 308007 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/20/yazar/tamer.html </URL>
<DATE> 2005/01/20/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
"Hayır sol ölmedi, biçim değiştirdi" 
</HEADLINE>
<TEXT>


Bayram telaşına ve tatili için uzaklara gidenlere rağmen "Sol öldü ve yeniden doğmayacak" başlıklı dünkü yazıma ilgi yoğundu. Sabah 06.39'da bana aşağıdaki e - postayı gönderen okurum Adil Uğraş Bilici, yazımı kaçta okumuş, ne zaman aşağıdaki anlamlı mektubu yazıp göndermiş Pes doğrusu... 
CHP Kocaeli kurultay delegesi ve genel başkan adayı Prof. Dr. Hurşit Güneş imzalı faks mesajı ise saat 10.06'da masamdaydı. 
Bayramın bu ilk gününde solun geleceği üzerine düşünmeye ne dersiniz 
Hepinize en içten bayram dileklerimin ardından bugün köşemi CHP'yi yönetmeye talip Prof. Güneş ve sol seçmen Bilici'ye bırakıyorum. Söz önce Güneş'te 
"Hayır sol ölmedi, biçim değiştirdi. Olması gereken de buydu. Çünkü toplumsal yapı ve talepler hızla değişiyor. Batı'da sol, işçi hareketi ve sendikalizm üzerinde biçimlenmişti. Sosyal devlet kavramı üzerinde de gelişti. 
Ancak şimdi sanayi ötesi toplumlarda, emek - sermaye çatışmasından öte bir toplumsal hareketlilik gözleniyor. Sendikal hareket neredeyse çöktü. Sosyal devleti de batı ülkeleri yaşlı nüfus, yükselen sağlık maliyetleri ve daha uzun süreli eğitim gereği nedeniyle finanse etmekte zorlanıyor. Fakat tüm bunlar sosyal adaletsizliklerin ortadan kalktığı anlamına gelmiyor. 

Sola ihtiyaç var 
Dolayısıyla sola ihtiyaç ortada. Eğer solu geniş anlamda toplumsal adaletsizliklere karşı denge arayışı ve fırsat eşitliği olarak tanımlarsak, bugün her zamanki kadar sola gereksinimin olduğu görülür. Bunun biçimi ve yöntemi ise ülkenin içinde bulunduğu koşullar tarafından belirlenmeli. Kuşkusuz yine de elimizde en önemli mekanizma "Sosyal ve düzenleyici devlet". Bunun finansmanı da ekonomideki dinamizme bağlı. 
Günümüzde solun toplumsal ittifaklarını artık işsizler ve yoksulların yanı sıra, toplumdaki diğer mağdurlar olan kadınlar, engelliler, çeşitli etnik gruplar ve çevreciler olarak tanımlamak daha doğru olur." 
Şimdi de söz, "sol ölmedi" diyen İzmirli okurum Adil Uğraş Bilici'nin 
"Ben bir İzmirliyim. Şanlıurfa'da doğdum, büyüdüm. İzmir'de yetiştim. Ailem Şanlıurfa kökenli. Yani Anadolu'nun en muhafazak r bölgelerinden birinden. Bunun ne ilgisi var şimdi solla diyeceksiniz Var, hem de çok fazla ilgisi var 

İzmirlinin solu 
İzmir sol, Şanlıurfa ise sağdı benim için. İzmir'de hemen tüm aile fertlerim yeni kuşak , üniversite eğitimi aldı. Kadınlar başlarını örtmedi. Oruç tuttular, ama şeyhlerin tahakkümünde değil. Şanlıurfa'da genç kızlar namus cinayetine kurban giderken oldu bunlar İzmir'de... 
İzmir'de annem ve babam kendilerini yeniden keşfettiler. Cinsellikten rahatça konuşmaya başladık aile içinde. Korkmadan, yargılamadan sevmeyi öğrendik yavaş yavaş. Evet, korkmadan Bu sözcük çok önemli. Çünkü İzmir'de hayata korku değil heyecan hakimdi. Kendini keşfetmenin, hoşgörüyle değişmenin atmosferi... 
Burada nereden gelirse gelsin insanlar kabul ediliyor ve İzmirli oluyorlar yavaşça. Gecekondu mahallelerinde karı - koca, küçük çocuklarını alıp yürüyüş yapar. Öyle geniş kaldırımları yoktur sokağın ama olsun. Temiz ama eski giysileriyle geçerler. Ve benim gözlerimin önüne annemin anlattığı bir sahne gelir. Kocasının elini tutamaz gençken annem. Kocası bile olsa laf olur çünkü Urfa'da 

Sol yeniden doğuyor 
Siyasi partiler ya da örgütler değil artık siyaseti tanımlayan. Benim için sol çook önemli ve ölmedi. Yeni bir biçimde doğuyor 
Amerika'da eşcinsel hakları, evrensel sağlık sistemi talepleri, Avrupa'da çok kültürlülük savaşı, Latin Amerika'da yerel ekonomik paylaşım çabası.... 
Farklının korunması, eşitlik ve paylaşım, sosyal adalet... Bunlar hiç ölür mü Meral Hanım 
Türkiye'de de sol bir hissiyat çıkmalı ve türban hakkını savunan, ama namus cinayetine karşı savaşmayan ikiyüzlü toplumsal ve politik iktidara, IMF planlarıyla ekonomik mucize arayan, ama teknolojik devrimi kaçıran bir anlayışa karşı savaşmalı..." 



</TEXT>
</DOC>
