<DOC>
<DOCNO> 334296 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/18/dunya/axdun02.html </URL>
<DATE> 2005/04/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Muhalefete başladı 
</HEADLINE>
<TEXT>


Denktaş oy verdikten sonra, 'Seçilecek arkadaş, Papadopulos ile kalıcı bir anlaşma yapılabilir diyorsa Türk milleti kendisini affetmez' dedi 

LEFKOŞA Milliyet 


Oyunu eşi Aydın Denktaş ile birlikte Lefkoşa'daki Mahkemeler Binası'nda kullanan KKTC Cumhurbaşkanı Rauf Denktaş, daha sonra Türk ve Rum gazetecilere açıklamalarda bulundu. Denktaş, uzlaşmacı olmak ya da AB'ye girmek gibi nedenlerle egemenlik ve bağımsızlık kavramlarından vazgeçilmesinin mümkün olmadığına işaret ederek, "O takdirde başımıza gelenler müstahak olacaktır" diye konuştu. 
Denktaş, şöyle devam etti "Tüm Rum liderlerle görüştüm. Bu siyasetten zerre kadar vazgeçtiklerini, bizi eşit, egemen, self determinasyon hakkını haiz iki halktan biri olarak kabul etme niyetleri olduğunu, bizi Rum cumhuriyetinde azınlık yapma, Türkiye'nin garantilerini ortadan kaldırma yaklaşımlarından zerre kadar vazgeçmiş olduklarını görmüş olsaydım, muhakkak ki size sağlam, kalıcı bir anlaşma yapmak için elimden geleni yapardım ve sizin bana olan güveniniz sayesinde hem burada, hem de Türkiye'de bu anlaşma kabul edilirdi." 

'Müstahak olur' 
Denktaş, "Eğer seçilecek olan arkadaş, Papadopulos ile k ğıt üzerinde kalıcı bir anlaşma yapılabilir diyorsa, en büyük yanlışı kendisi yapmış olacaktır. Tarih ve Türk milleti kendisini bağışlamayacaktır" diye konuştu. 
Rum Yönetimi ile iyi komşuluk ilişkileri kurmak istediklerini ifade eden Denktaş, "Cumhuriyet, egemenlik ve bağımsızlıktan vazgeçerek, AB'ye gireceğiz diye oy kullanırsak, başımıza gelecek müstahak olacaktır" dedi. 

Talat'ı kutladı 
Denktaş, seçim sonuçlarının açıklanması ardından Talat'ı kutlayarak, "Andına sadık kalırsa destek olacağız" diye konuştu. Denktaş, seçmenin yüzde 30'unun sandığa gitmemesinin idareye bir mesaj olduğunu vurgulayarak dikkate alınması gerektiğini kaydetti. Denktaş, Talat'a "sağlam, kalıcı, devleti ve egemenliği koruyan bir uzlaşı yapması için elinden gelen yardımı da yapacağını" söyledi. 


</TEXT>
</DOC>
