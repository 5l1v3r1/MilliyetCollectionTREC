<DOC>
<DOCNO> 339731 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/05/siyaset/asiy.html </URL>
<DATE> 2005/05/05/ </DATE>
<TIME>  </TIME>
<AUTHOR>  </AUTHOR>
<HEADLINE>
AB'ye yük değilsiniz 
</HEADLINE>
<TEXT>


"Üyelik süreciniz belli ülkelerdeki geçici havalara bırakılamaz" diyen Almanya Başbakanı, Fransa'nın referandum sonuçlarının Türkiye'yi etkilemeyeceğini belirtti. Schröder, KKTC konusunda destek verdi 

ELÇİN ERGÜN ABDULLAH KARAKUŞ UTKU ÇAKIRÖZER Ankara 


Almanya Başbakanı Gerhard Schröder, Avrupa Birliği, Kıbrıs ve Ermeni soykırımı iddiaları için ortak komisyon oluşturulması önerisi konularında Türkiye'ye güçlü destek verdi. Cumhurbaşkanı Ahmet Necdet Sezer ve Başbakan Recep Tayyip Erdoğan, Alman Parlamentosu'nun gündeminde olan Ermeni soykırım iddialarıyla ilgili tasarının ilişkileri olumsuz etkileyebileceği uyarısında bulundular. 
Erdoğan, önceki akşam Başbakanlık Konutu'ndaki yemekte ağırladığı Schröder'le dün sabah tekrar bir araya geldi. Önceki gece baş başa yenen yemek ve dün heyetlerarası yapılan görüşmelerde öne çıkan konular ve verilen mesajlar şöyle 

AB DESTEĞİ Schröder, Fransa'daki referandum sonuçlarının Türkiye'nin üyelik sürecini olumsuz etkileyeceği yönündeki kaygıları giderdi. Fransa'da yapılacak referanduma atıfta bulunan Alman lider, "Üyelik süreciniz belli ülkelerde esen geçici havalara bırakılamaz. 3 Ekim tarihi takvimlere kayıtlıdır. Değişmez" görüşünü dile getirdi. Reformlara devam edilmesini isteyen Schröder, müzakerelerin başlayabilmesi için Türkiye'nin Güney Kıbrıs Rum Kesimi'ni de Gümrük Birliği'ne dahil edecek Ankara Anlaşması Uyum Protokolü'nü imzalamasının önemini vurguladı. 
BİR NUMARALI PARTNER Türkiye'yi "Almanya'nın bir numaralı partneri" olarak nitelendiren Schröder, "Almanya'da birçok işyerinin korunması, Türkiye'ye yapılacak yatırımlarla doğrudan bağlantılı. Türkiye'nin ekonomik potansiyelinin, Alman ve diğer Avrupa ülkeleri halklarına yük değil, aksine kazanç getireceği çok iyi anlatılmalı" dedi. 
HEYBELİADA RUHBAN OKULU AB sürecinde dini azınlıkların özgürlüklerinin korunması konusunda Türkiye'den hassasiyet beklediklerini belirten Schröder, Heybeliada Ruhban Okulu'nun yeniden hizmete açılmasıyla ilgili soru üzerine, "Bu konuda daha ileri aşamaya gelseydik memnun olurdum. Ama belli bir sabır gerekli" yanıtını verdi. 

Papa fıkrası 

Ülkesinde artan işsizlik nedeniyle kamuoyu baskısı altında olan Schröder, görüşme sırasında, ölen Polonyalı Papa 2. Jean Paul'ün yerine Alman Kardinal Ratzinger'in seçilmesinin bile hükümete yönelik eleştirilerde espri konusu yapıldığına dikkat çekti. Schröder, "Ülkemde yaygın olan bir fıkra var Ekonomimiz öyle 'iyi' ki, artık Polonyalıların da işlerini kapıyoruz, diyorlar" dedi. Cumhurbaşkanı Sezer de Schröder'i kabul etti. 

'Parlamentolarda işiniz Allah'a kalmıştır' 

SOYKIRIM İDDİALARI Aralarında Almanya'nın da bulunduğu Avrupa ülkelerinin parlamentolarının Ermeni soykırımı iddiaları konusunda karar çıkarma girişimlerini "Aslını astarını bilmeden karar alıyorlar" diye eleştiren Erdoğan, Ermenistan Cumhurbaşkanı Robert Koçaryan'a ilettiği ortak araştırma komisyonu önerisinin "işin gerçek yüzünü ortaya çıkaracağını" kaydetti. Schröder, Türkiye'nin önerisine güçlü destek verdi. 
BU KARAR ÇIKMASIN Erdoğan, soykırım iddialarıyla ilgili Hıristiyan Demokrat Parti tarafından Alman Federal Parlamentosu'na getirilen karar tasarısının engellenmesini istedi. Erdoğan, tasarının Almanya'daki 2,5 milyon Türk'ün entegrasyonunu da engelleyeceğini vurguladı. Tasarıyı engelleme konusunda çaba sözü veren ancak sonucu konusunda umutlu olmayan Schröder ise, topu Alman parlamentosuna attı. Almanca bir deyimi anımsatarak, "Açık denizlerde ve parlementolarda işiniz Allah'a kalmıştır" diyen Schröder, iki ülke ilişkilerinin bu karardan etkilenmemesi gerektiğini vurguladı. 
ERMENi SINIRI AÇILSIN Erdoğan'a Türkiye'nin Ermenistan ile ikili ilişkilerini geliştirmesi gerektiğini vurgulayan Schröder, "Daha önce ifade ettiğim 'sınır açılmalı' sözümün arkasında duruyorum" dedi. 

KKTC'ye yardım sözü tutulmalı 

"Annan Planı'nı kabul eden Kıbrıs Türklerinin siyasi olarak cezalandırılan taraf olmaması gerekir" diyen Schröder, KKTC'ye yapılacak maddi yardım konusunda AB içinde mücadele edeceklerini belirtti. Schröder, "AB'nin mali yardım sözünü tutması gerektiğini, bu konuda Türk tarafında yaşanan hayal kırıklığını anladığını" vurgularken, Erdoğan KKTC'ye doğrudan uçuş başlatılması talebini yineledi. 
Erdoğan ayrıca, Almanya'daki Türklerin Türkçe öğrenmesi önündeki engellerin kaldırılmasını ve Türk vatandaşlığına geçtikleri için Alman vatandaşlığından çıkarılan Türklere "esnek" uygulama yapılmasını istedi. Almanya'da federal sistem olduğuna işaret eden Schröder, Türkçe konusundaki talebin hükümetin değil eyalet yönetimlerinin sorumluluğunda olduğunu, çifte vatandaşlığın ise hukuki bir konu olduğunu ve Alman yasalarına göre çifte vatandaşlığın mümkün olmadığını belirtti. 

'Kebapçıları da listeye dahil etti' 

Erdoğan, Türkiye'de 1181 Alman yatırımcının olduğunu söyleyince Schröder, Almanya'da ticaretle uğraşan Türk vatandaşlarını işaret ederek, "Bizde 60 bin Türk firması var" dedi. Bu sözler heyette "Schröder, kebapçıları da listeye dahil etti" esprisine neden oldu.Schröder ve Erdoğan'ın basın toplantısında Başbakanlık'ta ilk kez simultane çeviri yapıldı. İki liderin konuşmaları sırasında mikrofonlarda sık sık teknik arıza yaşanması Erdoğan'ı kızdırdı. 

Makam otosunda sorun 
Schröder'e tahsis edilen makam otomobilinde de sorun çıktı. Atatürk Havalimanı'nda otomobilin benzin kaçırdığı fark edildi. Otomobile çevrede tur attırıldı. Kaçak kesilmeyince ve benzin kokusu yayılınca yeni bir Mercedes tahsis edildi.Anadolu 'da Vakit Gazetesi muhabiri, Schröder Patrikhane'den çıkarken, "Mahkeme kararı olmadan gazete kapatan bir ülkenin başbakanı olmak nasıl bir duygu " diye Türkçe olarak seslendi. 


Hostesi öptü 


Erdoğan, Schröder'i İstanbul'a özel uçağıyla götürdü. Schröder'in gecikmesinden dolayı uçak 1 saat rötarlı olarak Ankara'dan kalkınca, birçok programa geç gitmesiyle tanınan Erdoğan, bu kez bekleyen taraf oldu. Schröder, uçağa girerken kendisine çiçek veren hostese, öperek teşekkür etti. 

'Vakit'e yasak kararı haklı' 


ANKARA Milliyet 


ALMANYA Başbakanı Schröder, Almanya'daki Vakit gazetesi tesislerinin kapatılarak, gazetenin yasaklanması yönündeki kararın haklı olduğunu düşündüğünü kaydetti. Schröder, bir gazetecinin, Vakit gazetesinin kapatılmasına atıfta bulunarak, "Türkiye'de reform sürecini kontrol etmek için geldiniz. Kopenhag kriterlerine sadece AB'ye aday ülkeler mi uymak zorunda " sorusu üzerine, "Ne ben Erdoğan'ı, ne de Erdoğan beni kontrol eder" diye konuştu. 

CHP'den Schröder'e 'ekümenik' tepkisi 

ANKARA Milliyet 

CHP Grup Başkan Vekili Haluk Koç, Almanya Başbakanı Gerhard Schröder'in Türkiye ziyaretinde, patrikhaneyi ekümenik sıfatıyla ziyaret edeceğini açıkladığını, ancak bu sözlere hiçbir karşılık verilmediğini belirtti. Koç, "Lozan Anlaşması'nda ekümenik sıfatını tanımıyoruz. Başka ülkelerin bu sıfatı kullanmalarını da kabul etmiyoruz. Yabancı devlet adamları Türkiye'nin bu duyarlılıklarına saygı göstermeli" dedi. 


</TEXT>
</DOC>
