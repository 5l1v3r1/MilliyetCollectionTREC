<DOC>
<DOCNO> 305876 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur12.html </URL>
<DATE> 2005/01/12/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Kızılay'ın felaket bölgesindeki çalışmaları sürüyor 
</HEADLINE>
<TEXT>

     Kızılay tsunami bölgesinde koordinasyon çalışmalarını sürdürüyor. 
     Felaketin en sert şekilde vurduğu Endonezya'nın Banda Açe kentinde yardım çalışmalarına devam eden 3 kişilik ekibe, bölgedeki şartların ağırlığı nedeniyle Tayland'daki ekipten 4 kişi daha katılıyor. 
     Banda Açe' ye karayoluyla 12 saat uzaklıktaki Medan kentinden gelecek ekip, bölgeye, 8 TIR yardım malzemesiyle arabalı su tankı, pirinç, hazır gıda, şeker, su, çocuk bezi, kadın bağı, sabun, deterjan, tek gözlü ocak, fener, gazyağı ve çeşitli malzemeler getiriyor. Bu malzemelerin tespit edilen bölgelere dağıtımının ardından yakın yerlerden temin edilmeye çalışılacak olan yardım malzemelerinin dağıtımına devam edilecek. 
     Halen Açe'de bulunan Kızılay ekibi de yardım malzemelerinin dağıtılması öngörülen kampı ziyaret ederek incelemelerde bulundu. Kamptaki yardım görevlileri ile ve depremzedelerle görüşen Türk Kızılayı görevlileri, sorunlar ve ihtiyaçlar arasında detaylı notlar tutarak dağıtılacak yardım ile ilgili planı da hazırladı. 
     
</TEXT>
</DOC>
