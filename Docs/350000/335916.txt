<DOC>
<DOCNO> 335916 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy11.html </URL>
<DATE> 2005/04/22/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Erdoğan Ülkeyi kalkındırmak için yerel yönetimleri kalkındırmak gerekir 
</HEADLINE>
<TEXT>

     Başbakan Recep Tayyip Erdoğan, ''Hedefimiz insanı esas alan anlayışla her alanda etkin, donanımlı, dinamik, kentsel ihtiyaçların tamamına cevap veren bir kentsel yönetim perspektifi oluşturmaktır'' dedi. 
     Erdoğan, Ankara Büyükşehir Belediye Başkanlığı'nın düzenlediği AB Genişleme Sürecinde Avrupa Başkentleri 9. Konferansı'na katıldı. Başbakan Erdoğan, burada yaptığı konuşmada başkentlerin o ülkenin sadece idari merkezleri olmadığını, aynı zamanda ilerleme fikrinin lideri, şehircilik gelişmelerinin öncüsü ve demokrasi kültürünün odağı olması gerektiğini vurguladı. 
     Erdoğan konuşmasında şunları söyledi 
     ''Hiç kuşku yok ki hedefimiz insanı esas alan bir anlayışla her alanda etkin, donanımlı, dinamik, kentsel ihtiyaçların tamamına cevap veren bir kentsel yönetim perspektifi oluşturmaktır. Türk hükümeti olarak gerek AB zemininde şekillenen şehircilik hedeflerini, gerek bu konferans sayesinde kazanacağımız yeni yerel yönetim açılımlarını benimsemek konusunda büyük kararlılık içerisindeyiz. Bir ülkeyi kalkındırmak için önce yerel yönetimleri kalkındırmak gerekir. Şehirleri imar etmeden müreffeh bir gelecek inşa edemezsiniz. Çünkü bir ülkeyi geleceği taşıyacak olan güç, o ülkede yaşayan insanların sahip olduğu enerji ve potansiyeldir. O enerji ve potansiyeli harekete geçirecek ortamı sağlayamazsanız bu büyük gücünüzü boşa harcamış olursunuz.'' Sorunları büyüyerek artan şehirleri çağdaş normlarda yönetebilmek ve hayat kalitesini koruyabilmek için yeni açılımlara ve yeni fikirlere ihtiyaç olduğunu vurgulayan Erdoğan, ''Şuna samimiyetle inanıyorum ki önümüzdeki dönemde Türkiye, ekonomik ve idari alanlarda gösterdiği yüksek performansı, Türkiye'nin bütün şehirlerini saran bir değişim rüzgarıyla kentsel yönetim alanında da gerçekleştirecektir'' dedi. Türkiye'nin kısa bir zaman içinde yerel yönetimlerini eksikliklerinden önemli ölçüde arındıracağını ve çağdaş şehircilik standartlarını bir bütün olarak yakalama fırsatı bulacağını kaydeden Başbakan Erdoğan, bütün bunları gerçekleştirirken hedeflerinin vatandaşlara insan onuruna yakışır bir hayat standardı sağlamak olduğunu dile getirdi. 
     
</TEXT>
</DOC>
