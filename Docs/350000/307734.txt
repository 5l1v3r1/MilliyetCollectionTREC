<DOC>
<DOCNO> 307734 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/19/yazar/pulur.html </URL>
<DATE> 2005/01/19/ </DATE>
<TIME>  </TIME>
<AUTHOR> Hasan PULUR  </AUTHOR>
<HEADLINE>
Kim bu, kim bunlar 
</HEADLINE>
<TEXT>


ÇOK kere bizim de başımıza gelir, bir yazı yazarız, birinden üstü kapalı söz ederiz, ertesi gün telefonlar başlar, fakslar gelir, sorarlar 
"Kim bu " 
Be muhteremler, demek adının yazılmasında bir sakınca görmüşüz ki yazmamışız, niye bunu anlamıyorsunuz 
Lakin, bu gibi yazıların merak uyandırıcı, gıcıklayıcı olduğunu biliyoruz, çünkü biz de başkalarının yazısını okuyunca aynı duyguya kapılıyoruz. 

MESELA Çetin Yetkin'in bir yazısını özetleyeceğiz, "Kim bu, ya da kim bunlar " diye sormayacağız, bakalım okuduktan sonra siz ne diyeceksiniz 
Yazı "Kimi var" diye başlar Ben Bir Türküm Otopsi Yayınları 
"İşinden çıkıp evine gelir gelmez, kapıda ayakkabılarını çıkarır, terliklerini geçirir ayağına, pijamalarını giyer, Sıra televizyonun karşısına geçip yerli dizilerinden birini izlemesine gelmiştir. Yemekten sonra da ya televole, ya eğlence programlarından birini seyrederken uyuyakalacaktır. ... 
Onlar için müdürleri, amirleri, rektörleri, ya da dekanları yüce insanlardır, önlerinde eğilmeleri gerekir, sözleri ve istekleri Tanrı buyruğudur. Dün ak dediğine bugün kara demekte hiç duraksamaz, çünkü büyükleri öyle istemiştir. 
En büyük amacı bir daire, otomobil sahibi olmaktır, hadi bilemediniz, belki bir de yazlık. Bir konut kooperatifine girmiştir. Bir de özel okulda okutmak için bunca özveriye katlandığı çocuklarının şöyle mazbut biriyle evlendiğini bir görebilse..." 

PEKİ bu kişinin, siyasi eğilimleri nedir 
"Merkez sağ partilerden birine oy vermiştir. Amerika, önünde durulmaz bir güçtür. Gerici gelişmelerden yaşamına değişiklik getireceği için korkar ama, dinci bir iktidara boyun eğmeye hazırdır, yeter ki daire ve otomobiline ilişilmesin. 
Hükümeti filan eleştirenleri, yaşamın gerçeklerini hiç anlamamış enayiler olarak görür. ... 
Aşk nedir, sevmek sevilmek nedir, hiç bilmez. 
Kokmaz, bulaşmaz. 
Ama amirleri buyurunca, hakka, hukuka, adalete bulaşır, bu yüce değerleri kirletir." 
Adamın hali bu, ya mazisi, ya geçmişi 
"Bu türden olanların bir bölümü gençliklerinde de böyle iken, bir bölümü, belki öğrenci eylemlerine katılmış, sol örgütler içinde yer almıştır. Ancak bir işe kapağı atınca, hele evlenince bu yapıp ettiklerini unutur, anımsatan çıkacak olursa, gençlik, toyluk işte deyip geçiştirirler, ya da değiştim deyiverirler." 

KİM bu ya da kimler, tanıdınız mı 
Çetin Yetkin'e sormanın gereği yok o kadar açık yazılmış, o kadar açık seçik anlatılmış ki 
Adı ha Ali olmuş, ha Veli, ha Hasan, ha Hüseyin, ne fark eder 

AÇIKLAMA "Bir küçük gazete haberi" deyiminden, sözü edilen gazeteye "küçük" dediğimiz anlamı çıkar mı Çıkaran okurlarımız var oysa biz gazetedeki "küçük bir haber"den söz etmiştik. Eğer öyle bir niyetimiz olsaydı -ki olamaz- "küçük bir gazetenin haberi" derdik. Ya biz anlatamadık, ya bazı okurlarımız anlayamadı. 



</TEXT>
</DOC>
