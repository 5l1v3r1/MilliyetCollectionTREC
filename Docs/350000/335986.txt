<DOC>
<DOCNO> 335986 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sontur20.html </URL>
<DATE> 2005/04/22/ </DATE>
<TIME> 10.35 </TIME>
<AUTHOR>  </AUTHOR>
<HEADLINE>
Mahkemeyi karıştıran not Ablam, Ercan'ı öldürdü, sonra da yaktı .. 
</HEADLINE>
<TEXT>

     Neşet KARADAĞ DHA 

      ADANA'da 25 yaşındaki Ercan Tapanlı'nın tabancayla öldürüldükten sonra cesedinin yakılması olayına karıştığı öne sürülen 20 yaşındaki Ayşe Ekinci'nin kız kardeşi 13 yaşındaki Gizem'in, Ablam Ercan'ı öldürdü, sonra da yaktı' yazdığı mektup, mahkemeyi karıştırdı. Tanık olarak dinlenen Gizem Ekinci, mektubu olaydan sonra tutuklu sanıklardan 32 yaşındaki Lut Taşdelen'in zorla yazdırdığını öne sürdü. 
     Gökbuket Köyü yakınlarında geçen yıl Tapanlı'nın öldürülmesi ardından yakalanıp, tutuklanan Lut Taşdelen, eşi 23 yaşındaki Hürü, 27 yaşındaki kayınbiraderi Ali Çertmek ve Ayşe Ekinci'nin ömür boyu hapis cezası istemiyle yargılanmasına Adana 5'inci Ağır Ceza Mahkemesi'nde devam edildi. Önceki ifadesinde, Tapanlı'yı Lut Taşdelen ile birlikte öldürdüklerini söyleyen Ayşe Ekinci, bu kez, "Lut bana baskı yaptığı için suçlamayı kabul etmiştim. Atış talimi yaparken şişe yerine, şişeyi ağaca koyan Ercan'a ateş edip öldürdü. Benim olayla ilgim yok'' diye kendini savundu. 
     Ekinci'nin suçlamalarını kabul etmeyen Lut Taşdelen ise, öldürülen Ercan'ın sevgilisi Ayşe ile Ali Çertmek'in seviştiğini gördüğünü, bu nedenle Ali'yi öldürmek istediğini öne sürerek, "Ercan'a vazgeçmesini söyledim. Atış yapmaya gittiklerinde Ayşe, tabancayla Ercan'ı vurarak öldürmüş'' dedi. Taşdelen, Ekinci'nin kız kardeşi İlköğretim okulu öğrencisi Gizem'in olaydan sonra kendisine yazdığı mektubu da mahkemeye delil olarak sundu. 
     Mahkeme Başkanı tarafından okunan ve Lut abi sana bütün gerçekleri yazıyorum' diye başlayan mektuptaki, "Annem, Ayşe ablam seni seviyor gibi gözüküyorlar. Ama gözleri senin paranda. Seni inek gibi sağmayı düşünüyorlar. Yazacaklarıma şaşıracaksın. Ercan abiyi, annem ve Ayşe ablam öldürmüşler. Sonra da yakmışlar. Konuşurlarken duydum. Seni de suça ortak edeceklermiş. Bu mektubu okuduktan sonra yırt. Seni babam gibi çok seviyorum. Bize yaptığın iyilikleri unutamam'' sözleri sanıkları ve mahkeme heyetini şaşırttı. 
     
     "LUT YAZDIRDI'' 
     Daha önceki duruşmaya tanık olarak çağrılan Gizem, bu mektubu kendinin yazmadığını öne sürdü. Ancak, kızın okuldaki sınav kağıdı ile mektubun kriminal dairesinde karşılaştırması sonucu mektubu Gizem'in yazdığı ortaya çıktı. Bugünkü duruşmaya yeniden çağırılan Gizem, bu kez mektubu Lut Taşdelen'in kendisine zorla yazdırdığını savunarak, "Ayşe ablam tutuklandıktan 15-20 gün önce bu mektubu Lut bana yazdırdı. Evine çağırdı. O söyledi ben de yazdım'' dedi. 
     Kardeşi ifade verirken sanık ablası Ayşe ise, gözyaşlarını tutamadı. Ayşe Ekinci, "Kardeşim böyle bir şey yazmaz. Yazmaması gerekiyordu. Olayla ilgili hiç bir bilgisi yok. Lut'un zorlamasıyla yazmış olabilir'' diye konuştu. 
     Lut Taşdelen de, "Ablasını suçlayan birisi daha önceki ifadesinde benim bulunduğum eve de hiç gelmediğini söylemişti. Ben nasıl bu mektubu yazdırmış olabilirim'' diyerek tahliyesini istedi. Taşdelen'in eşi Hürü ile kayınbiraderi Ali Çertmek ise, olay sırasında uzakta olduklarını öne sürerek, "Lut, Ayşe ve Ercan atış talimi yapmaya gitmişti. 3 el silah sesi duyduk. Tabanca Ayşe'nin elindeydi. Ercan yanlarında yoktu. Ercan'ın tek başına döndüğünü söylediler'' diye ifade vermişti. Duruşma, tanıkların dinlenmesi ve eksik belgelerin tamamlanması için ertelendi. 
     
</TEXT>
</DOC>
