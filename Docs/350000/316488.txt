<DOC>
<DOCNO> 316488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/son/sonspo17.html </URL>
<DATE> 2005/02/18/ </DATE>
<TIME> 12.40 </TIME>
<AUTHOR>  </AUTHOR>
<HEADLINE>
Bulak En zor maçlarımızdan birini yapacağız... 
</HEADLINE>
<TEXT>

     Denizlispor Teknik Direktörü Giray Bulak, ikinci yarıdaki en zor maçlarından birini Büyükşehir Belediyesi Ankaraspor'a karşı yapacaklarını söyledi. 
     Rakiplerinin geçen hafta başkent derbisinde Gençlerbirliği'ni yendiğini ve bir çıkış yakalama isteğinde olduğunu belirterek, ''Yeni transferlerle takımı güçlendirdiler. Çabuk oyunculardan kurulu bir ekip. İşimiz gerçekten çok zor. Bana göre, bu yarıdaki en zor maçlarımızdan birini yapacağız'' dedi. 
     Kendilerinin de geçen hafta Beşiktaş'a yitirdiğini hatırlatan Bulak, ''Bizim amacımız, sahamızda oynamanın avantajını değerlendirip kazanmak ve Beşiktaş yenilgisini telafi etmek. Bu açıdan bizim için baskısı fazla olan bir maç'' diye konuştu. 
     Öte yandan Büyükşehir Belediyesi Ankaraspor maçının hazırlıklarını bugün tamamlayacak olan yeşil-siyahlılar, Karahayıt'taki Lycus River Otel'de kampa girecek. Takımda, sarı kart cezalısı Burak dışında eksik futbolcu bulunmuyor. 
     Bu arada maçın bilet fiyatları da belirlendi. Biletler, maraton tribünü için 5, numaralı kapalı tribünü için 20, numarasız kapalı tribün için 10 ve kale arkası tribün için de 3 YTL'den satılacak. 
     
</TEXT>
</DOC>
