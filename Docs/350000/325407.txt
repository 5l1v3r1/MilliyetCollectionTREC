<DOC>
<DOCNO> 325407 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/spor/aspo.html </URL>
<DATE> 2005/03/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Goller Cim-Bom'dan skorbord Taktik'ten 
</HEADLINE>
<TEXT>


Galatasaray, Hakan Şükür ve Necati ile iki farkı yakaladı. Ankaraspor, Hasan Yiğit ve penaltıdan Wederson ile eşitliği sağladı. Hakan Şükür bir daha sahne aldı, Hasan Şaş geceyi noktaladı. Süper Lig'in en kritik maçı, yaşlı Ali Sami Yen Stadı'nın eski açık tribünündeki inşaat nedeniyle skorbordsuz oynandı, izleyenler maç sonucu için 90 dakika parmak hesabı yaptı 


90 dakika 

HALİL ÖZER 

Zor olacağı belliydi. Sadece rakibin etkili kontratak silahlarının olmasının yanı sıra, Galatasaray kadrosundaki farklılıklar da bu maçın heyecan dozunun en üstte olacağını garanti altına alıyordu. Ama maç öyle başlamadı. Henüz ilk dakikalarda sağ kanatta Wederson'un cılız gölgesi altında cirit atmaya başlayan Ribery'nin muz ortası, Hakan'ın sert vuruşu ardından yine Ribery'nin kopya ortası ve Necati'nin kopya vuruşu ile herkes maçın bittiğini düşündü. 
Ama bitmedi. İki golden sonra Ankara sahneye çıktı ve Galatasaray'ın orta alan ve savunmadaki zorunlu değişiklikleri göze batmaya başladı. Ayhan'ın orta alana çekilmesi ile uzun zaman sonra hiç sevmediği yere gelen Ergün sol kanatta yalnız kaldı. Hasan yardımına hiç gitmedi. O yüzden Musa sağ kanatta yıldız oldu. Her atağı pozisyon olmaya başladı. Arka arkaya goller geldi. 

İkinci yarıda Galatasaray tedirgin, ancak hırslı ve inatçıydı. Maçı da bırakmaya hiç niyeti yoktu. Ankara savunma zaaflarını gideremedi. Özellikle kanatlarda çok etkisiz kaldı. İlk yarıda iki gol yemesine rağmen sol kanada önlem alamadı. Maçın en güzel yanı ise Hasan Şaş'ın muhteşem golüydü. Galatasaray'ın ıslıkçı seyircilerine bundan daha güzel nasıl bir yanıt verilebilirdi acaba 

Fener'e hodri meydan 

Hagi, "Kadıköy'deki maçı konuşmak için henüz çok erken, ancak orada da galip gelerek şampiyon olacağımıza inanıyorum" dedi 

RAŞİT ALTUN 
Galatasaray kritik sınavdan galibiyetle ayrılarak Fenerbahçe ile arasındaki puan farkını 2'ye indirirken teknik direktör Gheorghe Hagi iddialı açıklamalar yaptı. Rumen hoca maça çok etkili başladıklarını belirterek, "İlk 30 dakikada muhteşemdik. Bugüne kadar bu kadar iyi oynamamıştık. İlk yarının son 15 dakikasında ise kötüydük. Devre arası futbolcularıma ilk yarıdaki gibi oynamamız halinde kazanacağımızı söyledim. İkinci yarının ortalarında biraz yorulduk, fakat takım olarak iyiydik" diye konuştu. 
Hagi, Fenerbahçe ile 33. haftada deplasmanda oynayacakları derbi maça da değindi. Cim Bom'un teknik patronu, "Kadıköy'deki maçı konuşmak için henüz erken, ama rakibimizi sahasında yenerek şampiyon olacağımıza inanıyorum. Bu maçın çok güzel olacağını şimdiden söyleyebilirim" dedi. Hagi maçta iki asist yapan Ribery'nin mükemmel bir futbol sergilediğini sözlerine ekledi. 


GÜNÜN ADAMI 
Önce Ribery 
Karşılaşmanın yıldızları iki kişiydi. Biri kesinlikle Ribery'di. Diğeri de Hakan Şükür. Ribery yıllardır özlenen bir futbolcu olması nedeniyle, bağırlara basılan bir futbolcu. Hakkını da veriyor. Milimetrelik paslar. Şık çalımlar. Keyifli futbol gösterisi. Attırdığı iki golü, elinde cetvelle ölçmüş gibiydi. Hakan Şükür ise Yanal'ın başına dert olmaya devam ediyor. İki akıl dolu gol milli takım tartışmalarını yine sürdürecek. 

GÜNÜN DAKİKALARI 
Skor ikinci yarıda çözüldü 
4. dakika 
Cihan sağ kanatta topla buluştu. Koşuya başlayan Ribery'nin önüne yuvarladı. Fransız sağdan bombeli orta yaptı. Top savunmanın arkasına gitti. Pusuya yatan Hakan Şükür ayağının içiyle sert vurdu 1-0 

26. dakika 
Ayhan orta alanda hareketlendi. Topu birkaç metre sürdükten sonra sağ kanatta Ribery'nin önüne yuvarladı. Ribery aynı ilk golde olduğu gibi ortaladı. Top aynı yere gitti. Bu kez Necati sert vurdu ve top yine ağlarla buluştu 2-0 

28. dakika 
Musa sağdan hareketlendi. Uzun koşusuna kimse müdahale etmedi. Arka direğe ortaladı. Tita kafayla indirdi. Erman şutladı. Top Mondragon'dan döndü. Hasan sert vurdu ve durumu 2-1 yaptı. 

35. dakika 
Musa yine sağdan hareketlendi. Sıfıra kadar indi. Yavaş ortasına Galatasaray savunması koşmadı. Tita topu aldı. Bülent'i geçerken çelme yedi. Serdar Tatlı penaltıyı gösterdi. Atışı Wederson kullandı 2-2 

39. dakika 
Galatasaray sağ kanadını iyi kullanan Musa konta bir topta yine atağa kalktı. Erman Galatasaray defansının arasına daldı. Musa onu gördü. Erman bir anda Mondragon ile karşı karşıya kaldı. Topu 10 metre sürdü. Ancak bomboş durumda topu Mondragon'a kaptırdı. 

46. dakika 
Necati sağ kanattan sıfıra kadar indi. Kafasını kaldırıp Hakan Şükür'ü aradı. Yerden pasını gönderdi. Hakan gelişine vurdu 3-2 

62. dakika 
Musa bu kez kendi yarı alanında topu kaptırdı. Hasan Şaş Ankara defansının içine kadar girdi. Düştü kalktı. Ama ayakta kaldı. Düzeltti ve sonra sert vurdu. Top yan direğe çarpıp filelere gitti 4-2 



</TEXT>
</DOC>
