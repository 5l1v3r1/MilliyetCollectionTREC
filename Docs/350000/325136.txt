<DOC>
<DOCNO> 325136 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sonyas01.html </URL>
<DATE> 2005/03/19/ </DATE>
<TIME> 00.00 </TIME>
<AUTHOR>  </AUTHOR>
<HEADLINE>
ABD'de okulda olay çıkaran 5 yaşındaki kıza kelepçe takıldı... 
</HEADLINE>
<TEXT>

     ABD'nin Florida eyaletinde bir ilkokulda sınıfta öğretmenine ''saldıran'' 5 yaşındaki bir kız öğrenci, kelepçelenerek polis merkezine götürüldü. 
     Florida'da yayımlanan St Petersburg Times gazetesinin haberine göre, öğrenciler matematik dersinde şeker sayarken 5 yaşındaki bir kız öğrenci şekerlerini alan öğretmenine direndi. Öğretmeninin midesine tekme atan çocuk, sandalyeleri kırdı ve kitapları yere fırlattı. 
     Bunun üzerine polis çağrıldı ve polis memurları kızı polis aracıyla merkeze götürürken, kızın ellerini plastik bağlarla bağladı, ayak bileklerine de kelepçe taktı. Polis yetkilileri, memurlardan birini tekmelemesi nedeniyle kızın ayak bileklerine kelepçe takıldığını belirtti. 
     Kelepçelerin bileklerini acıttığını söyleyen ve ''Hapse girmek istemiyorum'' diye bağıran küçük kız, daha sonra ailesine teslim edildi. Annesi kızın bir daha okuluna dönmeyeceğini söyledi. 
     Kızı kelepçeleyen 4 polis memurunun disiplin cezası almayacağını belirten yetkililer, ''Polisin şiddete başvuranlara, yaşlarına bakılmaksızın kelepçe takma hakkına sahip olduğunu'' kaydettiler. 
     
</TEXT>
</DOC>
