<DOC>
<DOCNO> 318310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sontur19.html </URL>
<DATE> 2005/02/24/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Orman İşletme Müdürlüğü'nde yolsuzluk iddiası... 
</HEADLINE>
<TEXT>

     Bolu'nun Mudurnu İlçesi'nde geçen yıl çıkan yangınlarda zarar gören ormanlık alanların temizlenmesi çalışmaları sırasında yolsuzluk yapıldığı iddiaları üzerine, soruşturma başlatıldı. 
     Bolu Orman Bölge Müdürü Veli Baraklı, AA muhabirine yaptığı açıklamada, Mudurnu Orman İşletme Müdürlüğü'nde 2 farklı iddia ile ilgili soruşturma başlatıldığını, bu iddialardan birinin asılsız olduğunun belirlendiğini söyledi. 
     İddialardan birincisinin orman köylülerine verilen odunların dağıtımında usulsüzlük yapılması olduğunu ifade eden Baraklı, şöyle konuştu 
     ''Bu iddia için Mudurnu'ya gelen 2 müfettiş incelemelerini tamamlayarak, iddiaların asılsız olduğunu belirledi. İkincisi ise 2004 yılında çıkan orman yangınlarında zarar gören yaklaşık 108 hektarlık alanın temizlenmesi için yapılan çalışmalar esnasında usulsüz ve fazla ödeme yapıldığı iddialarıydı. Bakanlığımızın gönderdiği 2 müfettiş, iddiaları soruşturmaya başladı.'' Soruşturma kapsamında bilirkişi heyeti oluşturulduğunu da belirten Baraklı, ''Oluşturulan bilirkişi heyeti yangınlarda zarar gören ormanlık alanlarda çalışmalarını sürdürüyor. İddialar doğrultusunda tarafların bilgisine de başvuruluyor'' dedi. 
     
     OLAY 
     Bolu'nun Mudurnu İlçesi ile Taşkesti Beldesi'nde geçen yıl çıkan orman yangınları, Bolu ve çevre illerden gelen itfaiye ekipleri ve orman işçileri tarafından güçlükle söndürülmüştü. 
     Bolu Orman Bölge Müdürlüğü, yangınlarda zarar gören alanların yeniden ağaçlandırılması için çalışma başlatmıştı. 
     
</TEXT>
</DOC>
