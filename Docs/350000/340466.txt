<DOC>
<DOCNO> 340466 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonsiy04.html </URL>
<DATE> 2005/05/07/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Dokunulmazlık dosyalarının sayısı 204'e ulaştı... 
</HEADLINE>
<TEXT>

     TBMM’ye bu dönem milletvekillerinin dokunulmazlıklarının kaldırılmasıyla ilgili gelen dosyaların sayısı 204’e ulaştı. 
     CHP tarafından TBMM Genel Kurulu’na her hafta bazı milletvekilerinin dokunulmazlık dosyalarının dönem sonuna bırakılmadan görüşülmesiyle ilgili önergeler verilip, bunlar CHP ile AKP arasında gerginliklere neden olurken, önümüzdeki günlerde Anayasa ve Adalet Karma Komisyonu yine toplanacak. 
     Anayasa ve Adalet Komisyonu bu kez aralarında Maliye Bakanı Kemal Unakıtan’ın da dosyasının bulunduğu 19 dosyayı ele alacak. Bu dosyalarla ilgili kurulan hazırlık komisyonu, CHP’lilerin karşı çıkmalarına rağmen yine dosyaların dönem sonuna bırakılmasına karar vermişti. 
     Anayasa ve Adalet Karma Komisyonu’na bugüne kadar 204 dokunulmazlık dosyası gelirken, komisyon 166 dosya hakkında dönem sonuna bırakma kararı verdi. 

ANKA 
     
</TEXT>
</DOC>
