<DOC>
<DOCNO> 335906 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sonsiy01.html </URL>
<DATE> 2005/04/22/ </DATE>
<TIME> 08.10 </TIME>
<AUTHOR>  </AUTHOR>
<HEADLINE>
AB'den Diyarbakır'a uyarı 
</HEADLINE>
<TEXT>

     Avrupa Birliği büyükelçilerinden Diyarbakır Belediye Başkanı Osman Baydemir'e net uyarılar geldi. Büyükelçilerin aylık değerlendirme toplantısına davet edilen Baydemir'e, ''Öcalan'la aranıza mesafe koyun, şiddet çıkar yol değil'' mesajı verildi. 
     Başbakan Recep Tayyip Erdoğan, Avrupa Birliği'ne, "bizi bölmeye çalışanlar var. Türkiye geldilerinde neden sadece Diyarbakır'ı ziyaret ediyorlar" sözleri ile yüklenmişti. 
     Bu sert eleştirilerin bir hafta sonrasında Avrupa Birliği üyelerinin Ankara büyükelçileri Diyarbakır Belediye Başkanı Osman Baydemir'le görüştü ve ciddi uyarılarda bulundu. 
     
     AB'den Baydemir'e uyarılar 
     Öcalan'la aranıza mesafe koyun. 
     Şiddete başvurmak size yarar sağlamaz. 
     AB ayrışma değil bütünleşme projesidir. 
     Temel haklar sadece Kürtler için değil tüm Türk halkı için. 
     Büyükelçiler öncelikle Baydemir'e Abdullah Öcalan'la aranıza mesafe koyun dedi, bunun şiddete karşı olunduğunun göstergesi sayılacağını söyledi ve "şiddete başvurmak kimseye fayda sağlamaz" mesajı verdi. 
     Avrupa'lı büyükelçiler AB projesinin ayrışma değil bütünleşme projesi olduğunu da Diyarbakır Büyükşehir Belediye Başkanı'na hatırlattı. 
     Avrupa'dan gelen temel hak ve hürriyetlere ilişkin taleplerin sadece Kürtler değil Tüm türk halkı için olduğunun altını da özellikle çizdiler. 
     Avrupa Birliği büyükelçileri kendi aralarında yaptıkları aylık değerlendinme toplantısında da Ankara ile Brüksel arasındaki tansiyonun yükselmemesi ve sürecin işlemeye devam etmesi gerektiği üzerinde durdu. 
     
     Roj TV'ye çıktı 
     Diyarbakır Büyükşehir Belediye Başkanı Osman Baydemir, 18 nisanda uydu aracılığıyla PKK çizgisinde yayın yapan Roj TV'nin konuğu olmuştu. İki PKK'lının cenazesine ambulans tahsis etmelerini savunan Baydemir, PKK'dan 'silahlı Kürt muhalefeti' diye söz etmişti. 
     Programda ambulans tartışmasına değinen Diyarbakır Büyükşehir Belediye Başkanı Baydemir, "bir yıl içinde ambulanslar için en az 24 görev tahsisi var. Bunlardan sadece ikisi tartışılıyor. Defin belediyelerin hukuki görevlerinden biri. Bir cenaze için başvuru yapıldığında bunun kimin cenazesi olduğunu araştırmak ayrımcılıktır. Bunu hiç kimse benden beklemesin" demişti. 
     
     Ambulans tahsis edilmesi olayı 
     Baydemir, Adana'da geçtiğimiz mayıs ayında eylem hazırlığındayken polisin düzenlediği operasyonda yaralı ele geçip, üç gün sonra ölen PKK'lı Şiar Perinçek'in cenazesinin getirilmesi için belediyenin resmi plakalı ambulansını sevk etmişti. 
     Hatay'ın Amanos kırsalında bomba eğitimi aldıktan sonra, eylem yapmak için Adana'ya gelen PKK üyesi Şiar Perinçek, 28 mayısta diğer örgüt elemanlarıyla buluşmaya gittiği sırada polisle çatışmaya girerek yaralı ele geçirilmişti. 
     Baydemir, cenazesinin getirilmesi için belediyenin ambulansının tahsis edildiği Şiar Perinçek'in ailesine de taziye ziyaretinde bulunmuştu. 
     Tek bir ambulansı bulunan Büyükşehir Belediyesi'nin yetkilileri ise bu araçtan yararlanmak için dilekçeyle başvurulması gerektiğini, Daire Başkanı Zülküf Atlı'nın izniyle tatil günlerinde veya acil durumlarda da görev kağıdı çıkarılıp, ambulansın tahsis edilebildiğini bildirmişti. 
     
</TEXT>
</DOC>
