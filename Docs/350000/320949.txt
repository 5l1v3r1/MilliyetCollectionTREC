<DOC>
<DOCNO> 320949 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/yasam/yas01.html </URL>
<DATE> 2005/03/05/ </DATE>
<TIME>  </TIME>
<AUTHOR>  </AUTHOR>
<HEADLINE>
Kumandalı 'Keleş' 
</HEADLINE>
<TEXT>


"Boşaltın, tarayacağız" diye aranan şirketin binası, çalıntı bir araç içine yerleştirilmiş, tetiği uzaktan kumandalı bir Kalaşnikov'la tarandı 

M. AKİF ERDEM İstanbul 

Küçükçekmece'de, Sefaköy Halkalı Caddesi 205 numaradaki Kurtuluş Faktoring Hizmetleri A.Ş., "Şirketi boşaltın, tarayacağız" diye telefon edildikten sonra, dün sabah saat 10.30 sıralarında tarandı. Uzun namlulu bir silahtan çıkan kurşunlar, şirketin sahibi olduğu bildirilen Salvo Taragano'nun odasının pencerelerinin üzerindeki duvara isabet etti. 
Polis, araştırmasında, şirketin karşısında yer alan inşaat halindeki binanın önünde yeşil renkli 34 GNZ 90 plakalı bir otomobil fark etti. Otomobilde yapılan incelemede, aracın arka koltuğunda, alttan destekli ve namlu yönü şirket binasına dönük Kalaşnikov marka bir otomatik tüfek bulundu. Tüfeğin uzaktan kumanda düzeneğiyle ateşlendiği de belirlendi. Otomobilin de çalıntı olduğu anlaşıldı. Saldırıda yaralanan olmadı. 
İstinye'de oturan ve şu anda yurt dışında olan şirket sahibi Taragano'nun, tehdit olayıyla ilgili 5 gün önce savcılığa suç duyurusunda bulunduğu öğrenildi. 

Düzenek nasıl kuruldu 
Saldırganlar, Kaleşnikov'u hedefe doğru yerleştirdi aracın elektrik aksamıyla bağlantı kurdu. Uzaktan kumandayla gönderilen sinyallerle ateş alması sağlandı. Silahın tetiği, elektrik kablosu yardımıyla harekete geçirildi. 


</TEXT>
</DOC>
