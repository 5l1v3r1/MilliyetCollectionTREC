<DOC>
<DOCNO> 349740 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sonspo18.html </URL>
<DATE> 2005/06/07/ </DATE>
<TIME> 14.55 </TIME>
<AUTHOR>  </AUTHOR>
<HEADLINE>
Nurullah Sağlam, Karşıyaka ile anlaştı... 
</HEADLINE>
<TEXT>

     Gaziantepspor'un eski Teknik Direktörü Nurullah Sağlam, İkinci Futbol Ligi A Kategorisi takımlarından Karşıyaka ile 1 yıllık sözleşme imzaladı. 
     Kulüp binasındaki imza töreninde konuşan Karşıyaka Spor Kulübü Başkanı Levent Aziz Güngil, Sağlam'la 1 yıllık anlaşmaya vardıklarını söyledi. 
     Güngil, kulübe son derece faydalı ve hayırlı işler yapacağına inandığı Sağlam'a yönetim olarak güvendiklerini belirtti. 
     Nurullah Sağlam da, Karşıyaka'yı tercih etmesindeki birinci etkenin taraftar olduğunu vurguladı. 
     Yeşil-kırmızılı ekibin eski teknik direktörü Rıdvan Dilmen'in övgü dolu sözlerinin de Karşıyaka'ya gelmesinde etkili olduğunu anlatan Sağlam, şöyle konuştu 
     ''Hedefi olan takımda daha iyi şeylerin altına imza atacağımı düşünüyorum. Kulübün tarihini okuduğumda daha da sempatim arttı. Burada büyük potansiyel var. Teknik direktörlük hayatımda hiç şampiyonluk yaşamadım. Ümit ediyorum ki şampiyonluğu burada yaşarım. Karşıyaka'ya tercih etmemde birinci etken seyirci. Gaziantep'te bu ortamı bulamadım. Kapasiteli futbolcular maalesef seyirci desteğinden yoksun olduğu için performansının belki de yüzde 40'ını ancak sahaya yansıtabiliyordu.'' 
     
     TRANSFER ÇALIŞMALARINA BAŞLADI 
     Başkan Güngil ile anlaştıktan sonra hemen transfer çalışmalarına başladığını bildiren Sağlam, ''Portföyümüzde iyi oyuncular var. Daha önceki kulübüm ve Süper ligden futbolcular almayı düşünüyoruz'' diye konuştu. 
     Sağlam, takımdaki futbolcuların bir kısmını tanıdığını, bir kısmını da tanımaya çalıştığını sözlerine ekledi. 
     Güngil, Sağlam ile tokalaşırken, ''İnşallah bu sene teknik direktörlük için son el sıkmam olur'' diye espri yaptı. 
     
</TEXT>
</DOC>
