<DOC>
<DOCNO> 307018 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/son/sontur38.html </URL>
<DATE> 2005/01/16/ </DATE>
<TIME> 22.33 </TIME>
<AUTHOR>  </AUTHOR>
<HEADLINE>
Balat'ta otomobil denize düştü 
</HEADLINE>
<TEXT>

     Balat'ta içinde 2 kişinin bulunduğu sanılan bir otomobil denize düştü. 
     Alınan bilgiye göre, Ayvansaray Vapur İskelesi yakınında, saat 21.00 sıralarında bir otomobil denize düştü. 
     İtfaiye ekipleri, aracın büyük bir kısmının suya gömülmesi nedeniyle müdahalede bulunamazken, olay yerine dalgıç istendi. 
     Sudan çıkarılma çalışmaları süren otomobilde, 2 kişinin bulunduğu sanılıyor. 
     
     OTOMOBİLDEKİ 2 KİŞİ BOĞULARAK ÖLDÜ 

     Balat'ta denize düşen otomobildeki 2 kişinin boğularak öldükleri anlaşıldı. 
     Ayvansaray Vapur İskelesi yakınından suya düşen 34 UC 4137 plakalı otomobil, dalgıçların bağladığı halat yardımıyla itfaiye tarafından kıyıya çekilerek sudan çıkartıldı. 
     Otomobilde bulunan Uğur Yarayıcı ile Mehmet Çınar'ın, boğularak öldükleri anlaşıldı. 
     Araçtan çıkartılan Yarayıcı ile Çınar'ın cesetleri, ambulanslara konularak SSK Vakıf Gureba Hastanesi morguna kaldırıldı. Bu sırada olay yerine gelerek Yarayıcı ve Çınar'ın cesetlerini gören yakınları, sinir krizi geçirdi. 
     Uğur Yarayıcı ile kayınpederi olduğu öğrenilen Mehmet Çınar'ın, sahil kenarında park ettikleri otomobilde bir süre sohbet ettikten sonra, buradan ayrılmak istedikleri sırada araçla manevra yaparken denize düştüklerinin sanıldığı belirtildi. 
     Bu arada, her iki ailenin yakınları, olay yerine gelen itfaiye ekiplerine, müdahalede bulunmayarak dalgıçları bekledikleri iddiasıyla tepki gösterdiler. 
     
</TEXT>
</DOC>
