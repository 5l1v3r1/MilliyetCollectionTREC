<DOC>
<DOCNO> 325738 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/siyaset/axsiy02.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
İkinci kariyer istiyor 
</HEADLINE>
<TEXT>


ABD Büyükelçisi Edelman, ikinci kariyerine başlamak için istifa ettiğini, görevdeyken etik yasalar yüzünden özel sektörden gelen teklifleri değerlendiremediğini söyledi 

UTKU ÇAKIRÖZER Ankara 


Eric Edelman, Ankara Büyükelçiliği'nin yanı sıra ABD Dışişleri Bakanlığı'ndaki görevinden de istifa etme gerekçesinin, "ikinci kariyere başlamak" olduğunu açıkladı. İstifanın, kendisine özel sektörden gelen teklifleri değerlendirme olanağı verdiğini belirten Edelman, "Uymakla yükümlü olduğum etik yasalarımız nedeniyle görevdeyken bu teklifleri değerlendiremezdim. İstifa kararımda bu da rol oynadı" dedi. 
Kararının "şok" ya da "sürpriz" olarak değerlendirilmesine karşı çıkan Edelman, "Ankara'da daha önce büyükelçilik yapan Morton Abramowitz de görev süresini tamamlamadan, sanırım ikinci yılında ayrılarak başka bir kariyere geçmişti. O nedenle benim kararımda da sürpriz durum yok" diye konuştu. Edelman, "Yeni bir kariyere başlamak için istifa ettim. Hazirandan sonra ikinci kariyerime başlamayı umuyorum" şeklinde konuştu. 

Yenisi haziranda 
ABD Dışişleri Bakanlığı Sözcüsü Richard Boucher, NATO'daki Daimi Temsilcileri Nicholas Burns ve eski ABD İstanbul Başkonsolosu Frank Urbancic'in, kendisinden boşalacak koltuk için düşünüldüğü yönündeki haberler için de Edelman, "Hepsi saçma. Ben haziranda gideceğim. Zaten Başkan George Bush ve Dışişleri Bakanımız bu sürede yeni isim için bir karar verebilecek" dedi. 

Yerleri dolacak 

Edelman, Müsteşar Robert Deutch ve John Kunstatter'in yakında yeni görevlerine başlayacak olmaları nedeniyle büyükelçiliğin 'başsız kalacağı' yorumuna katılmadı. Edelman, "Yerleri, büyük ihtimalle ben görevdeyken dolacak" dedi. 


</TEXT>
</DOC>
