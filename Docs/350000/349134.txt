<DOC>
<DOCNO> 349134 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/sonspo09.html </URL>
<DATE> 2005/06/05/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
Türkiye Rallisi'nin şampiyonu Loeb oldu... 
</HEADLINE>
<TEXT>

     Dünya Ralli Şampiyonası’nın WRC 7. ayağı olan Türkiye Rallisi’ni, 4.21.48.00’lık dereceyle Citroen pilotu Sebastian Loeb kazandı. 
     Fransız pilot Sebastian Loeb, Dünya Ralli Şampiyonası’nda 14. 
     zaferine ulaştı. Rallide 4.22.47.60’lık derecesiyle Subaru pilotu Norveçli Petter Solberg 2., 4.23.03.00’lık derecesiyle Peugeot pilotu Finli Marcus Grönholm ise 3. oldu. 
     
     CHIMERA 2 

     WRC Türkiye Rallisi’nin son günü, bu sabah Chimera 2 etabıyla başladı. 16.45 kilometrelik etapta 11.57.80’lik bir derece yapan Subaru pilotu Petter Solberg, etabın en hızlısı oldu. 
     Chimera 2 etabına, rakiplerinin 1 dakikadan fazla bir zaman farkıyla önünde başlayan Citroen Xsara WRC pilotu Sebastian Loeb, 12.06.50’lik bir derece kaydederken, Peugeot pilotu Marcus Grönholm 
     ise 12.07.70’lik derecesiyle üçüncü en iyi dereceyi yaptı. 
     Bu etabın ardından toplamda 3.56.39.70’lik derecesiyle Loeb genel klasman birinciliğini korudu. Solberg ve Grönholm’ün genel klasman sıralamalarında da bir değişiklik olmadı. Fakat Solberg, rallinin 2. 
     gününde Grönholm ile aralarındaki 7.80 saniyelik zaman farkını 17.7 saniyeye çıkardı. 
     Bu etapta Türk pilotlardan en iyi zamanı, 13.22.40’lık bir dereceyle Ford Focus WRC ile Mehmet Besler yaptı. Besler’in arkasından 13.23.50 ile Ali Deveci, 13.24.80’lik derecesiyle de Renault Clio 
     Super 1600 pilotu Ercan Kazaz geldi. Besler, genel klasmandaki 21’inciliği korudu. 
     
     OLYMPOS 

     WRC Türkiye Rallisi’nin son etabı olan Olympos etabında pilotlar otomobillerini finişe ulaştırmak için uğraştı. 
     33.35 kilometrelik etabın bu kez en iyisi Peugeot pilotu Grönholm 
     oldu. Grönholm’ün 24.58.00’lık derecesini, 25.00.00 ile Petter Solberg ve 25.08.30’lık derecesiyle Sebastian Loeb izledi. Loeb, bu etabın sonunda toplamda 4.21.48.00’lık derecesiyle WRC Türkiye Rallisi’ni kazanmış oldu. 
     Loeb’in ardından, 4.22.47.60’lık derecesiyle Subaru pilotu Petter Solberg 2., 4.23.03.30’luk dereceyle Peugeot pilotu Marcus Grönholm ise 3. sırayı aldı. 
     Geçen yıl ralliye veda eden, fakat Citroen takımında François Duval’in beklenen başarıyı gösterememesi nedeniyle yalnızca Türkiye Rallisi için parkurlara geri dönen "Matador" lakaplı İspanyol pilot Carlos Sainz ise, toplamda 4.26.05.90’lık bir derece yaparak genel klasmanda 4. oldu. 
     Olympos etabını 27.29.00’lik bir zamanla geçen ve toplamda 4.51.01.40’lık bir derece yapan Ford Focus pilotu Mehmet Besler, genel 
     klasmanda 18. olurken, aynı zamanda Türkiye Ralli Şampiyonası’nın 3. 
     ayağını kazanmış oldu. 
     Besler’i, Hyundai Assan Motorsport adına Accent WRC ile yarışan Ali Deveci izledi. Deveci, Olympos etabını 27.51.70’lik bir zamanla tamamlayarak, genel klasmanda 21., Türkiye Ralli Şampiyonası’nın 3. 
     ayağında ise 2. oldu. Mehmet Besler ile takım arkadaşı olan Nejat Avcı ise, toplamda 4.56.58.50’lik bir derece yaparak genel klasmanda 25., Türkiye Ralli Şampiyonası’nda ise 3. sırada yer aldı. 
     
</TEXT>
</DOC>
