<DOC>
<DOCNO> 331055 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun43.html </URL>
<DATE> 2005/04/07/ </DATE>
<TIME> 17.05 </TIME>
<AUTHOR>  </AUTHOR>
<HEADLINE>
Papa'nın vasiyeti açıklandı... Ağca da var 
</HEADLINE>
<TEXT>

     Papa İkinci Jean Paul'ün vasiyeti bugün Vatikan tarafından açıklandı. 
     Vasiyet, Papa'nın 6 Mart 1973 ile 17 Mart 2000 tarihleri arasında çeşitli konular hakkındaki düşüncelerini kaleme aldığı notlardan ibaret. Papa 15 sayfalık notlarında isim vermeksizin Mehmet Ali Ağca'nın suikast girişimine de değiniyor. 
     Papa, 17 Mart 2000 tarihinde kaleme aldığı sayfalarda, Ağca'nın suikast girişiminden ''ilahi müdahale'' sayesinde kurtulduğunu belirterek, şöyle diyor 
     ''13 Mayıs 1981'de, Aziz Petrus Meydanı'ndaki genel kabul merasimi sırasında Papa'ya suikast gününde, ilahi müdahale beni mucizevi bir şekilde ölümden kurtardı. Yaşamın ve ölümün tek rabbi, benim hayatımı uzattı, bir anlamda bana yeniden hayat verdi. Hayatım o andan itibaren, artık tümüyle ona ait.'' Papa, soğuk savaş döneminin nükleer çatışma yaşanmaksızın sona ermesinin de ''ilahi müdahale'' sayesinde gerçekleştiğini savunuyor. 
     Komünist Polonya'da bulunduğu sırada 1978'de Papa seçilen İkinci Jean Paul, 17 Mart 2000 tarihli notlarında, 1989'da Doğu Bloku'nun çöktüğünü hatırlamasının ardından şu ifadelere yer veriyor 
     ''Geçen yüzyılın son on yılında, geçmişteki gerilimlerden kurtulduk. Ama bu, söz konusu dönemin yeni sorunları yeni zorlukları beraberinde getirmediği anlamında değil. İlahi müdahale için tanrıya şükürler olsun. Onun sayesinde, 'soğuk savaş' denilen dönem, şiddetli bir nükleer savaş yaşanmaksızın son bulmuştur.'' İkinci Jean Paul, isim vermeksizin, Papalığı süresince görüşmüş olduğu Katolik yetkilileri, diğer Hıristiyan grupların temsilcilerini, Roma Hahamı'nı, Hıristiyanlık haricindeki dinlerin çok sayıdaki temsilcilerini, kültür, bilim, siyaset ve iletişim sektöründen pek çok kişiyi unutamadığından da söz ediyor. 
     İncil'den bir ayetle başlayan vasiyet notlarının 17 Mart 2000 tarihli son bölümünde ise Papa, ''Hepinize tek bir şey söylemek istiyorum Tanrı hepinize mükafatınızı versin '' diyor. 
     Bu son dilek, Latince bir duayla noktalanıyor ''In manus Tuas, Domine, commendo spiritum meum'' Rabbim, ruhumu senin ellerine teslim ediyorum .'' 
     
</TEXT>
</DOC>
