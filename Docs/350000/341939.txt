<DOC>
<DOCNO> 341939 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/son/sonspo13.html </URL>
<DATE> 2005/05/12/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
Özdemir Gollerde Rüştü hatalı değil, Daum'dan memnunuz 
</HEADLINE>
<TEXT>

     Fenerbahçe Kulübü İkinci Başkanı Nihat Özdemir, Galatasaray ile yaptıkları Türkiye Kupası final maçında küfürlere maruz kaldıkları için derbiyi taraftarlarla birlikte tribünde izlediklerini söyledi. 
     Özdemir, A.A muhabirine yaptığı açıklamada, şeref tribününde kendilerine ayrılan locaya geçtiklerinde Galatasaraylı taraftarların küfür etmeye başladıklarını belirterek, "Gözlerimizin içine baka baka küfür ettiler. Pet şişe ve bozuk para atıldı. Bunların maç sonuna kadar devam edeceğini ve olayların çıkabileceğini düşünerek taraftarlarımızın bulunduğu tribüne gidip, maçı oradan izledik" dedi. 
     Galatasaray Kulübü Başkanı Özhan Canaydın’ın, "Geç geldim ve olayı görmedim. Bana kimse küfür etmiyor. Demek ki bazı olayların üstüne çok gitmemek lazım. Seyircinin tansiyonunu düşürmek lazım" şeklindeki açıklamalarıyla ilgili olarak Nihat Özdemir, "Stada geldiğimizde hiçbir Galatasaraylı yönetici yoktu. Şeref tribününde kalsaydık büyük olaylar olabilirdi. Gitmemiz doğru oldu. Zaten maçtan önce beyanatlarımızda ortalığın gerilmemesini hep biz söyledik. Bizde niye küfür yok Ama aynı şeyi diğer takımlarda göremiyoruz" diye konuştu. 
     Özdemir, Kulüp Başkanı Aziz Yıldırım’ın maçtan sonra İstanbul Valisi Muammer Güler’e küfür olayını söylediğini ifade ederek, "Başkanımız Vali beye ’Bana küfür ediliyor. Buna tedbir alınması lazım’ dedi. Burada görev Emniyet’e düşüyor. Küfür edilmesi kanuni suçtur" dedi. 
     
     -"RÜŞTÜ’NÜN GOLLERDE FAZLA HATASI YOK" 
     Nihat Özdemir, derbi maçta 5 gol yiyen kaleci Rüştü’nün gollerde fazla hatası olmadığını söyledi. 
     Bir kalecinin iyi ve kötü gününde olabileceğini vurgulayan Özdemir, şöyle devam etti 
     "Rüştü’nün gollerde fazla hatası yoktu. Savunmanın daha fazla hatası var. Bir oyuncuyu suçlamak doğru değil. Futbol netice oyunudur. 
     Daha iyi oynamamıza daha fazla gol pozisyonuna girmemize rağmen, farklı yenildik. Türkiye Kupası’nı aldıkları için rakibimizi kutluyoruz. Galibiyetlerine diyecek birşey yok. Pozisyonları iyi değerlendirdiler, tebrik ediyoruz. 22 yıldır kupa hasretimize son vermediğimiz için üzgünüz." 
     
     "KADIKÖY’DEKİ MAÇA FARKLI HAZIRLANACAĞIZ" 
     Nihat Özdemir, Galatasaray ile önümüzdeki hafta kendi sahalarında yapacakları lig maçına daha farklı hazırlanacaklarını belirterek, "O maça ayrı bir şevkle hazırlanacağız ve kazanacağız" dedi. 
     Fenerbahçe Şükrü Saracoğlu Stadı’na rakiplerini en iyi şekilde ağırlayacaklarını vurgulayan Özdemir, "Onlar ne yaparsa yapsınlar bizde küfür edilmeyecek, sahaya yabancı madde atılmayacak. Rakibimizi centilmence ağırlayacağız. Bundan hiçbir zaman ödün vermeyiz. 
     Fenerbahçe seyircisi küfür etmeyecek, sahaya birşey atmayacaktır" şeklinde konuştu. 
     
     "DAUM’DAN MEMNUNUZ" 
     Nihat Özdemir, teknik direktörleri Christoph Daum’dan memnun olduklarını ve Alman teknik adamla devam etmek istediklerini söyledi. 
     Daum’un bu sezon derbi maç kazanamamasıyla ilgili olarak Özdemir, "Daum geçen sene hiç kaybetmemişti. Trabzonspor maçlarını da sayarsak 4 galibiyet, 2 beraberlik aldı. Daum’dan memnunuz, onunla devam etmek 
     istiyoruz" diyerek sözlerini tamamladı. 
     
</TEXT>
</DOC>
