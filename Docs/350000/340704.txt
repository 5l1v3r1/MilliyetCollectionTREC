<DOC>
<DOCNO> 340704 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/08/son/sonspo12.html </URL>
<DATE> 2005/05/08/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Fenerbahçe'de kupa mesaisi başladı... 
</HEADLINE>
<TEXT>

     Birinci Süper Lig’de Diyarbakırspor’u deplasmanda 2-0 yenerek, şampiyonluk mücadelesinde 31. haftayı kayıpsız geçen Fenerbahçeli futbolcular, Türkiye Kupası finalinde Galatasaray ile yapacakları maçın hazırlıklarına ara vermeden başladı. 
     Samandıra Tesisleri’nde gerçekleştirilen, 1 saat 50 dakika süren antrenmanda Diyarbakırspor maçında forma giyen oyuncular dinlenmeye yönelik çalışmalar, diğer futbolcular ise antrenör Roland Koch yönetiminde çift kale maç yaptı. 
     Sakatlıkları nedeniyle tedavileri süren Servet, Anelka ve Alex ile Nobre katılmadı. Anelka bir süre sahada koşu yaptı. 
     
     DAUM’A ÇİÇEK VERİLDİ 
     Şampiyonluk mücadelesini emin adımlarla sürdüren Fenerbahçe’yi taraftarları yalnız bırakmıyor. 
     Antrenmana gelen bayan ve erkeklerin oluşturduğu bir taraftar grubu teknik direktör Christoph Daum’a çiçek verdi. 
     
     RECEP’E BREZİLYA USULÜ KUTLAMA 
     24 yaşını dolduran kaleci Recep Biler’in doğum günü antrenmandan 
     sonra Brezilya usulüne göre kutlandı. 
     Takım arkadaşları, kafasında yumurtalar kırdığı Recep’i daha sonra una buladı. 
     
     YARINKİ ANTRENMAN ATATÜRK OLİMPİYAT STADI’NDA 
     Fenerbahçe, Türkiye Kupası final karşılaşmasının hazırlıklarını yarın maçın yapılacağı Atatürk Olimpiyat Stadı’nda sürdürecek. 
     Yarın akşam saat 19.00’da başlayacak antrenmanın ilk yarım saatlik bölümünün basın mensuplarına açık tutulacağı bildirildi. 
     
</TEXT>
</DOC>
