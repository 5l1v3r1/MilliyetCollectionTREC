<DOC>
<DOCNO> 316596 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/ekonomi/eko13.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Kentbank'ta iptal kararı kesinleşti 
</HEADLINE>
<TEXT>


GÖKÇER TAHİNCİOĞLU Ankara 

Danıştay İdari Dava Daireleri Genel Kurulu, Kentbank'ın Tasarruf Mevduatı Sigorta Fonu'na TMSF devrini öngören Bankacılık Denetleme ve Düzenleme Kurulu'nun BDDK kararının iptaline ilişkin 10. Daire'nin kararını onadı. Bayındırbank bünyesine alınan bankanın eski sahiplerine tazminat davası açma hakkı doğdu. Kentbank'ın 9 Temmuz 2001'de fona devrine ilişkin işlemin iptali istemiyle bankanın eski sahibi Mustafa Süzer'in başlattığı yargı süreci dün sonuçlandı. Kesinleşen kararın yeniden ele alınması için BDDK'nın izleyebileceği tek yol olarak "tashih - i karar" karar düzeltme başvurusu kaldı. 
Olası tashih - i karar başvurusu sonuçlanınca Süzer yeniden bankacılık yapma hakkı elde edebilecek. Banka zararlarından kaynaklanan hakkında açılmış alacak davaları varsa, bunlar ortadan kalkacak. BDDK, hatalı karar nedeniyle tazminat ödemek zorunda kalırsa, bunun el koyma kararında imzası bulunan dönemin BDDK üyelerinden rücu edilmesi için dava açabilecek. Banka, BDDK'dan geri istenebilecek. BDDK, istemi reddederse, sorun yargıya gidecek. Mahkeme, bankanın 2001'deki değeri kadar tazminat ödenmesine karar verebilecek. Süzer Grubu'ndan yapılan açıklamada, "BDDK ile ortak bir noktada buluşabileceğimize inanıyoruz" denildi. 


</TEXT>
</DOC>
