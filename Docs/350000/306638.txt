<DOC>
<DOCNO> 306638 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/ekonomi/eko02.html </URL>
<DATE> 2005/01/15/ </DATE>
<TIME>  </TIME>
<AUTHOR>  </AUTHOR>
<HEADLINE>
'Kimseyle göbek bağımız yok' 
</HEADLINE>
<TEXT>


'Yaratıcılık Ödülleri 2004' töreninde konuşan Doğan Holding Yönetim Kurulu Başkanı Aydın Doğan, 'Özgür yayıncılık yapıyoruz. Kimseye göbeğimizden bağlı değiliz' dedi 

EKONOMİ SERVİSİ 

'Fark Yaratmak' konulu toplantıların açılış konuşmasını yapan Doğan Holding Yönetim Kurulu Başkanı Aydın Doğan, medyada rekabetin 'yayıncılık'ta olacağını vurgulayarak, "Rakiplerin işlerini büyütecekleri bir sır değil. Biz de rekabetten korkmayacağız, rekabet şirketleri diri tutar, pazarı büyütür, işini iyi yapanın büyümesini sağlar" diye konuştu. Doğan, "Biz özgür yayıncılık yapıyoruz. Kimseye göbeğimizden bağlı değiliz. Kendi gücümüzle kendi kaynaklarımızla ve kendi ilkelerimizle yayıncılık yapıyoruz. Açık, özgür ve ilkeli yayıncılık, bizim fark yaratmamızın temel nedenleri" dedi. 
2004 yılına ilişkin değerlendirme yapan Doğan Yayın Holding DYH Başkanı Mehmet Ali Yalçındağ ise 2005'te öncelikte pazar payını artırmaya ağırlık vereceklerini, ikinci olarak da uluslararası ortaklıklara yöneleceklerini söyledi. Doğan Yayın Holding toplantıları kapsamında verilen 'Yaratıcılık Ödülleri 2004'te dereceye girenler de açıklandı. Dinç Üner'in başkanlık ettiği, Demet Akbağ, Mehmet Fatih Aksoy, Ceyda Aydede, Cem Boyner, Nuri Çolakoğlu, Hayri Çulhacı, Oya Eczacıbaşı, Nezih Erdoğan, Serdar Erener, Nurettin Kantarelli, Prof. Dr. Hüsamettin Koçan, Bahar Korçan, Jeffi Medina, Aka Gündüz Özdemir ve Fazıl Say'dan oluşan jüri yılın en yaratıcı projelerini seçti. 
Yılın En Yaratıcı Çalışanı kategorisinde büyük ödüle Kanal D Artistik Hizmetler Editörü Cenk Tuna layık görüldü. Tuna, ödülünü Doğan Holding Yönetim Kurulu Başkanı Aydın Doğan'ın elinden alırken aynı zamanda 2005 model bir Fiat Idea'nın da sahibi oldu. Yılın En Yaratıcı Yeni Çalışanı ödülünü ise CNN Türk'ten Grafiker Mustafa Sandıkçıoğlu aldı. Törende Yılın En Yaratıcı PR projesi ödülü 'Kahve Bahane' projesiyle Doğan Kitap'a, Yılın En Yaratıcı İletişim projesi ödülü 'Anlatsam Roman Olur' projesi ile Hürriyet'e, En Yaratıcı Sosyal Sorumluluk Projesi ödülü 'Şiddete Kırmızı Kart' projesi ile Milliyet ve CNN Türk'e, 'Aile İçi Şiddete Hayır' projesi ile Hürriyet'e, 'Harita Bağış' projesi ile Atlas'a verildi. 
En Yaratıcı Satış Projesi ödülü 85 Özel Proje ile Hürriyet'in olurken En Yaratıcı Ürün - Marka Çalışması ödülü 'Sihirli Annem' projesi ile Doğan Egmont, En Yaratıcı Reklam Projesi ödülü 'Cansız Mankenler' projesi ile Milliyet, En Yaratıcı Proje ödülü ise 'Galaksi Teknik Digital Arşiv' projesi ile Kanal D'ye verildi. 


</TEXT>
</DOC>
