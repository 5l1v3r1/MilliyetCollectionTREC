<DOC>
<DOCNO> 313540 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonspo30.html </URL>
<DATE> 2005/02/08/ </DATE>
<TIME> 16.05 </TIME>
<AUTHOR>  </AUTHOR>
<HEADLINE>
Yeşil sahalarda bir ölüm daha... 
</HEADLINE>
<TEXT>

     Futbolda, son zamanlarda çok sık yaşanan sahalarda ölümlere bir yenisi daha eklendi. 
     Slovenya Birinci Lig takımlarından NK Ljubljana'da forma giyen 28 yaşındaki futbolcu Nedzad Botonjic'in, dün antrenman sırasında aniden rahatsızlanarak yere yığıldığı ve yapılan tüm müdahalelere rağmen kurtarılmadığı bildirildi. 
     Kulüp yetkilileri, takımın gözde golcü futbolcularından olan Botonjic'in, daha önce herhangi bir kalp rahatsızlığı olup olmadığını bilmediklerini belirtirken, sporcunun ölüm nedeninin araştırıldığı kaydedildi. 
     Geçen yıl Fransa'da Konfederasyon Kupası'nda yapılan bir maç sırasında hayatını kaybeden Kamerunlu futbolcu Marc-Vivien Foe'den sonra sahadaki ölümler, tüm dünyanın dikkatini çekmiş ve son olarak da 2 ABD'li futbolcu hayatını kaybetmişti. 
     
     IOC, KULÜP DOKTORLARINI UYARMIŞTI 
     Bu arada Uluslararası Olimpiyat Komitesi IOC , geçen ay, tüm takım ve kulüp doktorlarına çağrıda bulunarak, sahalardaki ölümlerin önüne geçmek için sporcuları sürekli kontrol altında tutmaları ve düzenli olarak kalp sağlıklarını test etmeleri konusunda uyarmıştı. 
     IOC'nin istatistiklerine göre sporda ölümlerin yüzde 90'ı kalp ritm bozukluklarından kaynaklanıyor. Her yıl, 12-35 yaş arası 100 bin sporcudan ikisi, kalp krizi geçirerek hayatını kaybediyor. 
     
</TEXT>
</DOC>
