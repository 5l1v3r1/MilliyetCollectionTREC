<DOC>
<DOCNO> 328077 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun23.html </URL>
<DATE> 2005/03/29/ </DATE>
<TIME> 10.55 </TIME>
<AUTHOR>  </AUTHOR>
<HEADLINE>
FT Türkiye'de milliyetçi duygular yükselişte 
</HEADLINE>
<TEXT>

     Türkiye'de milliyetçi duyguların yükselişte olduğu bildirildi. Financial Times gazetesi, Türkiye'deki son istifaların yeni bir siyasi gruplaşmanın kanıtı olarak değerlendirildiğini, bunun gelecek seçimleri etkileyebileceği düşünüldüğünü yazdı. 
     Financial Times, Türkiye'de devam eden milletvekili istifalarını "Karşı tarafa geçenler, Türk Parlamentosu'nda kargaşa yaratıyor" başlıklı bir haberde değerlendirdi. 
     Altı milletvekilinin dün parti değiştirdiğini belirten Financial Times, bu gelişmenin "Türkiye'nin, reformların yürüdüğünü ispatlaması konusunda AB'den artan bir baskı ile karşı karşıya olduğu bir dönemde hükümeti ve muhalefeti felce uğratan kırılgan siyasi atmosfere vurgu yaptığı" yorumunu yaptı. 
     Financial Times, Ankara kaynaklı haberinde istifaların, kamuoyu ve siyasi görüşlerin kayma gösterdiği bir döneme denk düştüğünü belirterek bunun en başlıca ifadesinin yükselen milliyetçi duygular olduğunu yazdı. 
     Türkiye'de son yapılan kamuoyu yoklamasının AB'ye olan desteğin hala yüzde 75'lerde seyrettiğini gösterirken Türklerin en az yarısının ülkenin düşmanlarca çevrildiğine inandığını da ortaya koyduğunu kaydeden gazete, geçen hafta bayrak yakma girişiminin yaratttığı "sert tepkiler"e dikkat çekti. 
     Gazete, Türk hükümetinin, AB'nin gelecek Ekim ayında katılım müzakerelerini açmasını sağladığı için oluşan olumlu ortamdan yararlanmayı başarmadığı eleştirilerine de yer verdi. 
     İstifaların Meclis'teki güç dengesini çok az etkilediğini belirten gazete, buna karşın yorumcuların, Türkiye'de gelecek seçimi etkileyebilecek yeni bir siyasi gruplaşmanın olduğunu söylediklerini kaydetti. 
     Financial Times "Analistler, AKP'nin reformcular, modernizasyondan yana olanlar, İslamcılar ile milliyetçiler arasındaki iç çatışma ile parçalandığını söylüyorlar. Ancak ekonomideki iyi sicili nedeniyle kamuoyu yoklamalarında hala büyük bir farkla önde" diye yazdı. 
     
</TEXT>
</DOC>
