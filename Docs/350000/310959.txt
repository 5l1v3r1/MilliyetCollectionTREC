<DOC>
<DOCNO> 310959 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/31/son/sondun47.html </URL>
<DATE> 2005/01/31/ </DATE>
<TIME> 20.18 </TIME>
<AUTHOR>  </AUTHOR>
<HEADLINE>
Denktaş "BM genel sekreteri'ni göreve davet aldatmacadır" 
</HEADLINE>
<TEXT>

     KKTC Cumhurbaşkanı Rauf Denktaş, BM Genel Sekreteri Kofi Annan'dan yeni girişim talebinde bulunmanın ''aldatmaca ve sahtekarlık olduğunu'' söyledi. 
     Denktaş, Rum yönetiminin ''meşru hükümet'' olduğu iddiası ve Kıbrıs Türkünün de bunu kabul etmeme kararlılığı devam ettikçe bugüne kadar bulunamayan çözümün bundan sonra da bulunma ihtimalinin az olduğunu kaydetti. 
     Cumhurbaşkanı Denktaş, seminer amacıyla KKTC'de bulunan Batman Belediye Başkan Vekili İnayet Mutlu başkanlığındaki Batman Belediye Meclis heyetini kabul etti. 
     Denktaş, kabulde yaptığı açıklamada, Kıbrıs Türk ve Rum tarafları ile Türkiye'den bazı makamlar, Avrupa Birliği AB ve ABD temsilcilerinin BM Genel Sekreteri'ne görüşmeleri başlatma çağrısında bulunmalarını eleştirdi. 
     ''Birlikte çalıştığı en vicdanlı ve hak-adalet terazisini dengede tutan genel sekreter'' olarak nitelendirdiği Annan'ı aldatmaya kimsenin hakkı olmadığını ifade eden Denktaş, '' Çözüm isteriz diyerek ilkelerde anlaşmadan, karşılıklı vizyon birliğine varmadan BM Genel Sekreteri'ni göreve davet aldatmacadır, sahtekarlıktır. Genel Sekreter'in prestijinin korunması gerekir. Bir dünya makamıdır. Bunu insafsızca aldatma hakkımız yok'' dedi. 
     
     ''HER İKİ TARAF DA ÇÖZÜM DİYOR'' 
     Denktaş, ''Rumların bütün Kıbrıs'ın meşru hükümeti iddiasından vazgeçmeyip tüm dünyayı buna inandırması ve Kıbrıs Türkünü azınlık görmesi yüzünden adada 40 yıldır bir çözüm bulunamadığını'' belirterek, şunları söyledi 
     ''Her iki taraf da 'çözüm' demektedir. Ancak Rumun çözümü bizim Ruma azınlık olarak yamalanmamız, Rumların eski yerlerine dönmesi, yarı halkımızın göçmen olması, Türkiye'nin adadan çıkması, bağımsızlığımızın, egemenliğimizin ve devletimizin ortadan kalkmasıdır. Bizim istediğimiz ise bunların tam zıttıdır.'' Denktaş, Kıbrıs Türkünün, ''Eşit egemenlikte, bağımsızlıkta, Rumun kendisini temsil etme hakkı olmadığı konusunda, garantilerin devamında, mal-mülk konusunun siyasi kararlarla halledilmesinde, iki kesimliliğin bozulmamasında, 1963'ü tekrarlatmayacak kalıcı bir anlaşma için iki devletin ortaklığı prensibinin kabulünde ısrarlı olduğunu'' vurguladı. 
     
     ''UZLAŞMANIN ADI KONULMALI'' 
     Cumhurbaşkanı Denktaş, uzlaşma isteyenlerin öncelikle uzlaşmanın adını koyması gerektiğine işaret ederek, şöyle devam etti 
     ''Uzlaşma istiyoruz. KKTC'nin egemen halkı olarak uzlaşma istiyoruz. Kıbrıs'ta iki eşit self determinasyon hakkı olan halktan biri olarak uzlaşma istiyoruz. Bunun temelinde iki eşit, egemen halk ve toprak muhakkak olmalıdır. Kalıcı çözüm budur. Gerisi, 1960 anlaşmalarından daha zayıf, Ruma bize son darbeyi vurma olanağı veren aldatmaca bir anlaşma olacaktır.'' 
     
     ''TÜRKLERİN 'EVET'İ YANLIŞ YORUMLANIYOR'' 
     Denktaş, Annan Planı'na ''evet'' denilmesinden dolayı bazı çevrelerin Kıbrıs Türkünün bu prensiplerinden vazgeçtiği varsayımıyla hareket ettiğini söyledi. 
     Cumhurbaşkanı Denktaş, ''Evet diyenlere sorduğumuzda 'ne münasebet. Biz azınlık olmayız, Rum bizim hükümetimiz olamaz ve biz sandık ki kurucu devletin içinde KKTC de var' diyor. Bazıları villalara kandı, bazıları ise gökten para yağacağını sandı'' dedi. 
     Denktaş, Kıbrıs Türkünün referandumdaki iradesinin, devletinden ve egemenliğinden vazgeçtiği şeklinde yorumlanmasının mümkün olmadığına işaret ederek, bu varsayımla hareket ederek Genel Sekreter'i aldatmaya kimsenin hakkı olmadığını belirtti. 
     
     ''ÇÖZÜM BULUNMA İHTİMALİ AZ'' 
     Cumhurbaşkanı Denktaş, sözlerini şöyle sürdürdü 
     ''Rum meşru hükümet olduğu iddiasını sürdürdükçe bizim de bunu kabul etmeme kararlılığımız devam ettikçe çözüm bugüne kadar nasıl bulunamamışsa, bundan sonra da bulunması ihtimali azdır. Veya yoktur. Meğer ki teslim olalım, teslim olmak niyetindeysek, halkımıza çıkıp söyleyeceğiz. Ey halk, biz artık vazgeçtik, teslim olacağız diyecekler. 
     Bizim 'evet' oylarımızı bu şekilde yorumlayanlara da cevap verme zamanıdır. Yeniden aldanmayalım. Yeniden hayaller peşinde koşarak bağımsızlığımızı, devletimizi açık eksiltmeye koyanların vaatlerine kulak vermeyelim, yabancıların söylediklerine bakmayalım.'' Batman Belediye Başkan Vekili İnayet Mutlu da ziyarette, Cumhurbaşkanı Denktaş'a, Batman hakkında bilgi verdi. Denktaş'a, anı tabağı ve Batman'a özgü keçe halısı hediye eden Mutlu, Cumhurbaşkanı Denktaş'ı Batman'ın geleneksel festivaline davet etti. 
     
</TEXT>
</DOC>
