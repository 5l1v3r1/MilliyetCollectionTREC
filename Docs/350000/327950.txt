<DOC>
<DOCNO> 327950 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/dunya/adun.html </URL>
<DATE> 2005/03/29/ </DATE>
<TIME>  </TIME>
<AUTHOR>  </AUTHOR>
<HEADLINE>
Devrildiğiyle kaldı 
</HEADLINE>
<TEXT>


Kırgızistan'da yeni yönetim, isyana ve Akayev'in devrilmesine neden olan hileli seçimle oluşan parlamentoyu meşru kabul etti. Sürgündeki Akayev'in kızı ve oğlu vekil sayıldı 

Cenk Başlamış 


Kırgızistan'da yönetimi ele geçiren muhalefetin iktidarını meşrulaştırma çabası, kimsenin içinden çıkamadığı yasal bir kaosa dönüştü. 
Şubattaki seçimlere devrik lider Askar Akayev taraftarlarınca hile karıştırıldığını iddia ederek ayaklanan muhalefet, şimdi meşruiyet için tuhaf bir adım atarak o seçimde oluşan parlamentoya dayanmaya başladı. Akayev'i deviren muhalefet, şimdi Akayev'in kızı ve oğlunun de milletvekili olarak bulunduğu yeni parlamentoya karşı sorumlu oldu. 

Önce eski meclis 
Muhalefetin meşruiyet arayışındaki ilk limanı, şubat seçimleriyle geçerliliğini kaybeden eski parlamento oldu. Muhalif lider Kurmanbek Bakıyev, Akayev'in devrilmesinden hemen sonra eski parlamentoyu topladı. Eski parlamento da, Bakıyev'i vek leten devlet başkanı ve geçici başbakan ilan etti. Ancak hukukçular, anayasaya göre başbakan vekilinin başkanlık görevine vek let edemeyeceği uyarısında bulundu. Bu sırada Yüksek Mahkeme, hile karıştırıldığı belirtilen şubat seçimlerini iptal ederek yeni parlamentonun geçerli olmadığına karar verdi. 
Ardından hukuksal karışıklık Yüksek Seçim Komisyonu'nun şubat seçimleriyle ilgili kararıyla içinden çıkılmaz hale geldi. Seçim Komisyonu, yeni seçilen parlamentonun meşru olduğunu savundu. Böylece, iki parlamentonun yasal olması gibi bir durum ortaya çıktı. 

Sonra hileci vekiller 
Ne yapacağını kestiremeyen yeni yöneticiler, meşruiyet için icazet aldığı eski parlamentoyu terk etti ve bu kez yeni parlamentonun geçerli olduğunu kabul etti. Bişkek'te önceki gece, hem eski hem de yeni parlamento ayrı ayrı toplandı. Bakıyev, dün yeni parlamentonun toplantısına katılarak kendisini başbakan seçtirdi. Durumun anayasaya aykırı olduğunu kabul eden Bakıyev, "Yasalara bağlı kalırsak bu çıkmazdan kurtulamayız, siyasi karar almamız lazım" dedi. 
Yeni Meclis Başkanı Emurbek Tekebayev ise, Akayev'in görevinden istifa etmemesi nedeniyle 26 Haziran'da başkanlık seçimi yapılamayacağını açıkladı. Tekebayev, istifa etmesi için Akayev'le görüşülmesini önerdi. 




</TEXT>
</DOC>
