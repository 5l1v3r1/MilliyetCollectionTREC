<DOC>
<DOCNO> 348553 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko19.html </URL>
<DATE> 2005/06/03/ </DATE>
<TIME> 11.30 </TIME>
<AUTHOR>  </AUTHOR>
<HEADLINE>
Koç Telekom için başka bir ortaklık olup olmayacağı belli değil 
</HEADLINE>
<TEXT>

     Koç Holding Yönetim Kurulu Başkanı Mustafa Koç, Türk Telekom ihalesiyle ilgili olarak Carlyle Grubu ile bir anlaşma imzaladıklarını hatırlatarak, ''Bunun yanında daha başka bir ortak alıp almayacağımız belli değil, bakıyoruz'' dedi. 
     Mustafa Koç, Türk Sanayicileri ve İşadamları Derneği'nin TÜSİAD Yüksek İstişare Konseyi Toplantısı öncesi basın mensuplarının sorularını yanıtladı. 
     Koç, bir gazetecinin, Telekom ihalesinde nasıl bir çalışma içinde olduklarını sorması üzerine, ''Şimdi biliyorsunuz Carlyle ile bir anlaşma imzaladık. Bunun yanında daha başka bir ortak alıp almayacağımız belli değil, bakıyoruz. Belki başvurma süresini uzatacaklar diye bir duyum aldık Ankara'dan... İnşallah bu süre içinde sonuçlanır diye ümit ediyorum'' diye konuştu. 
     Koç, ''Başmüzakereci Ali Babacan seçildi, siz de daha önce Ali Babacan uygundur demiştiniz, şimdi özel sektörde kim müzakerelere destek olacak diye bir tartışma var, TOBB talip, bu konuda ne diyorsunuz'' sorusuna da şu yanıtı verdi 
     ''TOBB'un durumunu konuşamam, TÜSİAD'ı sorarsanız, biz değişik platformlarda TÜSİAD'ın her türlü yardıma hazır olduğunu söyledik. Tabii bir resmi kimlik mevzubahis değil, fakat istişari pozisyon olarak TÜSİAD her zaman bu müzakerelerde hükümetin yanında yer alabilir. 
     Kaldı ki TÜSİAD'ın dış dünya ile özellikle Avrupa ile olan ilişkilerinin de ne kadar sağlam olduğunu biliyorsunuz. Tahmin ediyorum devlet büyüklerimiz bu konuyu değerlendirirler.'' TÜSİAD'ın katkısının lobi anlamında mı, teknik düzeyde mi olacağının sorulması üzerine Mustafa Koç, her türlü platformda desteklemeye hazır olduklarını ifade ederek, ''Lobi faaliyetlerinde TÜSİAD zaten etkin, o bakımdan bizi orada da kullanabilirler'' diye konuştu. 
     
</TEXT>
</DOC>
