<DOC>
<DOCNO> 346657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/28/son/sondun12.html </URL>
<DATE> 2005/05/28/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Pakistanlı komutan Güney Viziristan El Kaide'den temizlendi... 
</HEADLINE>
<TEXT>

     Pakistanlı bir askeri komutan, aşiret bölgesi Güney Veziristan’ın, terör örgütü El Kaide bağlantılı militanlardan temizlendiğini söyledi. 
     Güney Veziristan’daki operasyonların komutanı Tümgeneral Niyaz Hattak, eyaletteki Karavan Manza tepesinde bulunan askeri sığınakta bir grup gazeteciye yaptığı açıklamada, şimdiki istihbarat raporlarına göre, daha önce 500-600 militanın saklandığının sanıldığı Güney Veziristan’da hiç militan kalmadığını belirtti. 
     Hattak, Karavan Manza tepesinin militanlarla askerler arasındaki çatışmaların merkezi olduğunu söyleyerek, askerlerin birkaç ay süren çatışmalar sonunda militanların üslerini ele geçirdiklerini ve Karavan Manza’daki iletişim sistemlerini yok ettiklerini kaydetti. Hattak, Kuzey Veziristan’da ise 100’den daha az militanın küçük gruplar halinde saklandığının sanıldığını ifade etti. 
     El Kaide lideri Usame Bin Ladin’in bölgede olup olmadığına ilişkin bir soruya karşılık ise Hattak, "Bin Ladin’in Güney Veziristan’da olduğuna dair emare bulunmadığını" söyledi. 
     
</TEXT>
</DOC>
