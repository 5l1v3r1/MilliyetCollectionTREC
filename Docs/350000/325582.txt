<DOC>
<DOCNO> 325582 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sonsiy11.html </URL>
<DATE> 2005/03/21/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Şener, TMSF ve BDDK Başkanı'ndan, Anayasa Mahkemesi'ne açıklama 
</HEADLINE>
<TEXT>

     Devlet Bakanı ve Başbakan Yardımcısı Abdüllatif Şener, BDDK Başkanı Tevfik Bilgin ve TMSF Başkanı Ahmet Ertürk, ''İmar Bankası'na el konulmadan önce kıyı bankalarındaki of-shore hesaplarından son 1 ayda mevduat hesabına dönenlere ödeme yapılmayacağını'' öngören yasa hükmünün iptali istemiyle açılan davada, Anayasa Mahkemesi heyetine sözlü açıklamalarda bulundular. 
     Anayasa Mahkemesi heyeti Şener, Bilgin ve Ertürk'ü, yaklaşık 2 saat dinledi. 
     Şener, Anayasa Mahkemesi'nden ayrılırken gazetecilerin soruları üzerine, heyete teknik bilgi verdiğini söyledi. 
     Yüksek Mahkeme, önümüzdeki günlerde iptal istemini esastan görüşerek karara bağlayacak. 
     Anamuhalefet Partisi CHP'nin iptalini istediği 5021 sayılı ''Bazı Kanunlarda Değişiklik Yapılması ve Bankalar Kanunu Hükümlerine İstinaden Bankacılık İşlemleri Yapma ve Mevduat Kabul Etme İzni Kaldırılan Türkiye İmar Bankası Türk Anonim Şirketi Hakkında Tesis Edilecek Bazı İşlemler Hakkında Kanun''ndaki hüküm şöyle 
     ''... Bankacılık Düzenleme ve Denetleme Kurulu'nun bankacılık işlemleri yapma ve mevduat kabul etme iznini kaldırdığı tarihten geriye doğru bir ay içinde, kıyı bankalarındaki hesapları Tasarruf Mevduatı Sigorta Fonu'nca sağlanan mevduat güvencesi kapsamına almak amacına matuf olarak, bankacılık işlemleri yapma ve mevduat kabul etme izni kaldırılan bankaların yurt içi kayıtlarına, muhabir bankaca karşılığı nakden veya bankacılık işlemleri yapma ve mevduat kabul etme izni kaldırılan banka dışındaki bir başka banka aracılığıyla ödenmeksizin aktarıldığı tespit edilen hesaplar ile...'' Anayasa Mahkemesi, bu hükmün yürürlüğünün durdurulması istemini geçen yıl reddetmişti. 
     
</TEXT>
</DOC>
