<DOC>
<DOCNO> 300719 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/24/son/sonyas03.html </URL>
<DATE> 2004/12/24/ </DATE>
<TIME> 03.05 </TIME>
<AUTHOR>  </AUTHOR>
<HEADLINE>
Saatte 50 trafik kazası oluyor 
</HEADLINE>
<TEXT>

     Arzu ÇETİK DHA 

İZMİR İl Emniyet Müdürü Halil Tataş, Türkiye genelinde yılda 500 bin, saatte 50 trafik kazası olduğunu söyledi. 1950-2004 yılları arasında trafik canavarına 208 bin 760 kişiyi kurban verdiğimizi belirten Emniyet Müdürü Tataş, trafik sorununu Türkiye'nin en ciddi problemleri arasında göstererek, medyanın bu soruna yeterince yer vermemesini eleştirdi. 
     İl Emniyet Müdürlüğü'nün düzenlediği 2004 Trafik Yılı Değerlendirme Toplantısı', Atatürk Kültür Merkezi'nde yapıldı. İzmir ilinde görev yapan fahri trafik müfettişlerinin de katıldığı toplantıda, basın mensupları arasında düzenlenen Trafik' konulu haber ve fotoğraf yarışmasının ödülleri de sahiplerini buldu. Trafik yılı değerlendirme sunumu ile başlayan toplantıda, 18 bin 687 sürücüye hız ihlali nedeniyle, 1119 yayaya trafik para cezası, 7 bin 823 sürücüye ise alkollü araç kullanmaktan ceza kesildiği belirtildi. 
     Açılış konuşmasını yapan Emniyet Müdürü Halil Tataş, ülkede trafik sorununu halletmekte oldukça zorlandıklarını dile getirdi. Medyaya bu sorunun çözümü için görevler düştüğünü belirten Tataş, "Televizyon kanallarında yayınlanan dizi sayısını hatırlamakta zorluk çekiyoruz. Ama nedense Türkiye'nin en ciddi problemlerinden biri olan trafik sorununa medyada çok fazla yer verilmiyor'' dedi. 1950-2004 yılları arasında Türkiye'de 208 bin 760 kişinin trafik kazasında hayatını kaybettiğini belirten Tataş, bu rakamın Bolu ilinde yaşayan vatandaşların sayısıyla eşdeğer olduğunu söyledi. Tataş, "Yılda 8 bin 500 vatandaşımızı trafik kazasında kaybediyoruz. Yılda 500 bin trafik kazası oluyor. Saat başında ise 50 trafik kazası meydana geliyor. 10 yıl içinde 48 bin vatandaşımızı kaybettik'' dedi. Trafik hizmetlerinde eğitime ayrılan payın oldukça düşük olduğuna dikkat çeken Tataş, trafik kazalarında insan, araç ve yol olmak üzere 3 unsurun önemli olduğunu kaydetti. 
     Fahri trafik müfettişlerinin icraatlarına da dikkat çeken Tataş, İzmir ilinde faaliyet gösteren toplam bin 102 fahri trafik müfettişinin bugüne kadar 6 trilyon 688 milyar 666 milyon 300 bin lira değerinde 273 bin 905 ceza kestiğini, 2004 yılında ise bir trilyon 495 milyar 441 milyon 400 lira değerinde 24 bin 29 ceza kestiğini söyledi. 
     Tataş'ın ardından kürsüye gelen Ege Üniversitesi Rektörü Prof. Dr. Ülkü Bayındır ise, yayalarla ilgili yaptıkları araştırmada cehaletle desteklenen bir umursamazlıkla karşılaştıklarını ifade etti. Eğitimin önemine dikkat çeken Prof. Dr. Bayındır, "Maalesef bugün üniversiteyi bitirinceye kadar çocuklarımıza yaşam için gerekli bilgileri veremiyoruz. Sınavlarla, yoğun ev ödevleriyle çocukluklarını ve gençliklerini yaşatamaz hale getiriyoruz'' diye konuştu. 
     
     DHA'YA İKİ ÖDÜL 
     Konuşmaların ardından basın mensupları arasında düzenlenen Trafik' konulu haber ve fotoğraf yarışmasının ödülleri sahiplerini buldu. Doğan Haber Ajansı DHA muhabirlerinden Ali Özkaya, Alkol dersi' başlıklı haberi ile birinciliğe layık görülürken, DHA muhabirlerinden Bahri Karataş ise Süreyya Ayhan Olamayacağım' başlıklı haberiyle üçüncü oldu. Özkaya, ödülünü Rektör Prof. Dr. Bayındır'ın elinden aldı. Görevi nedeniyle ödül törenine katılamayan Bahri Karataş'ın ödülünü de Ali Özkaya aldı. Haber dalında Haber Ekspres Gazetesi'nden Müslüm Karaaslan ise Başkomiser olmasa' başlıklı haberiyle ikinci oldu. 
     Fotoğraf dalında da Star Gazetesi'nden Faciaya davetiye' isimli eseriyle Denizhan Güzel birinci, Kurtarın beni' isimli eseriyle Arda Yavuz üçüncü, Zaman Gazetesi'nden Sarhoş' isimli eseriyle Hasan Çilingir ikinci oldu. Etkinliğin ikinci bölümünde, fahri trafik müfettişleri değerlendirme toplantısı yapıldı. 
     
</TEXT>
</DOC>
