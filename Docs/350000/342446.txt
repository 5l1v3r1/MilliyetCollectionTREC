<DOC>
<DOCNO> 342446 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/spor/spoz2.html </URL>
<DATE> 2005/05/14/ </DATE>
<TIME>  </TIME>
<AUTHOR>  </AUTHOR>
<HEADLINE>
Aşık Veysel ve Peker 
</HEADLINE>
<TEXT>


O gol kaçmazdı Hakan DİLEK 


Sivasspor Süper Lig'in yeni konuğu olacak 2. Lig A Kategorisi maçları bitiminde. Fakat yine mafyöz ilişkilerin gölgesi düşüyor futbolun üstüne. Sivas zaten söylentilerin gölgesiyle yaşayan bir şehir. Söylenceler şehri. Söylence güzeldir. Destan gibi... Şiir güzeldir dağlarına, ovasına, çayırına çimenine türkü yakarsın Sivas'ın... Türkü de, şiir de güzeldir. Ağıt yakar bir de Sivaslılar. Kendilerini parçalarcasına yakılan ağıtlar, yanan bir yüzyılın üzerine söylenen sözlerin üzerini kaplar. İşte yüzyıllardır 'korkunç atlılarıyla parçalanmış' topraklarında yeşermek isteyen bir fidan gibi duruyor Sivas boy atamayan fidanlar gibi. Birkaç gün sonra başlayacak Sivasspor yazı dizisi içinde daha geniş değineceğim bunlara. Ama atlanamayacak, üzerine birkaç kelam edilecek aciliyette duruyor mafyöz ilişkilerin gölgesi. E mafyöz ilişkilerin gölgesi bu, ağaç gölgesine benzemez. Bir takımın, bir kentin, bir evin, bir insanın üzerine düşeni var, üzerinde kalanı var, etrafına yayılanı var. Gölge işte. 
Şimdi bir gölge gibi takımın üzerinde eli ayağı olduğu iddia ediliyor Sedat Peker'in... Sivasspor Başkanı Mecnun Odyakmaz'la ilintisi, rabıtası açık ediliyor. E bir rahatsızlık var elbette ki. Böyle bir takım sevgisi de rahatsız etmişti alemi bir aralar. Bir pankartla açık edilen sevgi Diyarbakır tribünlerine asıldıydı Galatasaray'a ithafen "Seni severiz seni sevenden ötürü " Kimin kimi seveceğini, kimin kimi sevmeyeceğini, beğenip beğenmeyeceğini tayin edebilir miyiz Zorla güzellik olmaz bu toprakların deyimi. Olmazmış demek ki. Elin oğlu sever sever... Sonra aynı kentte doğmuş bir ademoğlunun her o memleket evladı gibi memleketinin takımını sevmesinden, hatta gidip o takıma başkan olmasından daha doğal ne olabilir Doğal olmayan akrabalık ilişkileriymiş. Bazı gölgeli ilişkilermiş bunlar. Gölgenin nereye düştüğü tartışmaları boğar, yaralar narin bünyelerimizi. Geçelim bunları. Memleketin neresinde gölge eksik ki. 
Gölgeyi izleyeceğiz derken bir futbol takımının var olma, bir kenti temsil etme, o kentin makus talihini yenme isteğini göz ardı etmeyelim. Bakın bir Aşık Veysel anekdotu aktarayım burada Şarkışla'ya yeni taşınmış bir hakim ziyarete gitmiş ustayı. Usta tuvaletteymiş hakim kapıdan içeri girdiğinde. Haber vermişler, alelacele toparlanmış girmiş huzura. Hakim müstehzi gülümsemiş "Aşık fermuarı kapatmamışsın " Aşık'ın cevabı tarihsel bir imdir indimizde 
"Ne diyeyim sizin gibi hakime 
Açık tarafa bakma hakim bey 
Gelir gelmez gözünü diktin s...me 
Kimseye saldırmaz hakim bey..." 


</TEXT>
</DOC>
