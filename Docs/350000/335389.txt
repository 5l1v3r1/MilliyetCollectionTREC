<DOC>
<DOCNO> 335389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/21/siyaset/siyz1.html </URL>
<DATE> 2005/04/21/ </DATE>
<TIME>  </TIME>
<AUTHOR>  </AUTHOR>
<HEADLINE>
Kısa... kısa... 
</HEADLINE>
<TEXT>



İmam hatiplilerin davalarına ret 

ANKARA ANKA 

Türkiye Barolar Birliği Başkanı Özdemir Özok hakkında "İmam hatipte okumuş birinin başbakan olmasını içime sindiremem" sözlerinin ardından İmam Hatip Lisesi mezunlarının açtığı manevi tazminat davaları reddedildi. Özok'un sözleri eleştiri sınırları içinde değerlendirildi. Özok'un açıklamalarının ardından açılan 50'ye yakın davanın birçoğu reddedildi. Davaların bir kısmı ise sürüyor. 

Hukuk fakülteleri 5 yıla çıkıyor 

ANKARA Milliyet 

YÖK Başkanı Prof. Erdoğan Teziç, hazırlık sınıfı ile hukuk fakültelerinde eğitim süresinin 5 yıla çıkacağını açıkladı. Hukuk eğitiminin ortaöğretimden gelen donanımsız öğrenciler nedeniyle gereği gibi yapılamadığını kaydeden Teziç, şöyle konuştu "Bunu aşabilmek için hukuk öğrenim süresinin uzatılması yönünde eğilim belirdi. Öğrencilerin eksiklik duyacağı dersler hazırlık sınıfında verilecek." 

Talabani Dicle'de 50 ceset bulduk 

DIŞ HABERLER SERVİSİ 

Irak Devlet Başkanı Celal Talabani, Dicle Nehri'nden 50'den fazla ceset çıkarıldığını açıkladı. Cesetlerin, geçen hafta Bağdat'ın güneyindeki Maden kasabasında rehin alınan Şiiler'e ait olduğu belirtildi. Cuma günü Sünni isyancıların, 80 Şii'yi Maden kasabasında rehin tuttuğu ve tüm Şiiler'in kasabayı terk etmemesi halinde öldürmekle tehdit ettikleri belirtilmişti. Öte yandan, Bağdat'ın kuzeyindeki Şorgat bölgesinde dün sabaha karşı düzenlenen saldırıda bir Türk kamyon şoförünün öldüğü bildirildi. 

Polonya'ya 'soykırım' kınaması 

ANKARA Milliyet 

Türkiye, 1915'deki olayları Ermeni soykırımı olarak tanımlayan Polonya meclisinin kararını kınadı ve reddetti. Dışişleri Bakanlığı'ndan yapılan açıklamada, Polonya meclisinin 19 Nisan'da, 1915'deki olayları soykırım olarak tanımlamayı da içeren bir karar kabul ettiği belirtildi. Açıklamada, 1. Dünya Savaşı koşullarında meydana gelen olayların çarpıtılarak, tek taraflı bir yaklaşımla soykırım olarak nitelendirilmesinin sorumsuz bir davranış olduğu vurgulandı. 

Dışişleri Bakanı'na Yunanistan sorusu 

ANKARA Milliyet 

AKP Balıkesir Milletvekili Turhan Çömez, Dışişleri Bakanı Abdullah Gül'e, Yunanistan'ın, Trabzon doğumlu Türk vatandaşlarına vize işlemlerinde ayrıcalık yaptığı iddialarının doğru olup olmadığını sordu. Çömez, TBMM Başkanlığı'na sunduğu yazılı soru önergesinde son 10 yılda, Trabzon'un Tonya ve Sürmene ilçelerinden, eğitim amacıyla Yunanistan'a kaç öğrencinin gittiğini, bunlara burs verilip verilmediğini sordu. 


</TEXT>
</DOC>
