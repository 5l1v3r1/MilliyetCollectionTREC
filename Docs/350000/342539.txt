<DOC>
<DOCNO> 342539 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/14/son/sonsiy14.html </URL>
<DATE> 2005/05/14/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Gül'den Özbekistan yorumu Hiçbir ülke kendi başına hareket edemez 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Özbekistan’daki olaylara ilişkin olarak, "Hiçbir ülke artık kapalı, kendi başına hareket eder durumda değildir" değerlendirmesinde bulundu. 
     Bakan Gül, Liberal Düşünce Topluluğu tarafından düzenlenen "Demokrasiye Geçişin 55. Yılı Münasebetiyle Özgürlük ve Demokrasi Sempozyumu’nda" yaptığı konuşmanın ardından gazetecilerin sorularını yanıtladı. 
     Özbekistan’daki gelişmeleri yakından takip ettiklerini belirten Gül, Türk cumhuriyetleri de dahil olmak üzere, bu bölgedeki ülkelerin ne kadar çok özgürlükçü ve demokrat hale gelirlerse kendilerini o kadar çok sağlamlaştıracaklarını kaydetti. 
     "Güç kullanımı söz konusu olduğunda bunun çok dikkatli bir şekilde yapılması lazım" diyen Gül, özellikle sivillere karşı güç kullanımının bütün dünya tarafından ve Türkiye tarafından dikkatle takip edildiğini bildirdi. 
     Gül, "Dediğim gibi, hiçbir ülke artık kapalı, kendi başına hareket eder durumda değildir. Her ülkede olup biten olaylar bütün dünyayı ilgilendirmektedir" diye konuştu. 
     Gül, Özbekistan’daki Türk vatandaşlarının durumu hakkında şu ana kadar kendilerine gelen bir şey olmadığını da söyleyerek, olayların başkent dışında cereyan ettiğini hatırlattı. 
     
</TEXT>
</DOC>
