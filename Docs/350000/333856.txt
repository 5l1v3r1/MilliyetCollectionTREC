<DOC>
<DOCNO> 333856 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/guncel/agun.html </URL>
<DATE> 2005/04/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Müjde verdi, şehit oldu 
</HEADLINE>
<TEXT>


Üsteğmen Kamil Baltacı, telefonla aradığı ailesine, ziyarete geleceği müjdesini verdi. Ancak Şırnak ve çevresindeki operasyon başlayınca, 'Acil göreve gidiyorum' dedi ve hainlerin ilk ateşinde şehit düştü 

HÜSEYİN TÜCCAR Bursa DHA 

PKK'ya yönelik olarak son yıllarda başlatılan en büyük operasyonda şehit düşen Jandarma Kıdemli Üsteğmen Kamil Baltacı 28 , asker olmaya küçük yaşlarda karar vermişti. 
Hayaline kavuşunca kendisini görevine adeta adayan Jandarma Komando Özel Harek t Taburu 2. Bölük Komutanı Baltacı, her fırsatta "Vatan için seve seve ölüme giderim" diyordu. Baltacı, Bursa'daki annesi, babası ve kardeşiyle ancak haftada bir kez telefonla görüşerek hasret gidermeye çalışıyordu. Annesinin ısrarla tekrarladığı, "Oğlum yaşın ilerledi. Artık evlen" sözüne de Baltacı her defasında, "Batıya tayin olmadan, evlilik lafını ağzıma bile almak istemiyorum" yanıtını veriyordu. 

'Vatan sağ olsun' 
Sınav için geçen hafta Ankara'ya giden Baltacı, babası Ahmet Baltacı'ya telefon ederek, fırsat bulursa ziyaretlerine gelebileceğini söyledi. Ancak sınavın ardından yeniden babasına telefon eden Baltacı, Şırnak'a göreve gideceklerini, acilen dönmesi gerektiğini anlattı. Besta Dağı'nda düzenlenen operasyona katılan Baltacı, teröristlerin açtığı ilk ateş sırasında 2 uzman çavuşla birlikte şehit düştü. 
Bu görüşmeden sonra gözlerine uyku girmediğini belirten baba Ahmet Baltacı, "Görev yerinin çok tehlikeli olduğunu zaten biliyorduk. Ancak böyle acı bir haber beklemiyorduk. Dediği gibi vatan uğruna şehit oldu. 2 oğlumdan birini şehit verdim. Artık şehit babasıyım. Bütün askerler benim oğlum" sözleriyle acısını anlattı. 
Evladının acısını yüreğine gömen anne Kadriye Baltacı da "Acımız büyük, vatanımız sağ olsun" diye konuştu. 

Bakan Tüzmen'e protesto 

DHA 
'Dereler 2' operasyonunda şehit düşen Jandarma Kıdemli Üsteğmen Kamil Baltacı, Bursa'da toprağa verildi. Ulucami'deki cenaze törenine katılan bir grup, Devlet Bakanı Kürşad Tüzmen'e, "Söz verin, 'Apo'yu yeniden yargılamayacağız' deyin. Daha kaç can vereceğiz Öcalan için 400 fidan diktiler. Belediye Başkanı terörist cenazesi için araç kaldırıyor. İçişleri Bakanı bunu görmüyor mu " diye tepki gösterdi. Tüzmen bu sözlere, "Aynı taraftayız. Başımız sağ olsun" yanıtını verirken, grup cami çıkışında "Apo'yu asmayan eller kırılsın" diye slogan attı. Jandarma Uzman Çavuş Haydar Vural'ın Yozgat Akdağmadeni'ndeki cenaze törenine de 5 bin kişi katıldı. Aynı operasyonda şehit düşen Uzman Çavuş Tuncer Soner Dağ da bugün memleketi Eskişehir'de toprağa verilecek. 

Ateşin düştüğü yer 
'Hep fakirler şehit oluyor' 

HARUN GÖKÇEOĞLU DHA 
Güneydoğu'da teröristlerle girdiği çatışmada şehit düşen Yozgatlı Jandarma Uzman Çavuş Haydar Vural'ın babası Ömer Vural 60 , Yozgat Jandarma Alay Komutanı Albay Savaş Gevrekçi'nin başsağlığı dileğini kabul ederken, "Oğlum şehit oldu, başkalarının çocukları da ölmesin. Ama hep gariban çocukları, fakir çocukları şehit oluyor. Bunun önlemini alın" dedi. Bunun üzerine Albay Gevrekçi, "Acınızı yürekten paylaşıyoruz. Ama ölen gariban çocuğu değil, bu milletin, bu devletin çocuklarıdır. Bu şehit, ilk şehidimiz değil, son şehidimiz de olmayacaktır" diye konuştu. 

'Soner'ime nasıl kıydılar ' 

KEMAL ATLAN DHA 
Evli ve bir çocuk babası Jandarma Kıdemli Uzman Çavuş Tuncer Soner Dağ'ın 28 Eskişehir'deki ailesi de acı haberle kahroldu. Eşi Sıtkı Dağ'ı 1996'da kaybeden 4 çocuk annesi Perihan Dağ'ı yakınları teselli etmeye çalıştı. Hastanede iğneyle sakinleştirildikten sonra evine getirilen Perihan Dağ 60 , "Soner'ime nasıl kıydılar Bu acıya nasıl dayanırım Ana yüreği bu acıya dayanamaz" diyerek gözyaşı döktü. Yakınları, Perihan Dağ'ın oturduğu apartmanın balkonuna büyük bir Türk Bayrağı ile altında "İzindeyiz" yazısı bulunan büyük bir Atatürk posteri astı. 


</TEXT>
</DOC>
