<DOC>
<DOCNO> 302351 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/siyaset/siy05.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Taburu Meclis'ten çıkarmada yetkili tek kurum TBMM 
</HEADLINE>
<TEXT>

   ANKARA Milliyet 

   
   Anayasanın TBMM'de kolluk işlerini düzenleyen 95. maddesine göre, Meclis'in bütün bina, tesis, eklenti ve arazisinde kolluk ve yönetim hizmetleri Meclis Başkanlığı eliyle düzenleniyor ve yürütülüyor. Emniyet ve diğer kolluk hizmetleri için yeteri kadar kuvvet ilgili makamlarca Meclis Başkanlığı'na tahsis ediliyor. İçtüzüğün kolluk tedbirlerine ilişkin 164. maddesinde, "Başkan, TBMM'ye ait bina, bahçe ve arsaların iç ve dış güvenliğiyle ilgili tertip ve tedbirleri almakla yükümlüdür. Muhafız taburu ile güvenlik kuvveti, ancak Başkanın emri altındadır" deniliyor. Tabur, disiplin bakımından Genelkurmay Başkanlığı'na, talimat bakımından ise TBMM Başkanı'na bağlı olarak görev yapıyor. 
   
   AKP isterse yapabilir 
   Taburun nasıl görev yapacağı 2919 sayılı TBMM Genel Sekreterliği Teşkilat Yasası'nda da, "Emniyet ve diğer kolluk hizletleri için tahsis edilen kuvvetlerin TBMM Başkanı tarafından kullanılma ve idame esaslarına ilişkin hususlar Genelkurmay Başkanlığı ve İçişleri Bakanlığı'nın görüşleri alınarak TBMM Başkanlığı'nca hazırlanacak yönetmelikle belirlenir" biçiminde düzenleniyor. 
   TBMM'de Anayasa da dahil tüm yasa ve içtüzük değişikliklerini sağlayacak güce sahip olan AKP, isterse taburun Meclis'te görev yapmasını düzenleyen yasa ve içtüzük maddelerini değiştirerek taburu Meclis'ten çıkarabilir. Bu konuda yetkili olan tek kurum TBMM'dir. 
   
   
   
   
</TEXT>
</DOC>
