<DOC>
<DOCNO> 335189 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sonsiy23.html </URL>
<DATE> 2005/04/20/ </DATE>
<TIME> 16.50 </TIME>
<AUTHOR>  </AUTHOR>
<HEADLINE>
Gül Papa'yı "Türkiye karşıtı" olarak değerlendirmek yanlış 
</HEADLINE>
<TEXT>

     Dışişleri Bakanı ve Başbakan Yardımcısı Abdullah Gül, Roma Katolik Kilisesi'nin yeni lideri Papa 16. Benediktus'u Türkiye karşıtı olarak değerlendirmenin yanlış olduğunu düşündüğünü söyledi. 
     Gül, Vilnius'ta yapılacak NATO dışişleri bakanlarının gayri resmi toplantısına katılmak üzere Litvanya'ya hareketinden önce Esenboğa Havalimanı'nda gazetecilerin sorularını yanıtladı. 
     Yeni Papa'nın Türkiye'nin AB üyeliği aleyhinde sözlerinin hatırlatılması üzerine Gül, şunları kaydetti 
     ''Yeni seçilen Papa'yı bu şekilde değerlendirmenin yanlış olduğu kanaatindeyim. Kendisinin verdiği demeçler var, Türk gazetecilerine verdiği röportajlar var. Bugün de bir gazetede okudum, Türkiye'ye ne kadar önem verdiğini, Türkiye'nin kendi dini ve inançlarıyla AB içerisinde yer almasının doğru olacağını açıkça söyleyen bir kişi. Dolayısıyla bazen insanların verdiği açıklamalar, demeçler, niyetleri aşan şekillerde yansıyabiliyor. Bunun çeşitli nedenleri de olabilir. O bakımdan öyle düşünmemek gerekir.'' Gül, yeni Papa'yı, hem kendisinin hem de Cumhurbaşkanı Ahmet Necdet Sezer ve Başbakan Recep Tayyip Erdoğan'ın tebrik ettiğini de belirtti. Bakan Gül, Yunanistan'da Kara Harp Okulu öğrencilerinin odasına ''zedelenmiş bayrak'' bırakılmasına ilişkin bir soru üzerine de Yunanistan'dan, olayın araştırılması ve sorumluların cezalandırılmasını beklediklerini söyledi. 
     İki ülke arasındaki ilişkilerin birçok alanda geliştirilirken, askerler arasındaki ilişkilerin de geliştirilmesi ve güvenin artırılmasıyla ilgili çabaların bulunduğuna, bunlardan birinin de askeri öğrencilerin karşılıklı değişimiyle ilgili olduğuna işaret eden Gül, şöyle konuştu 
     ''Ne yazık ki bizim gösterdiğimiz olgunluk karşı tarafta gösterilemedi ve geçenlerde sizin de duyduğunuz bir olay ortaya çıktı. Yunanistan, bunun araştırılacağını, cezalandırılacağını, tahkikatın en iyi şekilde bitirileceğini ve bizi bilgilendireceklerini söyledi. Bunu bekliyoruz şüphesiz ki.'' Litvanya'daki toplantıya ilişkin de bilgi veren Gül, bu toplantının, 22 Şubat 2005'de Brüksel'de düzenlenen olağanüstü NATO zirvesinde alınan kararların uygulamasının gözden geçirilmesi imkanını vereceğini söyledi. 
     Dışişleri Bakanı Gül, toplantının gündeminde, NATO'un siyasi rolünün güçlendirilmesi, Ortadoğu'daki gelişmeler, Afganistan'da NATO önderliğinde yürütülen ISAF harekatı, Kosova'da yürütülen KFOR harekatı, NATO'nun Irak'taki eğitim misyonu, NATO-AB ilişkileri, NATO-Rusya ve NATO-Ukrayna ilişkilerinin olduğunu sözlerine ekledi. 
     
</TEXT>
</DOC>
