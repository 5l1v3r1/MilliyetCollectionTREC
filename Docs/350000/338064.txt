<DOC>
<DOCNO> 338064 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun31.html </URL>
<DATE> 2005/04/29/ </DATE>
<TIME> 18.10 </TIME>
<AUTHOR>  </AUTHOR>
<HEADLINE>
İlginç anlaşma Doktor karşılığı petrol 
</HEADLINE>
<TEXT>

     AA 

      Küba ve Venezüella, ABD liderliğindeki Amerika Serbest Ticaret Bölgesi FTAA anlaşmasına karşı bir alternatif geliştirmeyi ve aralarındaki işbirliğini güçlendirmeyi hedefleyen adımlar attılar. 
     Venezüella Devlet Başkanı Hugo Chavez ile Küba lideri Fidel Castro, FTAA muhaliflerinin Havana'da düzenlediği toplantıya katılarak birer konuşma yaptılar. 
     Chavez, Venezüella'nın eskiden Amerikan sömürgesi olduğunu belirterek ''Şimdi özgürüz. Bütün ülkelerle ticari entegrasyon anlaşmaları yapmakta serbestiz'' dedi. 
     Castro ise konuşmasında, Chavez'in ''Bolivarvari'' devrimini övdü ve ''Bizim 46 yılda yaptığımızı, Chavez 5 yıllık dönemde başardın'' ifadesini kullandı. 
     Venezüella ve Küba arasında, dün gece 412 milyon dolarlık bir anlaşma imzalandı. Bu anlaşma, Küba'nın Venezüella'dan gıda, mobilya, ev ürünleri, giysi ve ayakkabının yanı sıra petrokimyasal plastik maddeler gibi ürünleri satın almasını içeriyor. Anlaşma, Venezüella ürünlerinin Küba'da gümrük ve diğer vergilerden muaf olmasını öngörüyor. 
     Küba ise Venezüella'ya 40 bin yeni doktorun eğitimi ve yüzlerce parasız sağlık merkezinin kurulmasında yardımcı olacak. 
     Castro'nun Küba'sı venezüella'dan aldığı yılda 1 milyar dolarlık petrolün faturasını, bu ülkeye yaptığı sağlık ve eğitim hizmetleriyle ödüyor. Barrio Planı çerçevesinde, Küba'dan gönderilen 30 bin doktor ve sağlık personeli Venezüella'da çalışıyor. 
     
</TEXT>
</DOC>
