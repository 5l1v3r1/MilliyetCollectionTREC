<DOC>
<DOCNO> 325111 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/19/son/sontur09.html </URL>
<DATE> 2005/03/19/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Huzurevinde dekolte krizi 
</HEADLINE>
<TEXT>

     Recep Demirci ERZİNCAN, DHA 

      ERZİNCAN'daki 100'üncü Yıl Atatürk Huzurevi'nde düzenlenen eğlenceye katılan sanatçı Gözde'nin derin sırt ve bacak deloktesi, kriz yolaçtı. Yaşlılardan bir bölümü eğlenceye katılırken, bir bölümü ise, dekolte' kıyafeti protesto ederek "Başımıza taş yağacak. Gidelim abdest alıp, namaz kılalım'' diyerek ayrıldı. 
     Sosyal Hizmetlir İl Müdürlüğü'ne bağlı 100'üncü Yıl Atatürk Huzurevi'nde 18- 24 mart Yaşlılar Haftası nedeniyle bir eğlence programı düzenlendi. Huzurevi'ndeki eğlenceye 35'i kadın 84 yaşlı ve kimsesiz katıldı. Eğlenceye katılan yaşlıları Sabancı Kız Yetiştirme Yurdu öğrencileri de yalnız bırakmadı. 
     Şarkılarla coşup, halay çeken, göbek atan huzurevi sakinleri, daha önce pantolon ve ceketle sahneye çıkan sarkıcı Gözde'nin kıyafet değiştirmesiyle ikiye bölündü. Derin sırt ve bacak dekolteli kıyafetiyle dikkat çeken Gözde'nin şarkı ve türkülerine yaşlılardan bir bölümü katılırken, bir bölümü protesto ederek, "Başımıza taş yağacak. Gidelim, abdest alıp namaz kılalım'' diyerek salondan ayrıldı. 
     Huzurevi Yaşlıları Koruma ve Kalkındırma Derneği Yönetim Kurulu üyesi Neriman Şenocak, "Bu eğlence programıyla bizim hiçbir ilişkimiz yok. Biz izlemeye geldik ve şarkıcının kıyafetinden rahatsız olduk. Bu durum huzurevinde kalan yaşlıları da rahatsız etti. Biz de eğlence bitmeden ayrıldık'' dedi. 
     100'üncü Yıl Atatürk Huzurevi Müdür Yardımcısı Bekir Bozkurt ise "Sanatçının böyle bir kıyafetle sahneye çıkacağını bilmiyorduk. Sponsorlarımız eğlenceye katkıda bulunmak için sanatçı gönderdi'' dedi. Öte yandan Erzincan'daki Yaşam Gazinosu'nda program yapan şarkıcı Gözde, açıklama yapmaktan kaçındı. 
     
</TEXT>
</DOC>
