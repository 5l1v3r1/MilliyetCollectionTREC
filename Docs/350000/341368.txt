<DOC>
<DOCNO> 341368 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/ekonomi/eko01.html </URL>
<DATE> 2005/05/11/ </DATE>
<TIME>  </TIME>
<AUTHOR>  </AUTHOR>
<HEADLINE>
Bal pazarında göz gözü görmüyor 
</HEADLINE>
<TEXT>


Bülent Yardımcı 

Dünyanın en büyük bal üreticisi ve ihracatçısı olan Çin'in sattığı ballarda naftalin ve antibiyotik kalıntısı olduğu anlaşılınca, AB Çin balına kapılarını kapadı. Bunun üzerine Türkiye balının yıldızı parladı. 2003 yılında Türkiye'nin bal ihracatı rekor kırdı. 
AB'den gelen talep üzerine balcılarımız yok satmaya başlayınca ipin ucu kaçtı. Türkiye'den AB'ye arı görmemiş sahte, yapay ballar gitmeye başladı. AB, Türkiye'den bal ithal etmeyi durdurdu. AB'nin, kirli ya da sahte olduğu için iade ettiği ballar, iç pazarda satılarak tüketiciye afiyetle yedirildi. 
Denetim yetersizliğinden meydanın boş bulan sahteciler kimyasal esanslar ve glikozla bal üretip sattığı malın sağlığa uygun olup olmadığı konusunda en küçük bir araştırma yapma ihtiyacı hissetmeyen bazı marketler, bakkallar halen bu ucuz sahte balları satıyor. 
Tarım Bakanlığı, tarihinde ilk kez hileli bal satan firmaların isimlerini açıklayınca ortaya ilginç bir tablo çıktı. Açıklanan üreticilerin çoğunun kayıtdışı olduğu anlaşıldı. Bunlar, arıcıdan teneke ambalajlarda aldıkları balı, esanslar ve glikozla çoğalttıktan sonra piyasaya süren kişilerdi. Bunların Maliye Bakanlığı'nda kaydı olmadığı gibi Tarım Bakanlığı'ndan alınmış üretim izni de yoktu. Apartman bodrumlarında, kavanozlara doldurdukları balları, uyduruk markalarla piyasaya sürüyorlardı. 

Petek bal da sorunlu olabilir Hileli bal konusundan sonra pek çok tüketici, daha sağlıklı olduğunu sandığı petek balı tercih ediyor. Ancak, petek ballarda da sağlık açısından ciddi sorunlar olabiliyor. Uludağ Üniversitesi Arıcılık Geliştirme ve Araştırma Merkezi AGAM Müdürü Prof. Dr. Ercan Dülgeroğlu, petek yerine sertifikalı süzme bal yenilmesini tavsiye ediyor. Prof. Dülgeroğlu, "Petekler, toksin ve antibiyotikleri depolar. Sağlığa zararlı bu kimyasallar, iki yaşına kadar çocuklarda ani ölümlere, yetişkinlerde de çeşitli hastalıklara sebep olabiliyor. Tüketiciler, petekli bal yerine, etiketli ve sertifikalı süzme balı tercih etmeli" dedi. 

Tahlilleri bile atlatıyorlar Türkiye'de ihracat yapabilmek için bal c13 tahlilinin gerçekleştirildiği tek yer olan Ege Üniversitesi, c13 analizi ile sahtek rlığın önüne geçmeyi başaramadı. Sahtek rlar, üniversite gıda bölümlerinden daha bilgili. F85 adı ile üretilip yurtdışından Türkiye pazarı için ithal edilen fruktoz şurubu ile üretilen sahte ballar tüm analizlerden geçmeyi başarıyor. Sahte balcılığın önüne geçilebilmesi için ya bu ürünün ithalinin durdurulması ya da ürünü ithal eden firmaların bunu nereye sattıklarını açıklaması gerekiyor. Tarım Bakanlığı'nın, fruktoz şurubu kullanan firmaların bunu hangi amaçla, nerelerde kullandıklarını izleyerek yapay sahte bal üretimini engellemesi gerekiyor. 


</TEXT>
</DOC>
