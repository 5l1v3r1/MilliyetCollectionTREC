<DOC>
<DOCNO> 307395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/18/yasam/axyas02.html </URL>
<DATE> 2005/01/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Evlat edinenler de doğum izni yapacak 
</HEADLINE>
<TEXT>


2 yaşına kadar olan bir çocuğu evlat edinen çiftler, çalıştıkları kurumla geçici bakım anlaşması yaparak doğum izni kullanabilecek 

ANKARA Milliyet 

Devlet Memurları Yasası ve İş Yasası'nda değişiklik yapan tasarı, dün TBMM'ye sunuldu. Kadın çalışana 16 haftalık 8'i doğum öncesi doğum izninin ardından, çocuğunu emzirmesi için 4 ay süreyle günde 3 saat, takip eden 6 ay boyunca da günde 1.5 saat süt izni verilecek. 
İznin hangi saatler arasında ve kaça bölünerek kullanılacağı, kadın çalışanın tercihine bırakılacak. 2 yaşına kadar olan çocuğu evlat edinmek amacıyla çalıştığı kurumla geçici bakım sözleşmesi yapan kadın ve erkek çalışanlar da 8 hafta izin kullanabilecek. 

12 ay ücretsiz izin 
6 aylık ücretsiz izin hakkından, eşleri doğum yapan erkeklerle, evlat edinmek için geçici bakım sözleşmesi yapan çalışanlar da yararlanacak. 
Bu süre, eşlerin istemi durumunda birbirini izleyen 2 dönem halinde kullanılabilecek. Kadın çalışan veya eşinin talebi üzerine izin, 12 aya kadar uzatılabilecek. 
Doğum ve evlat edinme durumlarında, kadın ve erkek çalışanın aldıkları izinlere bağlı olarak hizmet akitleri feshedilemeyecek. 

Cinsiyet ayrımı kalkacak 
Tasarının gerekçesinde, cinsiyete dayalı ayrımların ortadan kaldırılması ve çalışan kadının doğum nedeniyle mağduriyetinin önlenmesi öngörüldü. 
Ayrıca çocuğun doğumundan ya da evlat edinilmesi amacıyla geçici bakım sözleşmesi yapılan tarihten itibaren geçecek 12 aylık süre içindeki sorumluluğun anne ve babaya devlet ya da işveren tarafından eşit şekilde paylaştırılması hedeflendi. 
Tasarının yasalaşması durumunda, doğum izinleri konusunda işçi ve memur çalışanlar arasında var olan ayrımın da ortadan kalkacağı belirtildi. 


</TEXT>
</DOC>
