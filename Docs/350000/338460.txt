<DOC>
<DOCNO> 338460 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sonspo16.html </URL>
<DATE> 2005/04/30/ </DATE>
<TIME> 15.00 </TIME>
<AUTHOR>  </AUTHOR>
<HEADLINE>
Zirvenin ateşi Kadıköy'de yanıyor... 
</HEADLINE>
<TEXT>

     71 puanlı lider F.Bahçe ile 6 puan gerisindeki 3. Trabzonspor Saracoğlu’nda kapışacak 67 puanlı 2. G.Saray’ın gözü bu maçta olacak. 
     
     İkisi de kazanmak istiyor 

     Süper Lig’in kalbi, Kadıköy’de atıyor. Lider Fenerbahçe ile 3. sıradaki Trabzonspor’u karşı karşıya getiren mücadele, sadece bu iki takımı değil, 2. sıradaki Galatasaray’ı da yakından ilgilendiriyor. Bundan sonra evinde sadece Cim Bom ile maçı kalan Kanarya’nın hedefi, bu zorlu mücadeleden 3 puanla ayrılıp, avantajını korumak. Karadeniz ekibinin de kazanmaktan başka şansı bulunmuyor. 
     
     Gözler Alex ve Fatih’te 

     Trabzonspor, sahadan mağlubiyetle ayrılması durumunda Şampiyonlar Ligi’ne katılma şansını da zora sokacak. Sarı - Lacivertli ekipte cezalı Ümit ile sakat Servet forma giyemeyecek. Konuk takımda ise sakat Lee Young yer alamayacak. Saat 19 00’da başlayacak bu zorlu ve önemli mücadelede gözler, gol krallığı yarışında zirvede bulunan Fatih Tekke 24 ile takipçisi Alex’te 22 olacak. 
     
     Fener evinde puan vermiyor 

     3 Şubat 1974’te Avni Aker’deki Türkiye Kupası maçıyla başlayan Fenerbahçe - Trabzonspor rekabetinde takımlar bugün 91. kez karşı karşıya gelecek. 90 maçın 34’ünü Karadeniz ekibi kazanırken, Kanarya 32 galibiyet elde etti, 24 müsabakada ise eşitlik bozulmadı. Bordo - Mavili ekibin 104 golüne, Sarı - Lacivertliler 103 golle yanıt verdi. 
     Ligde ise Sarı Kanarya, galibiyetlerde 22’ye 20 üstünlük kurdu. Bu karşılaşmalarda Fenerbahçe 74, Trabzonspor 66 gol kaydetti. 
     İki takım arasında İstanbul’da oynanan 44 resmi ve özel maçta ev sahibi 21, konuk takım 11 kez galip geldi, taraflar 12 maçta yenişemedi. Bu karşılaşmalarda Fenerbahçe’nin attığı 66 gole Trabzon 46 kez yanıt verdi. Kanarya ile Trabzon, Şükrü Saracoğlu’nda 28 kez karşıya gelirken, bu mücadelelerde Sarı - Lacivertliler, rakiplerine büyük üstünlük kurdu. İstanbul ekibinin 18 galibiyetine karşın, Karadeniz takımı 5 kez sahadan gülerek ayrıldı. 
     Son yıllarda Şükrü Saracoğlu’nda yapılan karşılaşmalarda gülen taraf hep Fenerbahçe oldu. Kanarya, ligde 1998 99 sezonundan bu yana oynanan 6 maçta rakibine şans tanımadı. Trabzonspor, son 11 yıl içinde oynanan 13 maçta sadece bir kez galip gelebilirken 14 gol attı, 28 gol yedi. 
     5 Mart 1989’da Kadıköy’de oynanan maçta Fenerbahçe, rakibine 5-1’lik skorla yolcu etti. Bu, aynı zamanda iki takım arasında oynanan maçlardaki en farklı galibiyet olarak tarihe geçti. Sarı - Lacivertliler ayrıca 1991’de 4-1, 2000 2001’de 5-2, 2001 2002’de 3-0’lık skorlarla kazandı. Trabzonspor ise rakibi karşısında en farklı galibiyetini 1992’de Kadıköy’de Şenol Çorlu’nun jubilesinde 4-1’le elde etti. Bordo - Mavililer, 1976 ve 1991’de Avni Aker’deki mücadelelerden 3-0’lık galibiyetlerle ayrıldı. 

     
</TEXT>
</DOC>
