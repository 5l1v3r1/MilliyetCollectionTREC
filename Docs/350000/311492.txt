<DOC>
<DOCNO> 311492 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/01/son/sonyas10.html </URL>
<DATE> 2005/02/01/ </DATE>
<TIME> 10.05 </TIME>
<AUTHOR>  </AUTHOR>
<HEADLINE>
Annie ödüllerine 'İnanılmaz Aile' damgası 
</HEADLINE>
<TEXT>

     32. Annie Ödülleri'ni en iyi animasyon, en iyi yönetmen ve en iyi seslendirme dalında ''The Incredibles'' İnanılmaz Aile isimli animasyon filmi kazandı. ''İnanılmaz Aile'', senaryo, yapım tasarımı ve Michael Giacchino'nun bestelediği müziğiyle de ödüle layık görüldü. 
     Çizgi film ve animasyon filmi Oscarları olarak bilinen, Uluslararası Animasyon Film Cemiyeti tarafından televizyon ve sinema animasyon filmlerine verilen Annie Ödülleri çerçevesinde en iyi yönetmen ödülü ''İnanılmaz Aile''nin yönetmeni Edna Mode'a, en iyi seslendirme ödülü de bu filmdeki bir kahramanı seslendiren Brad Bird'e verildi. 
     Annie adayları arasında yer alan ''İnanılmaz Aile'' ve ''Shrek 2'' filmleri, 27 Şubat'ta dağıtılacak Oscar Ödülleri için de en iyi animasyon filmi dalında aday gösterilmişlerdi. 
     Annie Ödülleri'ni kazanan diğer yapımlar arasında çocuk kanalı Nickelodeon'da yayınlanan ''SpongeBob SquarePants'' en iyi animasyon televizyon yapımı dalında, Fox TV'de yayınlanan ''King of the Hill'' isimli animasyon yapımda ''Luane'' karakterini seslendiren Brittany Murphy de en iyi seslendirme dalında ödüle layık görüldü. 
     ABD'nin Kaliforniya eyaletindeki Glendale şehrinde bulunan Alex Tiyatrosu'nda düzenlenen ödül töreninde sunuculuğu, SpongeBob SquarePants'in seslendiricisi Tom Kenny üstlendi. 
     
</TEXT>
</DOC>
