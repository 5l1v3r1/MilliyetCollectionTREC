<DOC>
<DOCNO> 341061 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/10/guncel/axgun01.html </URL>
<DATE> 2005/05/10/ </DATE>
<TIME>  </TIME>
<AUTHOR>  </AUTHOR>
<HEADLINE>
Örnek Vali 
</HEADLINE>
<TEXT>


Osmaniye Valisi İsa Küçük, memur maaşları hesaplarının tutulması karşılığında 3 bankadan sağlanan 450 bin YTL ile kız yurdu yapıyor 

PINAR AKTAŞ İstanbul 

Milliyet gazetesinin okumayan kız çocuğu kalmaması için başlattığı 'Baba Beni Okula Gönder' kampanyasına Türkiye genelinde katılım devam ediyor. Osmaniye Valisi İsa Küçük de kampanyayı desteklediğini bildirdi. Vali Küçük, ildeki kamu kurum ve kuruluşlarında çalışan memur maaşları hesaplarının tutulması karşılığında 3 bankadan sağlanan 450 bin YTL'lik gelirle ortaöğretime yönelik kız yurdu yaptırılacağını söyledi. 
Osmaniye, 450 bin nüfuslu bir il. İlk ve ortaöğretimde okuyan 102 bin öğrencisi bulunuyor. Bu öğrencilerin 75 bini ilköğretim çağında. İl genelinde eğitim-öğretimin çoğunluğu taşımalı yapılıyor. İl genelinde sadece bir tane, Düziçi ilçesinde Pansiyonlu İlköğretim Okulu bulunuyor. İlköğretim çağındaki çocukların okullaştırılmasında sorun yaşanmıyor. Ancak ortaöğretime geçişte kız öğrenci sayısı azalıyor. Kız öğrenciler, imk n bulunmadığı ya da en yakın merkezde kalacak yer bulamadıkları için aileleri tarafından ortaöğretim için okula gönderilmiyorlar. 

Akla gelmeyen kaynak 
Osmaniye Valisi Küçük ise, hiç akla gelmeyen bir kaynakla bu sorunun çözümüne katkı sağlamayı hedefliyor. Vali Küçük, projeyi şöyle anlatıyor "Kamu kurum ve kuruluşlarında çalışan memurların maaşlarını hangi banka ödüyorsa o bankalar idarelere bir bütçe, bir çeşit promosyon ayırıyorlar. Biz de Osmaniye il merkezinde yaklaşık 30 - 40 kamu kuruluşunda çalışan memurların maaşlarının 3 yıllığına ödenmesi için 3 bankayla anlaştık. Bunun karşılığında 450 bin YTL topladık. Bu paralar bugüne kadar makam arabası, makam odasına klima, televizyon, halı almak gibi konularda kullanılıyordu. Biz de bu parayı biriktirerek bir kız yurdu yapalım fikrine dönüştürdük. Kaynak arıyoruz ya, bu bir kaynaktır. Bu paralar çarçur olup gidiyor. Böylelikle her yıl bir kız yurdu yapabiliriz." 

250 kişilik yurt olacak 
Vali Küçük, yeni eğitim-öğretim yılına yetişecek şekilde, Merkez Fevzi Çakmak Mahallesi'nde kamu arazisi üzerinde 250 kişi kapasiteli ortaöğretim için kız yurdu yapılacağını söyledi. Vali Küçük, kız yurdunun temelinin 19 Mayıs sonrasında atılmasını beklendiğini sözlerine ekledi. 


</TEXT>
</DOC>
