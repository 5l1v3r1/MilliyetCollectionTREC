<DOC>
<DOCNO> 332590 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/12/son/sonsiy15.html </URL>
<DATE> 2005/04/12/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Başkentte Öcalan sıkıntısı 
</HEADLINE>
<TEXT>

     Ankara'ya gelen bilgilere göre Avrupa İnsan Hakları Mahkemesi, Abdullah Öcalan'ın yeniden yargılanmasına dönük bir karar almak üzere bulunuyor. 
     CHP kaynakları, bir hükümet yetkilisinin CHP Genel Başkanı Deniz Baykal'a Avrupa İnsan Hakları Mahkemesi'nin Abdullah Öcalan'ın yeniden yargılamasına yönelik bir karar almak üzere olduğunu bildirdi. 
     "Ciddi bir açmazla karşı karşıyayız" diyen hükümet yetkilisi, CHP'ye ne yapmaları gerektiği konusunda ise danışmadı. Bu konuda yasal düzenleme yapılması veya herhangi bir konuda da CHP'nin desteğini istemedi. 
     Abdullah Öcalan'ın yeniden yargılanabilmesi için Meclis'in bu konudaki yasal engelleri kaldırması gerekiyor. 
     
     'Yeniden yargılama' çıkarsa süreç nasıl işler 

     Abdullah Öcalan hakkında Strazburg'dan karar beklenirken, hukuki tartışmalar alevlendi. Yargıtay Cumhuriyet Başsavcı vekili Ömer Faruk Emin Ağaoğlu, "anayasa hükmü varken yeniden yargılama reddedilemez" diyor, yargıdan Öcalan için böyle bir karar çıkarsa, "yargıyı eleştirmeyin" diye de şimdiden uyarıyor. 
     AB'ye uyum çerçevesinde çıkarılan ve AİHM kararına göre yeniden yargılama hakkı veren yasa 2003 sonrası için geçerli. Ama bir de yine AB'ye uyum çerçevesinde anayasanın 90'ıncı maddesinde yapılan değişiklik var. 
     Burada uluslararası anlaşmaların iç hukukun üstünde olduğu yazılı ve Türkiye AİHM kararlarını taraf olduğu anlaşmalar gereği tanıyor. İşte bu çelişkili durum hem siyasi çevrelerce hem de hukuki alanda değerlendiriliyor. 
     
     Hukukçular kararı tartışıyor 

     Hukukçular, anayasada yapılan değişiklikle AİHM kararlarına ilişkin bir kısıtlamanın hukuki geçerliliği olmadığını savunuyor. Bunu savunanların başında da Yargıtay Cumhuriyet Başsavcısı Vekili Ömer Faruk Emin Ağaoğlu var. 
     Ağaoğlu'na göre anayasanın 90'ıncı maddesi varken, yasada yer verilen kısıtlamalar hatta bu kısıtlamaların yeni Ceza Muhakemeleri Usulü Yasası'na taşınması hukuki olarak birşey ifade etmiyor. 
     
     Peki bu durumda ne olacak 

     Öcalan ve benzer durumdakiler açısından takdir hakimlerin elinde ve yine Yargıtay Başsavcı vekiline göre, yeniden yargılama kararı verecek hakim nedensiz eleştirilerle karşılaşmamalı. 
     Bu nedenlerle yapılan düzenlemelerin hukuksal boyutları açıklıkla ortaya konulup verilecek kararlar nedeniyle yargı organları nedensiz eleştirilere muhatap kılınmamalıdır. 
     Şu ana kadar Türkiye'nin önüne 2003 öncesinde başlayan ve biten, yeniden yargılama isteyen bir karar gelmedi. Ancak Yargıtay'daki ağırlıklı görüş böyle bir dosya gelirse hakim anayasa gereği yeniden yargılama kararı vermek zorunda kalacak. 

     
</TEXT>
</DOC>
