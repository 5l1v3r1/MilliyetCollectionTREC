<DOC>
<DOCNO> 305884 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/son/sontur20.html </URL>
<DATE> 2005/01/12/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Yunanistan, Türk eserlerinin tespitine izin vermiyor... 
</HEADLINE>
<TEXT>

     Yunanistan, Türk Tarih Kurumu'nun TTK dünyadaki Türk kültür varlıklarını tespit etmek amacıyla başlattığı araştırma kapsamında, Yunanistan topraklarında inceleme yapmasına izin vermiyor. 
     TTK Başkanı Prof. Dr. Yusuf Halaçoğlu, Yunanistan'ın, Dışişleri Bakanlığı aracılığıyla bir çok kez başvuru yapmalarına rağmen 3 yıldır araştırma izni alamadıklarını söyledi. 
     Halaçoğlu, A.A muhabirine yaptığı açıklamada, Balkanlar, Ortadoğu, Asya ve Afrika ülkelerindeki Türk kültür varlıklarının envanterini çıkardıklarını, bunun için görevlendirilen ekiplerin bu ülkelerdeki bütün mimari eserleri tek tek görüntüleyerek bilgi topladığını söyledi. 
     Kırgızistan, Kazakistan, Suriye, Ürdün, İsrail, Mısır, Tunus, Cezayir, Bosna Hersek, Kosova, Romanya, Bulgaristan, Moldova, Ukrayna, Romanya ve Macaristan'da araştırma yaptıklarını anlatan Halaçoğlu, araştırma sayesinde yok olma tehlikesiyle karşı karşıya bulunan eserleri tespit ettiklerini söyledi. Halaçoğlu, araştırma sayesinde hem bazı eserleri restore etme imkanı doğduğunu, hem de yakın dönem literatüründe yer almayan pek çok eseri tespit ettiklerini bildirdi. Halaçoğlu, 78 Türk eseri bulunduğu zannedilen Bulgaristan'da 500 eser tespit ettiklerini anlattı. 
     Bosna, Kosova, Romanya, Moldova, Ukrayna, Kırım, Kazakistan, Macaristan, Mısır, Ürdün ve Suriye'deki araştırmaları tamamladıklarını belirten Halaçoğlu, bu araştırmaların sonuçlarını ülkelerin adıyla tek tek yayınlayacaklarını söyledi. Halaçoğlu, ilk kitapların Kosova ve Makedonya ile ilgili çıkacağını bildirdi. 
     Türk eserlerinin en yoğun bulunduğu ülkelerden ikisinin Hindistan ve İran olduğunu ifade eden Halaçoğlu, Babürler ve beylikler döneminden çok eser bulunan bu ülkelerde de araştırma yapacaklarını söyledi. 
     
     3 YILDIR İZİN VERMEDİ 
     Prof. Dr. Yusuf Halaçoğlu, araştırma için başvurdukları ülkeler arasında sadece Yunanistan'ın 3 yıldır araştırma izni vermediğini bildirdi. 
     Dışişleri Bakanlığı aracılığıyla Yunanistan'a başvurarak, ''Yunanlı bir görevliyle birlikte Osmanlı kültür varlıklarının tespiti için bu eserleri dolaşma ve fotoğraflarını alma izni verilmesi''ni talep ettiklerini anlatan Halaçoğlu, Yunanistan'ın 3 yıldır bu taleplerine yanıt vermediğini, hiçbir gerekçe göstermediğini ve bilgi vermediğini söyledi. 
     Halaçoğlu, şunları kaydetti 
     ''Bir korku var onlarda ama neden korkuyorlar bilmiyorum Türkiye'nin onların topraklarını geri alıp da Osmanlı devletini kurmak gibi bir düşünceleri yok ama herkes kendi düşündüğünden korkarmış. 
     Zannediyorum, Yunanistan, İstanbul ve eski Bizans'ın yeniden ihyası ile ilgili bir takım megali ideayı hala kafasında tuttuğu için belki bizim de aynı şekilde Osmanlı devletini yeniden kurma gibi bir idealimiz olduğunu düşünüyor herhalde. Başka türlü izah etmek mümkün değil.'' Halaçoğlu, Yunanistan'ın, daha önce yaptıkları ortak çalışma teklifini de ''Sizinle eşdeğer kurumumuz yok'' gerekçesiyle geri çevirdiklerini, oysa TTK benzeri bir kurumları olduğunu bildiklerini söyledi. 
     
     ''HİÇBİR ÜLKE İTİRAZ ETMEDİ...'' 
     TTK'nın bu araştırmasına Yunanistan dışında hiçbir ülkeden itiraz gelmediğini anlatan Halaçoğlu, şöyle deva etti 
     ''Bulgaristan, Romanya, Ukrayna, Macaristan, hepsi bize çok yardımcı oldu. Bosna'da, Makedonya'da, Kosova'da hiç problemimiz olmadı ve çok güzel diyaloglar kurduk. 
     En büyük problem çekeceğimizi düşündüğümüz Suriye'de hiç sorun yaşamadık. Her yeri dolaştık ve her tarafın kaydını aldık. Mısır'da, Ürdün'de hiç sıkıntı çekmedik, herkes yardımcı oldu. İsrail, Türkiye'den gidecek ekiplere yolluk ve yevmiye vermeyi bile kabul etti, ancak çatışmalar nedeniyle gidemedik. Irak da çok yakınlık gösterdi, ama oraya da savaş nedeniyle gidemedik.'' Bu eserlerin artık dünya kültür mirası haline gelmiş eserler olduğunu vurgulayan Halaçoğlu, ''Buna herkesin sahip çıkması gerekir. Biz bunu şöven bir düşünceyle değil, bu eserlerin artık dünya kültür mirası kapsamında bulunduğu düşüncesiyle yapıyoruz'' diye konuştu. 
     
</TEXT>
</DOC>
