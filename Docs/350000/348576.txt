<DOC>
<DOCNO> 348576 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko42.html </URL>
<DATE> 2005/06/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Serdengeçti Enflasyondaki atalet kırıldı.. Tüketici davranışları değişti 
</HEADLINE>
<TEXT>

     Merkez Bankası Başkanı Süreyya Serdengeçti, Türkiye 35 yıl aradan sonra tek haneli enflasyona kavuşurken, ilk defa otoritelerin de ''koydukları hedefe ulaştıklarını'' bildirdi. 
     Enflasyonun gerilediği ortamda üretici ve tüketici davranışlarının değiştiğine işaret eden Serdengeçti, 'düşen fiyatla birlikte tüketiciler fiyat, üreticiler ise maliyet kontrolü yapmaya başladı'' dedi. 
     Serdengeçti, Dünya Gazetesi ile Van Valiliği'nin işbirliğiyle Kültür Müdürlüğü Salonu'nda düzenlenen ''Para Politikaları''konulu konferansa katıldı. 
     Serdengeçti konuşmasında, yaklaşık üç aydır, şubelerinin bulunduğu illere giderek, para politikaları konusunda konuşmalar yaptıklarını hatırlattı. 
     Son yıllarda enflasyonla mücadelede önemli mesafeler alındığına işaret eden Serdengeçti, 2001 krizinden sonra 68.5 düzeyinde olan enflasyonun son rakamlara göre 8.18 düzeyinde olduğunu vurguladı. 
     Serdengeçti, Türkiye'nin 35 yıldan sonra tek haneli enflasyona kavuştuğuna dikkati çekerken, ''Türkiye'de 35 yıl aradan sonra, ilk defa enflasyonun tek haneli rakama düşmesi dışında, ilk defa otoriteler de koydukları hedefe ulaşmışlardır'' dedi. 
     
     ENFLASYONDAKİ GELİŞMELER 
     Enflasyonda yaşanan gelişmelere değinen Serdengeçti şöyle konuştu 
     ''İlk dört ayda TÜFE'de yüzde 1.55'lik kümülatif oran var. Gıda ve giyim, tüfe'nin altında. Enflasyonla mücadelede bunların büyük yararını görmekteyiz. Hizmetler sektöründe, fiyat katılıkları azalmasına rağmen devam etmektedir. Dünyadaki gelişmelerin yardımını pek görmüyoruz. Dünyada petrol, doğalgaz ve yakıt fiyatları yüksek seyrediyor. Talepte ise nispi artış devam etmekte. Ancak kontrollü artış, fiyatlar üzerinden yukarı yönlü baskıyı sınırlamaktadır.'' 
     
     MERKEZ BANKASI'NIN BAĞIMSIZLIĞI 
     Bu arada son 4 yılda, 30 yıldan sonra enflasyonun tek haneye inmesini sağlayan unsurların başında Merkez Bankasının bağımsızlaştırılmasının geldiğini ifade eden Serdengeçti, ''Bu ülke ilginç bir ülkedir. 2001 yılında Merkez Bankası bağımsız hale getirilirken, ülkede 28 yıldır devam eden enflasyon vardı. Diğer bir deyişle bu ülke, 28 yıllık bir mahcubiyetten sonra Merkez Bankası'nı bağımsız hale getirmiştir'' diye konuştu. 
     Merkez Bankası'nın, 2001 yılında kamuya kredi açılmasını yasaklamasıyla ülkede enflasyonun düştüğüne işaret eden Serdengeçti, bunun merkez bankasının bağımsız olmasıyla gelen bir yarar olduğunu kaydetti. 
     Serdengeçti, Merkez Bankası'nın bağımsızlığının korunması ve geliştirilmesi gerektiğini söyledi. 
     
     SIKI PARA VE MALİYE POLİTİKALARI 
     Sıkı para ve maliye politikalarının da, enflasyonun düşmesine etki ettiğini dile getiren Serdengeçti, kamuda uyumlu gelirler politikası ile Merkez bankasının şeffaf, tutarlı ve dürüst iletişim politikasının da, enflasyonu düşmesine yol açan etkenlerden olduğunu bildirdi. 
     Enflasyonda dinamiklerin de değiştiğini kaydeden Serdengeçti, şöyle devam etti 
     ''2001 itibariyle en önemli sorun olan enflasyondaki atalet azalmıştır. Enflasyon hedefinin, giderek daha büyük bir çapa haline geldiğini görmekteyiz. Enflasyondaki atalet kırılmıştır. Enflasyonda oynaklık, enflasyonun kendisi kadar bir sorundu. Enflasyon oynaklığında ciddi azalmalar görülmüştür. Enflasyon döviz kuru geçişkenliği azalmıştır. Üretici ve tüketici davranışları değişmiştir. Düşen fiyatla birlikte tüketiciler fiyat, üreticiler ise maliyet kontrolü yapmaya başlamıştır.'' Serdengeçti, enflasyon ve enflasyon dinamiklerinin değişiminde alınan mesafeye rağmen fiyat istikrarının henüz sağlanmadığına dikkati çekerken, ''enflasyon sorununun çözüldüğünü söyleme pek mümkün değildir. Türkiye'de fiyat istikrarı sağlanmış değildir. Hedeflerin tutmasına rağmen, gelişmekte olan ülkeler arasında halen en yüksek enflasyona sahip ülkelerden biriyiz'' dedi. 
     
     ENFLASYONA İLİŞKİN ANLAŞILMAYAN NOKTALAR 
     Enflasyona ilişkin anlaşılmayan bazı noktalar bulunduğunu da anlatan Serdengeçti, şunları kaydetti 
     ''Nokta hedefin altında kalmak bir sorun değildir. Yüksek enflasyonla mücadele ve güvenilirliğin sağlanması sürecinde, hedefin altında kalınması olağandır. Enflasyon da, eşik bekleyişlerin oluştuğu seviyedir. Bir aylık enflasyon rakamı ile tüm yılın eğilimine ilişkin yorum yapılamaz. Bu kısa vadeli bir bakıştır.'' Serdengeçti konferansta, faiz politikası, dalgalı kur rejimi hakkında da bilgi verdi. 
     
</TEXT>
</DOC>
