<DOC>
<DOCNO> 331694 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/yazar/uras.html </URL>
<DATE> 2005/04/09/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Antakya'da işadamı çok, yatırım yok 
</HEADLINE>
<TEXT>


Antakya'da Narin kardeşler bizi Akevler semtindeki evlerinin bahçesine sabah kahvaltısına davet etti. Anneleri, eşleri ve çocuklarıyla Antakya usulü kahvaltı yaptık. Narin kardeşlerden Fuat ve Mehmet Narin, un ve makarna ihraç ediyor. Sadece ihracata dönük çalışan makarna fabrikaları günde 80 ton makarna üretiyor. Arap ülkelerine, Afrika'ya mal satıyorlar. Ayrıca uluslararası nakliye işi yapıyorlar. Diğer kardeşleri Mahmut Narin'in Hatmar Marketler zincirinin 12 mağazası var. Mahmut Narin zeytinyağı üretiyor. TIR filosu var. 
Mehmet Narin'in eşi Meryem Işık Narin, Honda Plaza'da Antakyalılara otomobil satıyor. Arap ülkelerine Avrupa'dan otomobil ihraç ediyor. Antakya'nın yerel televizyonu "Birleşik Radyo Televizyon" BRT kanalında 24 saat yayın yapıyor. Meryem Işık Narin, 2000 yılında Dünya gazetesinin "yılın başarılı kadın müteşebbisi" ödülünü almış. 
Antakya'nın bu başarılı ailesini Valilik Özel Kalem Müdiresi Meziyet Gökalpay Hanım'ın sayesinde tanıdım. Narin kardeşlerin eşleri kardeşleriymiş. 

Otobüs, kamyon bolluğu var 
Türkiye'nin en büyük otobüs işletmesi olduğu söylenen Has Otobüs İşletmesi'nin kurucusu Mehmet Selim Kara ile Sultan Sofrası'nda, oruk, mumbar ve katıklı ekmek yedik. Elli beş yıl önce otobüsçülüğe başlamış. Tamamı kendine ait 150 Mercedes otobüs ile yurt içinde ve dışında çalışıyor. Rusya, Yemen ve Suudi Arabistan'da 3 otobüs şirketi var. Hac döneminde Türkiye'den kiraladığı 1.500 otobüsü Suudi Arabistan'da çalıştırıyor. Ayrıca uluslararası taşıma yapan büyük bir TIR filosuna sahip. 
Hatay Valisi Abdulkadir Sarı, ilin ekonomisinin tarım, ticaret ve nakliyecilik sektörlerine dayandığını söylüyor. Antakya'da C2 yetki belgesine sahip 92 büyük nakliye firması var. Bunların toplam araç çekici sayısı 4 binin üzerinde. Bana, Antakyalı nakliye firmalarının Türkiye'nin toplam yaş meyve ve sebzesinin yüzde 75'ini taşıdığını, İtalya'dan Romanya'ya giden tüm İtalyan ürünlerinin Antakya firmalarınca taşındığını anlattılar. 
Antakya'nın tarım ürünü pamuk, buğday, zeytin ve narenciye. Pamuk üreticisi halinden şikayetçi ama diğerleri memnun. Seracılığın gelişmesi ile turfanda sebzecilik önem kazanmış. 
Antakya'nın içi çarşı. Ama en güzeli Uzun Çarşı. Uzun Çarşı'da yok yok. Esnaf her ne kadar şik yetçi ise de, göreli nispi olarak Antakya çarşısı ülkenin diğer çarşılarından çok çok daha canlı. Esnaf güler yüzlü. Ortalık cıvıl cıvıl. 

Yatırım yok 
Vali Yardımcısı Aydın Akkor, Antakya'nın en önemli sorununun göç ve işsizlik olduğunu söylüyor. Antakya Anadolu'dan göç alıyor, Arabistan'a göç veriyor. Sanayi olmadığı için işsizlik ciddi boyutta. Antakya'yı kurtaran, iş bulamayanların Arap ülkelerine göçü. Arap ülkelerinde çalışanlardan gelen gelirin Antakya çarşısını canlı tuttuğu söyleniyor. 
Antalya'nın başarılı işadamlarının paralarını bankada nakit tutmalarından, yatırım yapmamalarından şikayet ediliyor. 2000 yılında altyapısı tamamlanan organize sanayi bölgesinde sadece 12 firma üretime geçebilmiş. 
1992 yılında kurulan Mustafa Kemal Üniversitesi'nde 700'e yakın öğretim üyesi, 13 bine yakın öğrenciyi eğitiyor. 
Antalya'nın henüz tanıtılamayan tarih hazineleri var. Antakya iyi bir tanıtımla dünyanın her yanında kültür gezisine meraklı zengin turisti cezp edebilecek bir şehir. Hele eski yapıları restore edilirse. Tarihi bir konak "Antik Beyazıt Oteli"ne, eski bir sabun fabrikası "Savon Otel"e dönüştürülmüş. İkisi de nefis oteller. 
Vali Abdulkadir Sarı, yapımı sürüncemede kalan Antakya Havaalanı'nı tamamlatmaya çalışıyor. Bu havaalanı Antakya'nın gelişmesini hızlandıracak. 
Antakya kıyıda köşede kalmış ama, tabiatıyla, tarihiyle, hele hele insanlarının güler yüzü ve sıcaklığıyla farklı bir şehir... 



</TEXT>
</DOC>
