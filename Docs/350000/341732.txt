<DOC>
<DOCNO> 341732 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/12/siyaset/siy10.html </URL>
<DATE> 2005/05/12/ </DATE>
<TIME>  </TIME>
<AUTHOR>  </AUTHOR>
<HEADLINE>
'Tutuklama emri siyasi bir karar' 
</HEADLINE>
<TEXT>


Rumların 4 AB vatandaşı hakkında verdiği tutuklama emri tartışma yarattı 

GÜVEN ÖZALP Brüksel 


Rum Yönetimi'nin, 1974 öncesi KKTC'de Rumlara ait gayrimenkulleri kullananlara karşı açtığı işgal ve tazminat davalarının ardından çıkarttığı Avrupa tutuklama emirleri tartışma yarattı. Tartışmanın odağında, AB müktesebatının uygulanmadığı bir alana ilişkin olarak bu kararın alınıp alınamayacağı yatıyor. 
Yargı konusu doğrudan AB'nin değil, üye ülkenin yetki alanına dahil. Üye ülkeler ulusal yetki alanına dahil olan yargı konusundaki yetkilerini AB'nin belirlediği çerçeveyle uyumlaştırarak kullanıyorlar. Avrupa tutuklama emrine ilişkin yaklaşım, "Bir üye ülkenin egemen yetkilerini kullanarak çıkardığı bir kararın diğer ülkelerce de uygulanması" olarak belirginleşiyor. Hakkında Avrupa tutuklama emri çıkarılan kişinin AB üyesi ülkenin vatandaşı olması ilkesi söz konusu. İlk kriter olarak vatandaşlık değil, ilgili kişinin ana ikametg hının bulunduğu yer belirlenmiş durumda. Avrupa tutuklama emrinin uygulanma alanı da 25 AB üyesi olarak belirlenmiş durumda. AB, coğrafi olarak da adayı bir bütün olarak görüyor. Bu çerçevede, bir AB üyesinin mahkemesi olarak, 4 AB vatandaşı hakkında, kendi yetki alanı olarak görülen bir alana ilişkin olarak karar alan Rum Mahkemesi'nin buna paralel olarak Avrupa tutuklama emri çıkarttırması teknik ve ilke olarak Birlik kurallarına uyuyor. Ancak konuyla ilgili kaynaklar, bu kararın hukuki olmaktan çok siyasi nitelik taşıdığını dile getiriyorlar. 


</TEXT>
</DOC>
