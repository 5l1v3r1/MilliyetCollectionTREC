<DOC>
<DOCNO> 315554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/sonyas10.html </URL>
<DATE> 2005/02/15/ </DATE>
<TIME> 11.10 </TIME>
<AUTHOR>  </AUTHOR>
<HEADLINE>
Arka sıralara oturmak gözlere zarar... 
</HEADLINE>
<TEXT>

     Adnan Menderes Üniversitesi'nce ADÜ yapılan araştırmada, sınıflarda arka sırada oturan kısa boylu öğrencilerin, ilerde görme bozukluğu yaşayabilecekleri belirlendi. 
     ADÜ Tıp Fakültesi Halk Sağlığı Ana Bilim Dalı Öğretim Üyesi Yrd. Doç. Dr. Sacide Karakaş, AA muhabirine yaptığı açıklamada, araştırmanın, ilköğretim okullarında öğrencilerin oturma yüksekliklerinin değerlendirilmesi amacıyla yapıldığını belirtti. 
     Kent ve kırsal kesimlerdeki 7-14 yaş grubundaki öğrencilerden örnekleme yöntemiyle seçilen 626 öğrencinin oturma yüksekliğinin ortalama 68.8 santimetre olarak ölçüldüğünü bildirdi. 
     Öğrencilerin boy uzunluğuyla oturma yükseklikleri arasında anlamlı bir ilişki görüldüğünü belirten Karakaş, şunları kaydetti 
     ''Araştırmalarımız, okullardaki sıra, masa ve sandalyenin, çocukların yaş, cins, hatta yerleşim yerlerine göre farklılıklar olabileceği göz önünde bulundurularak imal edilmesinin doğru olacağını gösterdi. Arka sıralarda oturan kısa boylu öğrencilerin ileride görme bozukluğu yaşayabileceğini belirledik. Bu çocukların derslerde başarı ortalamasının düşük olduğunu gördük. Yapılan araştırmayı, ilgili kurumlara gönderdik.'' Karakaş, araştırmanın, sınıflardaki oturma malzemelerinin standardizasyonuna yardımcı olacağını, böylece öğrencilerde ilerde oluşabilecek görme bozukluklarının önüne geçilebileceğini kaydetti. 
     
</TEXT>
</DOC>
