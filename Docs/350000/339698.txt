<DOC>
<DOCNO> 339698 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/04/son/sonyas13.html </URL>
<DATE> 2005/05/04/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
Dudak uçuklatan 'dedeler çetesi' 
</HEADLINE>
<TEXT>

     BBC 

      Almanya'da 'Dedeler Çetesi' diye de anılan üç emekli, bir dizi banka soygununda bir milyon eurodan fazla para çalma suçundan yargılanıyor. 
     64 ile 73 yaşları arasındaki bu kişilerden ikisi, 1988 ile 2004 yılları arasında 14 banka baskınında yer aldıklarını itiraf etti. 
     Almanya tarihinin en yaşlı banka soyguncuları oldukları belirtilen sanıklar, suçlu bulundukları takdirde, 15 yıl hapis cezasına çarptırılabilirler. 
     Soygunlar sırasında kimse zarar görmezken, bir kez ateş edildiği belirtiliyor. 
     Sanıklardan Wilfried Ackermann, yaşamının yoksul biçimde ve bir huzurevinde sonlanmasından korktuğu için eylemlere giriştiğini savundu. 
     Ancak Ackermann, davranışının hiçbir mazeret kabul etmeyeceğini de dile getirdi. 
     Sanığın payına düşen parayı bir çiftlik satın almak için kullandığı belirtiliyor. 
     Yaşamının kırk yılını zaten başka suçlardan hapiste geçiren Ackerman, "Zaten daha önce iki kez banka soyduysanız bu işin ne kadar kolay olduğunu hayal bile edemezsiniz" diyor. 
     Suç ortağı Rudolf Richter ise o dönem bir motorcu dükkanı işletiyormuş. 
     Richter, mahkemedeki savunmasında "Hakikaten salağım, böyle bir işe kalkışmaya ihtiyacım yoktu" dedi. 
     Richter, ayrıca 1969 yılında bir banka soygununda yanlışlıkla hapsedilmesinin karşılığı olarak bu işe karıştığını anlattı. 
     Üçüncü suç ortağı Lothar Ackermann ise duruşmada ifade vermedi. 
     Üç sanık, geçen yıl başka bir banka soygunu hazırlığı sırasında bir araba parkında yakalanmışlardı. 
     Davanın Haziran ayında karara bağlanması bekleniyor. 
     
</TEXT>
</DOC>
