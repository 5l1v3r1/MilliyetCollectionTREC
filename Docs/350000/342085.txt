<DOC>
<DOCNO> 342085 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/13/spor/axspo02.html </URL>
<DATE> 2005/05/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'un kredisi bitti 
</HEADLINE>
<TEXT>


Alman çalıştırıcı Galatasaray yenilgisi sonrası Fenerbahçe camiasında istenmeyen adam ilan edildi. Yönetimin, "Hocamıza güveniyoruz" açıklamasına rağmen O.Lyon'u bırakan Fransız Le Guen için atağa kalktığı öğrenildi 

CÜNEYT KARAKAYA 


Türkiye Kupası'nda Galatasaray'a karşı alınan şok mağlubiyet, Fenerbahçe'de tüm taşları yerinden oynattı. 
Sarı - Lacivertli camiada üst düzey maçlarda tam bir hayal kırıklığı yaratan Teknik Direktör Christoph Daum'a karşı tepki en üst noktaya çıktı. Alman hoca ile henüz sözleşme yenilemeyen Sarı - Lacivertli yönetimde de birçok yöneticinin kan değişikliğinden yana olduğu öğrenildi. 
Başkan Aziz Yıldırım'ın ise arkadaşlarına "Ligin bitmesine üç hafta kaldı. Gereksiz çıkışlar takımı etkileyebilir" diyerek konuyu soğutmaya çalıştığı bildirildi. Fenerbahçe Yönetimi'nin gizlice yeni alternatifler üzerinde durmaya başladığı ve ilk ismin de Lyon'u başarıdan başarıya taşıyan Le Guen olduğu ileri sürüldü. Fransız hocanın, Türkiye'de çalışmaya sıcak baktığı ve ülkesindeki gazetelere bu yönde açıklamalar yaptığı belirtildi. Dün akşam bir Fransız televizyonu ile röportaj yapan Le Guen, Fenerbahçe ile ilgili soruya "Yorum yok" yanıtını verdi. Yönetimin de, Sarı - Lacivertliler'in kadrosunu inceleyen ve olumlu görüş bildiren Le Guen'den sezon sonunu beklemesini istediği ifade edildi. 
Bu arada Pierre van Hooijdonk'un da Daum'un Galatasaray maçındaki oyun sistemine bir hayli sinirlendiği ve Alman hocaya isyan ettiği öğrenildi. Hollandalı oyuncuyu maç bitiminde arkadaşlarının zor sakinleştirdiği kaydedildi. 

M'Gladbach iddiası 

Fenerbahçe'de gözden düşen Christoph Daum'a, Bundesliga'da kötü günler yaşayan Mönchengladbach'ın talip olduğu öğrenildi. Alman ekibinin, Daum'u ülkesine döndürmeye kararlı olduğu ifade edildi. 

Moral aşıladı 

Teknik Direktör Daum dünkü antrenman öncesi futbolcularıyla yaklaşık bir saat süren bir toplantı yaptı. Alman hoca, "Artık bu acı yenilgiyi unutun. Tarih yazmak hem moda, hem de kolay oldu. Şimdi sıra sizde. Saracoğlu'nda Galatasaray'ı yenerek şampiyonluğunuzu ilan edin. Ama önce Ankaragücü engelini aşmalıyız. Yoksa işimiz zora girer" dedi. 

Taraftar da sırt çevirdi 

Fenerbahçe'nin başına geldiği günden bu yana çok eleştirilmesine rağmen taraftarın desteğini hep arkasına alan Daum'un son kalesi de düştü. Taraftarların 5-1'lik yenilgi nedeniyle kulübü faks ve e - mail yağmuruna tutup, Daum'u protesto ettiği bildirildi. Antu.com sitesinin "Daum başarılı mı " anketinde, tecrübeli hocaya sadece yüzde 11'lik oy çıktı. 

Anelka için seferberlik 

Sakatlığı yüzünden Diyarbakır ve Galatasaray maçlarında forma giyemeyen Anelka'nın, hafta sonuna yetişmesi için yoğun çaba harcanıyor. Doktorlar Fransız yıldızın tedavisini aralıksız sürdürürken, ağrıları geçmeyen Anelka'nın şimdilik oynamasının güç olduğu öğrenildi. Bu arada cezalı Serkan'ın yerine Ankaragücü karşısında savunmanın sağında Önder'in, solda Ümit Özat'ın, göbekte ise Luciano ile Deniz'in görev alacağı belirtildi. 

Deniz'e ikinci şok 

Gençlerbirliği ile imzaladığı protokol nedeniyle 1 milyon euro tazminat ödemesine karar verilen Fenerbahçeli Deniz Barış'a bir darbe de yargıdan geldi. Asliye Hukuk Mahkemesi'ne dava açan ve Gençlerbirliği'nin başlattığı icra takibine karşı ihtiyatı tedbir kararı isteyen milli futbolcunun bu talebi reddedildi. Gençlerbirliği de, 1 milyon euronun tahsili için başlattığı icra işlemlerine hız kazandırdı. 


</TEXT>
</DOC>
