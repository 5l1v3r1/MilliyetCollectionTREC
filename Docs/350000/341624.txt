<DOC>
<DOCNO> 341624 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/11/son/sontur16.html </URL>
<DATE> 2005/05/11/ </DATE>
<TIME> 09.20 </TIME>
<AUTHOR>  </AUTHOR>
<HEADLINE>
2 THY çalışanı, uçağa asılsız bomba ihbarı yapınca... 
</HEADLINE>
<TEXT>

     Turaç TOP DHA 

İZMİR'de Türk Hava Yolları THY çalışanları Nazif Seyhan ve Ceyda Sürer, Adnan Menderes Havalimanı'ndan İstanbul'a gidecek uçağa asılsız bomba ihbarı yaptıkları iddasıyla gözaltına alındı. 
     Dün akşam saat 18.50 sıralarında 155 Polis İmdat telefonunu arayan bir erkek, Türk Hava Yolları'nın saat 19.20'de İstanbul'a gidecek olan TK 333 sefer sayılı uçağına bomba konulduğunu ihbar etti. Bunun üzerine uçaktaki 200 yolcu indirildi. Havalimanına gelen bomba uzmanı polisler, dedektörler ve köpeklerle arama yaptı. Bagajlar da tek tek kontrol edildi. Yapılan aramalarda ihbarın asılsız olduğu, uçakta bomba bulunmadığı anlaşıldı. Bunun üzerine yolcuların yeniden bindirildiği uçak saat 21.45'te İstanbul'a hareket edebildi. İstanbul aktarmalı olarak yurtdışına gidecek yolcular, gecikme nedeniyle uçaklarını kaçırdı. 
     Soruşturma başlatan polis, 155 Polis İmdat telefonunun Adnan Menderes Havalimanı'ndaki ankesörlü bir telefondan arandığını belirledi. Kamera kayıtlarının kontrol edilmesiyle, THY'nin Kargo Bölümü'nde çalışan 40 yaşındaki Nafiz Seyhan ile 27 yaşındaki Ceyda Sürer'in ihbar saatinde bu telefonun başında bulundukları saptandı. İki THY çalışanı polis tarafından gözaltına alındı. 
     Nafiz Seyhan polisteki ifadesinde olayla ilgisi olmadığını öne sürerken, yanında bulunan Ceyda Sürer ise ihbarı Seyhan'ın yaptığını söyledi. İki zanlı, aralarında ses kayıtlarının da yer aldığı belirtilen delillerle birlikte İzmir Adliyesi'ne sevkedildi. 
     Yetkililer, THY çalışanlarının, iki aydır süren toplusözleşme görüşmelerinde anlaşma sağlanamaması nedeniyle, yaklaşık 10 gündür gizli bir iş yavaşlatma eylemi yaptıklarını belirtti. 
     Son günlerde diğer illerdeki havalimanlarında da uçaklara yapılan bomba ihbarlarının arttığına dikkat çekildi. Bu tür girişimlerde bulunanların çalıştıkları kurumla birlikte ülkeye de ihanet içinde bulundukları, çok sayıda görevlinin bu ihbarlarla ilgili çalışma yapmak zorunda kalındığı ve uçak yolculuğu yapanların işlerinin aksadığı vurgulandı. 
     
     SAVCI SERBEST BIRAKTI 

     İzmir Adnan Menderes Havalimanı'ndan İstanbul'a gidecek uçağa asılsız bomba ihbarı yaptıkları iddiasıyla gözaltına alınıp adliyeye sevkedilen Türk Hava Yolları THY Kargo Bölümü çalışanlarından Nafiz Seyhan ve Ceyda Sürer, savcı tarafından serbest bırakıldı. 
     
</TEXT>
</DOC>
