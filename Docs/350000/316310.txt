<DOC>
<DOCNO> 316310 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/18/spor/spo04.html </URL>
<DATE> 2005/02/18/ </DATE>
<TIME>  </TIME>
<AUTHOR>  </AUTHOR>
<HEADLINE>
Daum'a gönderme 
</HEADLINE>
<TEXT>


Alman hocanın, "Biz kazandıkça rakiplerin sinirleri bozulur" açıklamasına Güneş "Biz rakibimizin sinirlenmesini değil, mutlu olmasını istiyoruz" karşılığını verdi 


Basın toplantısı 
TRABZONSPOR Teknik Direktörü Şenol Güneş dün düzenlediği basın toplantısında, Fenerbahçe Teknik Direktörü Christoph Daum'a göndermelerde bulundu. Güneş, Alman çalıştırıcının, "Biz kazandıkça arkamızdaki takımların sinirleri bozulur" sözlerine, "Biz rakibimizin sinirlenmesini istemiyoruz. Biz rakiplerimizin de mutlu olmasını arzuluyoruz" karşılığını verdi. 

'İş üretelim' 
TECRÜBELİ hoca, "Yüzünü güneşe çeviren gölgeyi göremez. Ama ne yazık ki biz gölgeye dönmüşüz, güneşi göremiyoruz. Daum öyle demiş, bu böyle demiş önemli değil. Bunlar bize bir şey katmaz" ifadelerini kullandı. Güneş, Malatya'nın maçın tekrarı için federasyona başvuruda bulunmasını da "Gündem olsun diye değil, iş üretmek için konuşmalıyız" diye yorumladı. 

Sisteme tepki 
TÜRKİYE'DE sık sık antrenör değişikliğinin yanlışlığına da değinen Güneş, bunun futbola bir katkı yapmadığını vurguladı. Şenol Güneş, "Bu yaklaşım doğru değil. Herkes kurallara bağlı kalmalı. Tek taraflı olarak yapılan eylemler katkı yapmıyor. Antrenör, 'Bana şu kulüp fazla para veriyor, gidiyorum' derse, ya da yönetici, Üç maç kaybettin, git' derse gelişme olmaz" dedi. 

Formayı verdi 

GÖKDENİZ'İN Beşiktaş maçında giydiği ve açık artırmada 2.5 milyar liraya 2 bin 500 YTL satılan 61 numaralı forması idman öncesinde Ufuk Yakut'a teslim edildi. Gökdeniz, Almanya'dan gelen Yakut'a formasını, Şenol Güneş ile birlikte verdi. 

Lemi'den 20 isim 

BREZİLYA'DA bir süredir Trabzonspor için futbolcu arayışında olan Lemi Çelik Türkiye'ye döndü. Çelik'in 17 - 19 ve 20 - 26 yaş grubundan 10'ar futbolcuyu listesine aldığı ve raporunu Şenol Güneş'e vereceği kaydedildi. Çelik, "Brezilya inanılmaz bir pazar. Müthiş yetenekli futbolcular var" dedi. 

Szymkowiak korkuttu 

BORDO-Mavililer, Gençlerbirliği maçı hazırlıklarını tek idmanla sürdürürken, rahatsızlanan Szymkowiak'a tesislerde serum verildi. Midesini bozan ve çalışmaya katılamayan Polonyalı futbolcunun ishal olduğu ancak Gençlerbirliği maçında oynayabileceği belirtildi. Trabzon, Şenol Güneş yönetiminde taktik ağırlıklı bir çalışma yaparken, ayak bileğinden sakat olan İbrahim Ege de idmana çıkmadı. 


</TEXT>
</DOC>
