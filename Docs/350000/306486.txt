<DOC>
<DOCNO> 306486 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonsiy14.html </URL>
<DATE> 2005/01/14/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Erdoğan Vatandaşı 400 YTL taksitle 20 yıl vadeli konut sahibi yapacağız 
</HEADLINE>
<TEXT>

     Başbakan Recep Tayyip Erdoğan, ''Her gelen gün, geçen günden daha iyi olacak'' dedi. 
     Sinop Belediye Başkanı Zeki Yılmazer'i ziyaret eden Başbakan Erdoğan, belediye binasından halka hitap etti. 
     Erdoğan, konuşmasında uygulamaya koydukları tedbirlerle ekonominin daha iyi hale geldiğini belirterek, bütün ülkeleri hayrete düşürecek şekilde Yeni Türk Lirası'na geçildiğini söyledi. 
     Vatandaşın cebindeki paranın alım gücünün artık her geçen gün arttığını ifade eden Erdoğan, ''Halkımızı zam baskısı altında inim inim inleten bir hükümet yok. Biz onun için işbaşındayız. Her gelen gün, geçen günden daha iyi olacak'' diye konuştu. 
     Enflasyon ve faiz oranlarında da büyük düşüşler yaşandığını anlatan Başbakan Erdoğan, şunları kaydetti 
     ''Enflasyon neredeydi, nereye geldi. Faizler neredeydi, nereye geldi. Türkiye, Avrupa Birliği yolunda neredeydi nereye geldi. Sıkıntılarımız yok değil ama takdir edersiniz ki korkunç bir borç ve faiz yükü altındaki Türkiye'de memurun maaşı ödenemeyecek bir halden bugünlere gelindi. Artık hamdolsun, bunları aştık.'' Ülke genelinde bir hareketlenme görüldüğünü de belirten Başbakan Erdoğan, ''Vatandaşlarımızı, 400 YTL taksitle, 20 yıl vadeli peşinatsız konut sahibi yapacağız'' dedi. 
     Geçen yıl 82 bin konutun temelinin atıldığını belirten Erdoğan, ülke genelinde toplu konut yapımına ağırlık verileceğini bildirdi. 
     Sağlık sisteminin tek elden yürütüleceğini ve böylelikle halka daha iyi sağlık hizmeti sunulacağını ifade eden Erdoğan, ''Bütün bu başarılı hizmetler, bir devrim niteliğindedir'' diye konuştu. 
     Konuşmasında Sinop'un sorunlarını bildiğini de belirten Başbakan Erdoğan, özellikle yol sorununun çözüleceğini kaydetti. 
     Erdoğan, ziyaretin ardından Atatürk Spor Salonu'nda düzenlenen AK Parti Sinop Kadın Kolları Kongresi'ne katıldı. 

     
</TEXT>
</DOC>
