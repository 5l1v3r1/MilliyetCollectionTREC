<DOC>
<DOCNO> 301682 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/son/sontur18.html </URL>
<DATE> 2004/12/28/ </DATE>
<TIME> 10.15 </TIME>
<AUTHOR>  </AUTHOR>
<HEADLINE>
Çalınan otomobilini geri aldı ama bir farkla .. 
</HEADLINE>
<TEXT>

     Sinop'ta ele geçirilen çalıntı otomobiller, sahiplerine teslim edilmeye başlandı. Otomobili 2 ay önce çalınan bir kişi, aracını motorsuz ve şanzımansız olarak teslim aldı. 
     Emniyet Müdürlüğü ekiplerince bir süre önce ele geçirilen 40 DZ 377 plakalı 2000 model çalıntı otomobil, sahibi Nevzat Barış Dulkadir'e teslim edildi. Otomobilini motorsuz ve şanzımansız teslim alan Dulkadir, Kırşehir'de 2 ay önce çalınan arabasının bulunacağından ümidini kestiğini söyledi. 
     Otomobilinin motorsuz ve şanzımansız halde bulunmasına da çok sevindiğini kaydeden Dulkadir, ''Arabamı, kamyonla götüreceğim. Garajımda dursun. Belki parçaları bulunur'' dedi. 
     Yaklaşık 2 hafta önce ortaya çıkarılan olayda, çalıntı 23 otomobilin motor ve şasi numaralarının değiştirilip sahte plakalarla satılması olayına karıştıkları iddia edilen 6 kişi gözaltına alınmış, bu kişilerden biri tutuklanmıştı. Olayla ilgisi olduğu gerekçesiyle de trafikten sorumlu Emniyet Müdür Yardımcısı açığa alınmıştı. 
     
</TEXT>
</DOC>
