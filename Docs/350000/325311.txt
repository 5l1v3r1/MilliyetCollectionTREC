<DOC>
<DOCNO> 325311 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/20/son/sonspo07.html </URL>
<DATE> 2005/03/20/ </DATE>
<TIME> 12.20 </TIME>
<AUTHOR>  </AUTHOR>
<HEADLINE>
Gaziantepspor'da keyifler yerinde... 
</HEADLINE>
<TEXT>

     Gaziantepspor Teknik Direktörü Nurullah Sağlam, Ankaragücü maçında çok iyi mücadele ederek çok önemli 3 puan aldıklarını söyledi. 
     Nurullah Sağlam, A.A muhabirine yaptığı açıklamada, güçlü rakipleri Ankaragücü maçına mutlak galibiyet için hazırlandıklarına dikkati çekerek, ''Ankaragücü maçında defansımız uyumlu çalıştı. Futbolcularımız çok az bireysel hata yaptı. Maç öncesinde hazırlandığımız oyun sistemini en iyi sahaya yansıtıp, sonuca ulaşmayı başardık'' diye konuştu. 
     Diyarbakırspor yenilgisi sonrasında alınan 3 puanın daha da önemli ve anlamlı olduğuna işaret eden Sağlam, ''Diyarbakırspor yenilgisi büyük üzüntü yaratmıştı. Bu maçın hatasını telafi etmek için Ankaragücü maçına çok sıkı hazırlandık. Futbolcularımız galibiyete adeta şartlanmış olarak sahaya çıktılar. Nitekim maça iyi başlayıp, 90 dakika çok üstün mücadele ettik ve sporseverlere keyifli bir maç izlettik'' dedi. 
     Sağlam, Gaziantepspor'un, ikinci yarıda yaptığı karşılaşmaların hep ikinci yarısında gol yediğini hatırlatarak, ''Ancak Ankaragücü maçında bu hatayı tekrarlamadık ve ilk yarısını 2-0 önde kapadığımız maçın ikinci yarısında gol yemeden karşılaşmayı tamamladık'' diye konuştu. 
     Ankaragücü maçını umutup, bu hafta deplasmanda yapacakları Fenerbahçe maçını düşünmeye başladıklarını kaydeden Sağlam, şöyle konuştu 
     ''Şimdi önümüzde çok zorlu bir maç var. Rakibimiz Fenerbahçe zirvede yer alan güçlü bir ekip. Artık Ankaragücü maçını unutup, bu maçı düşünmek zorunda olduğumuzu biliyoruz. Yarın, bu önemli maçın hazırlıklarına başlayacağız. 
     İşimiz çok zor. Bizim için her maç önemli ve biz de takım olarak her maçımıza büyük takım küçük takım ayrımı yapmadan galibiyet düşüncesi ile hazırlanacağız.'' Sağlam, Ankaragücü maçında kart gören as futbolcuları Ettayeb'in Fenerbahçe maçında forma giyemeyeceğini, kasığından rahatsızlığı bulunan golcü futbolcuları Jaziri'nin ise tedavisinin sürdüğünü sözlerine ekledi. 
     
</TEXT>
</DOC>
