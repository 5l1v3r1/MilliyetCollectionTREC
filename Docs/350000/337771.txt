<DOC>
<DOCNO> 337771 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/28/son/soneko44.html </URL>
<DATE> 2005/04/28/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Tüpraş'ta ihale süreci yarın başlıyor... 
</HEADLINE>
<TEXT>

     TÜPRAŞ'ın yüzde 51'lik bölümünün blok satışı için, yarın gazetelere verilecek ilanlarla ihaleye çıkılıyor. 
     Özelleştirme İdaresi Başkan Yardımcısı Hasan Köktaş'ın verdiği bilgiye göre, ihalede ön yeterlilik şartı aranacak. 
     13 Haziran'a kadar ön yeterlilik almak için firmaların Özelleştirme İdaresi Başkanlığı'na başvurması gerekecek. TÜPRAŞ ihalesinde, ilk teklifler 2 Eylül 2005 tarihinde alınacak. 
     
     ÖN YETERLİLİĞE BAKILACAK 

     TÜPRAŞ'ın yüzde 51'lik bölümünün blok satışına ilişkin ihaleye katılacak firmalarda finansal ve sektörel ön yeterliliğe bakılacak. 
     Özelleştirme İdaresi Başkan Yardımcısı Hasan Köktaş'ın verdiği bilgiye göre, ihaleye katılacak firmalar 13 Haziran Günü ön yeterlilik dosyalarını idareye teslim etmiş olacak. Ön yeterliliğin ardından bir hafta sonra bilgi odası süreci başlayacak. Daha sonra 2 Eylül'de ilk teklifler alınacak. Kısa bir süre sonra da yapılacak açık artırma ile Tüpraş'ın ihale süreci tamamlanacak. 
     İhalede geçici teminat 30 milyon dolar olarak belirlenirken, 20 bin dolar olan şartname ve tanıtım kitapçığının dağıtımına da yarından itibaren başlanacak. 
     
     ELEKTRONİK BİLGİ ODASI 

     Hasan Köktaş, Türkiye'de ilk defa uygulanacak bir yöntemi de TÜPRAŞ ihalesinde bilgi odası sürecinin elektronik ortamda gerçekleşeceğini açıkladı. 
     Köktaş, tüm bilgilerin elektronik ortama aktarılıp, yatırımcılara verilecek bir şifre ile yatırımcıların kendi ofislerinde bilgiye ulaşmasının sağlanacağını kaydetti. 
     İhalenin son derece şeffaf, herkese açık ve eşit şekilde yapılacağını ifade eden Köktaş, ön yeterlilik kriterlerini yerine getiren herkesin gerek bireysel gerekse konsorsiyum şeklinde ihaleye girebileceğini vurguladı. 
     Köktaş, ön yeterlilikte finansal ve sektörel kriterlere bakılacağını kaydetti. 
     Tekliflerin alınma tarihi olan 2 Eylül'den sonra değerlendirmelerin yapılacağını, bunun ardından gerçekleştirilecek açık artırma ile ihalenin teknik olarak sonuçlandırılacağını anlatan Köktaş, ihale sürecinin devir de dahil 2005 yılı içinde tamamlanmış olacağını belirtti. 
     Ön yeterlilik sürecinin son derece objektif ve ölçülebilen rasyonel kriterlere dayanacağını söyleyen Köktaş, bilgi odası sürecinin ön yeterlilikten bir hafta sonra başlayacağını sözlerine ekledi. 
     Öte yandan geçen yıl gerçekleştirilen TÜPRAŞ ihalesinde şirketin yüzde 65.76'sı için 1 milyar 302 milyon dolar teklif alınmış, ancak ihale yargıdan dönmüştü. 
     
</TEXT>
</DOC>
