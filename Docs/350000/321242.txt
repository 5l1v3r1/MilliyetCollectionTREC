<DOC>
<DOCNO> 321242 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/06/son/soneko06.html </URL>
<DATE> 2005/03/06/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
TMSF'ye borcu olan havaalanından dönüyor... 
</HEADLINE>
<TEXT>

     Vergi borcu olanlarda olduğu gibi, Tasarruf Mevduatı Sigorta Fonu'na TMSF devredilen bankalara borcu olan kişiler de, geçen yıl Kasım ayından beri yurtdışına çıkamıyor. 
     Edinilen bilgiye göre, 5682 sayılı Pasaport Kanununun 22. maddesi hükümlerince Fon'un isteğiyle, bireysel ya da ticari borçlulara, devredilen bankalara borçları nedeniyle yurtdışı yasağı konulurken, söz konusu yasakta herhangi bir parasal sınırlama bulunmuyor. 
     Buna göre, 1994 yılından bu yana TMSF'ye devredilen veya el konulan bankalara 1 YTL 1 milyon lira bile borcu olan vatandaş, havaalanından geri dönüyor. 
     Fon, toplam 25 bin kişiye konan yurtdışı çıkma yasağı ile şu ana kadar 65 milyon dolar tahsil ederken, söz konusu tutarın 45 milyon dolarını ticari ve kurumsal kredi borçlularından, kalan kısmını da bireysel borçlularından tahsil etti. 
     Yurtdışına çıkış yasağı, özellikle son 3 yıldır fona borçlarını ödeme konusunda hiçbir girişimde bulunmayan tüzel ya da gerçek kişilerden, alacakların tahsilini amaçlıyor. Borçlular TMSF'ye başvurarak, borçlarını ne şekilde ödeyeceklerini öğrenebilirken, fona borcunu ödeyen kişilerin ise yurtdışına çıkış engeli yapılan işlemler sonrası kaldırılıyor. 
     
     YASAKLA ETKİN TAHSİLAT GERÇEKLEŞTİRİLİYOR 
     Öte yandan TMSF yetkilileri, fonun Amme borçlarını tahsil noktasında kanunların kuruma tanımış olduğu tüm yetkileri kullanarak alacaklarını tahsile çalıştığını ve bu kapsamda yaptıkları çalışmalar çerçevesinde en ufak borçlarını bile hala ödememiş, vatandaşlara, şirket sahiplerine, kurum yetkililerine yurtdışı çıkış yasağı konduğunu belirtiyorlar. 
     Fon tarafından 1994 yılından beri el konulan 22 bankaya borcu olanların bile tespitinin önceden daha karmaşık olduğunu anlatan yetkililer, ancak son 1 yıldır sistemi düzene oturttuklarını ve borçların tahsilatında önemli mesafeler kaydettiklerini vurguluyorlar. 
     Yurtdışına çıkışların engellenmesi 3 aydan beri süregeldiğini belirten yetkililer, söz konusu yöntem ile bireysel borçluların borçlarının yüzde 83'ünün tahsil edildiğini kaydediyorlar. 
     Fonun söz konusu uygulamasının, Bankalar Kanunu'nun 15. maddesine dayandığına işaret eden yetkililer, kurumun borçlulardan tahsil noktasında daha önce bir takım yaptırımlar uyguladığını hatırlatarak, söz konusu yöntem ile bir türlü ulaşılamayan borçlulardan tahsilatın etkin bir şekilde gerçekleştirildiğini söylüyorlar. 
     Bu arada fon yetkilileri, bireysel ve ticari borçluları sınır kapılarından geri dönmemek için borçlarını ödemeye çağırıyor. 
     
</TEXT>
</DOC>
