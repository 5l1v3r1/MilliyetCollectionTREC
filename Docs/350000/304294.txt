<DOC>
<DOCNO> 304294 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sondun24.html </URL>
<DATE> 2005/01/07/ </DATE>
<TIME> 11.55 </TIME>
<AUTHOR>  </AUTHOR>
<HEADLINE>
Felaket yetimleri, Güney Asya için yardım kampanyası başlattı 
</HEADLINE>
<TEXT>

     Japonya'nın başkenti Tokyo'da toplanan tüm dünyadan felaket kurbanı yetimler, Güney Asya'daki tsunami felaketzedeleri yararına uluslararası yardım kampanyası başlattılar. 
     Aralarında 17 Ağustos depremi yetimlerinin de bulunduğu, ana babasını deprem ve diğer doğal felaketlerin yanı sıra savaş veya terörizm sebebiyle kaybetmiş 50 kadar çocuk, Güney Asya kurbanları için yardım çağrısında bulundular. 
     Japonya'nın batısındaki Kobe kentinde 6 bin kişinin öldüğü depremin 10. yıldönümü dolayısıyla düzenlenen ve 13 gün sürecek ''Uluslararası 5. Yetimler Kampı''na katılan çocukların yaşları 10 ile 18 arasında değişiyor. 
     Kampın organizatörlerinden Satoşi Tanaka, 26 Aralık'taki felaketin bu organizasyona daha fazla anlam yüklediğini belirtti ve dünyayı yardıma çağırdı. 
     Tokyo'daki etkinliğe, Türkiye ve Japonya'nın yanı sıra Tayvan, Cezayir, Irak, Afganistan ve ABD'den de yetim çocuklar katılıyor. 
     
</TEXT>
</DOC>
