<DOC>
<DOCNO> 316005 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/yazar/uras.html </URL>
<DATE> 2005/02/17/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Durum 'çok çok iyi' imiş 
</HEADLINE>
<TEXT>


Biz farkına varamıyoruz. Boşuna üzülüyoruz... Halbuki durumumuz çok iyi imiş... "Başkaları öyle söylüyor..." 
Deutsche Bank, Türkiye'nin 2006 - 2020 arasında "Dünyanın en hızlı büyüyen beşinci ekonomisi" olacağını bildirdi.UniCredito Italiano, AB sürecindeki beklentileriyle Türkiye ekonomisine ilişkin görünümün pozitif olduğunu belirtti. Bankacılığa yabancı ilgisinin arttığını açıkladı.Türk tahvilleri kapışıldı. Hazine uluslararası piyasalardan bugüne kadarki en düşük faizle borçlanmayı gerçekleştirdi. 1 milyar euroluk tahvil için 5.5 milyar euro talep geldi.Rusya'dan kaçan yatırımcı Türkiye'ye yöneliyor. The Eastern European Yatırım Fonu, Rusya'daki yatırımlarını azaltırken Türkiye'deki payını artırdı. Financial Times'ta, "Türk hisselerinin cazibesine dikkat çekildi".İtalya'da yayımlanan ünlü ekonomi gazetesi "Il Sole 24 Ore"ye göre, "Türkiye yabancı sermayenin ağzını sulandırıyor."IMF eski başkanlarından Larosiere, "Böyle hızlı düzelen ekonomi görmedim" diyerek Türkiye'ye hayranlığını dile getirdi.IMF Birinci Başkan Yardımcısı Anne Krueger, Türkiye'nin son dönemde gösterdiği ilerlemeyi "mükemmel" olarak nitelendirdi. Derecelendirme kuruluşu Moody's Türkiye'nin kredi notunu yükseltti. Gerekçesi "Türkiye'nin 2001'den bu yana gösterdiği ekonomik gelişme ve AB ile güçlü ekonomik, mali ve siyasi entegrasyon süreci." İtalya'da yayımlanan haftalık siyaset dergisi "Panorama" son sayısında "Yıldızı parlayan Türk ekonomisine 4 sayfa ayırdı ve Türkiye'den, "Dibimizdeki Çin" diye bahsetti. Panorama'ya göre, "Yabancılar Boğaz'da yatırım kuyruğunda."Dünyada yılın Merkez Bankası Başkanı seçilen TC Merkez Bankası Başkanı için düzenlenen ödül töreninde "The Banker dergisi genel yayın yönetmeni", "Türkiye'nin ekonomik potansiyeli önündeki engeller kalktı. Bu bir zaferdir" dedi. 
Bunları duyunca, okuyunca, "Biz ne imişiz be abicim " diyerek insanın sevineceği geliyor. Sevineceğiz ama... İçerideki "kara gözlüklüler" insanın neşesini kaçırmak için hemen "tezvirata" başlıyor. Hatta bakanlarımız bile "durumun ne kadar iyi olduğunun farkında değil..." Başka telden çalıyor... "Başbakan Yardımcısı Abdüllatif Şener'e göre, Türkiye'de 1 milyon kişi 'mutlak yoksulluk', 18 milyon kişi 'göreli yoksulluk' yaşıyor. 1 milyon kişi karnını doyuruyor. 18 milyon karnını doyuruyor ama giyim, sağlık ve eğitim gibi ihtiyaçları için para bulamıyor." Yabancılar ne diyor, bizim Başbakan Yardımcısı ne diyor 
Sayın okuyucularım, tabii ki ekonomide iyileşme işaretleri var. Ama bu işaretler henüz "makro" düzeyde. "Mikro" düzeye halkın yaşamına yansıyan bir şey yok. Tersine "makro" dengelerin düzeltilmesi, halkın fakirleşmesi, tüketimin kısılması, gelir dağılımının bozulması sayesinde mümkün olabiliyor. 
Dışarıdan "övgü mesajı yollayanların" ne hesap peşinde olduğu belli... Kimi mal satmaya, kimi bizim kamunun ve özel sektörün satışa çıkarılan şirketlerini, bankalarını, mallarını ucuz ucuz ele geçirmeye, kimi yüksek faiz ile para vermeye bakıyor. Tehlikeli olan, dışarıdan gelen bu abartılı övgülerin bizim yöneticilerin aklını karıştırması ve ekonomideki riskleri küçümsemelerine yol açmasıdır. 
Karadenizlinin mezar taşında yazanları unutmayınız "İyisun... İyisun dediniz... İyu idu isem... O halde bana ne oldi " 



</TEXT>
</DOC>
