<DOC>
<DOCNO> 347652 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/ekonomi/eko08.html </URL>
<DATE> 2005/06/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Airbus'a AB desteğine kızan ABD, DTÖ'ye gidiyor 
</HEADLINE>
<TEXT>


AB'nin A350'nin geliştirilmesi için Airbus'a desteğini 'haksız rekabet' olarak gören ABD, konuyu DTÖ'ye götürüyor 


ABD, Avrupa havacılık devi Airbus şirketine AB tarafından verilmesi planlanan sübvansiyonu protesto ederek, AB ile arasındaki bu anlaşmazlığı Dünya Ticaret Örgütü'nün DTÖ hakemliğine götürmeye karar verdi. 
ABD'nin dış ticaret konusundaki en yetkili ismi olan Ticaret Temsilcisi Rob Portman, Washington'un, Airbus'a AB tarafından verilmesi planlanan 1.7 milyar dolarlık sübvansiyonun durdurulması yönündeki talebinin karşılanmaması yüzünden, konuyu DTÖ'ye götürmeye karar verdiklerini duyurdu. 
ABD, DTÖ'den, bu sübvansiyonun yasadışı olduğu yönünde karar vermesini istiyor. Portman, bu aşamadan sonra konuya ilişkin ABD ile AB arasında bir anlaşmaya varılması durumunda DTÖ'ye yapılan şikayetin geri çekileceğini, aksi takdirde DTÖ sürecinin yürütüleceğini belirtti. 
ABD ile AB arasındaki bu anlaşmazlık, Amerikan Boeing ve Avrupalı Airbus'un amansız rekabetinden kaynaklanıyor. 
AB ise ABD'yi, Boeing'e haksız vergi indirimleri sağlamakla suçluyor. ABD'nin Airbus meselesini DTÖ'ye götürme kararının ardından AB'nin de, Boeing için aynı yola başvurabileceği belirtiliyor. ABD'nin açmaya karar verdiği DTÖ süreci, bugün Cenevre'de resmi başvurunun yapılmasıyla yürürlüğe girecek. 




</TEXT>
</DOC>
