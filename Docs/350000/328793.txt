<DOC>
<DOCNO> 328793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/spor/ydemirkol.html </URL>
<DATE> 2005/03/31/ </DATE>
<TIME>  </TIME>
<AUTHOR> Mehmet DEMİRKOL  </AUTHOR>
<HEADLINE>
Bu iş olur 
</HEADLINE>
<TEXT>



Baştan öngörülen hemen her şeyin gerçekleştiği bir oyun oldu. Onlar duran toplarla bizi zorladılar ve goller buldular. Biz ise orta sahadan kaptığımız toplarla, yaptığımız baskınlarla maçı kopardık. Emre ve Yıldıray'ın ilk yarıda attığı derin pasların etkinliği kadar, Fatih Tekke'nin gol vuruşu becerisi de oyunu bize döndüren temel etkenlerdi. Dün bir kez daha gördük ki, bu presli baskın oyun bizim ulusal karakterimize en uygun tarz... Ve biz bu oyun tarzını bu hücumcu kadrosuyla mükemmelleştirebilir, Dünya çapında tanınan bir ekole çevirebiliriz. 
Bir şey daha görüldü... Dört golde de başrolde olan Fatih Tekke, üzerinde spekülasyon yapılacak bir oyuncu değil. Yıldıray'ın oyundan çıkışı sonrası güç kaybına uğrayan, hücumcu orta sahamızın da görevlerini üstlendi ve tek kelime ile büyük oynadı. 

Savunma sorunu 
Ama çok derin bir sorunumuz da var... Tolga dışında tamamı pozisyon devşirmesi oyunculardan kurulu savunmamızın yaşadıkları... Her duran ve yan topta büyük sorunlar yaşadık. Ve bunun temelinde kimsenin topla ilgilenmeyip rakibi tutmaya çalışması vardı. Bu temel hatayla iki gol yedik. Ve şu ortaya çıktı ki, bizim bugün Hakan'dan çok Alpay'ı tartışıyor olmamız gerekli... Ya da koca ligden nasıl olup da iyi savunmacılar çıkaramayışımızı. Federasyonda konu ile ilgili olanlara da sormalı.. Önder Turacı'nın milli takıma katılamayışının sorumlusu kim Ya da nasıl oluyor da Celaleddin'i, Türk pasaportu almaya ikna edemiyoruz Eğer savunmadaki sorunlarımızı halledersek bu gruptan çıkmanın çok çok ötesine geçeriz. Ersun Yanal'ın yavaş yavaş yerleştirdiği bu oyun ulusal futbol karakterimize uygundur ve yola böyle devam edilebilir. 



</TEXT>
</DOC>
