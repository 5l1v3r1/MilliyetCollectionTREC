<DOC>
<DOCNO> 326685 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/24/son/sonsiy21.html </URL>
<DATE> 2005/03/24/ </DATE>
<TIME> 17.20 </TIME>
<AUTHOR>  </AUTHOR>
<HEADLINE>
Aksu Vatandaşları çirkin saldırı karşısında soğukkanlı olmaya çağırıyorum 
</HEADLINE>
<TEXT>

     İçişleri Bakanı Abdülkadir Aksu, Mersin'deki Nevruz gösterisi sırasında Türk Bayrağı'na yapılan saygısızlıkla ilgili olarak, Türk halkını soğukkanlı olmaya çağırdı. 
     TBMM Başkanvekili Sadık Yakut ise ''Türk milletinin çok hassas olduğu bu nokta kaşınmakta, kargaşa yaratılmak istenmektedir. Bu oyuna gelme lüksümüz yoktur'' dedi. 
     TBMM Başkanvekili Yakut, Genel Kurul'da yaptığı gündemdışı konuşmada, milli bir hassasiyeti dile getirmek istediğini söyledi. Tarihin her döneminde Türk milletine saldırı olduğunu belirtin Yakut, ''Aslolan bu saldırılara karşı uyanık olmak ve bunlara karşı durabilmektir'' diye konuştu. 
     Milletin, Türk Bayrağı'nın sahipsiz olmadığını en güzel şekilde göstermeye başladığını ifade eden Aksu, sözlerini şöyle sürdürdü 
     ''Bize yakışan milli duruş da budur. Ancak, gelinen noktada haklı ve geçerli hassasiyetimizi, vakur bir şekilde dosta düşmana göstermemizin yeterli olmayacağı inancındayım. 
     Soğukkanlılıkla şer olayını bütün boyutlarıyla irdelemek zorundayız. Ne iki çocuğun gerçekleştirdiği akıl ve izan dışı olay basit bir provokasyon diye görmezden gelinmeli, ne hain odakların ellerini ovuşturarak sinsice bekledikleri gibi kontrolsüz öfke ve güç kullanılarak yüce milletin birliği ve dirliği provoke edilmelidir. 
     Türk töresinde vatan, millet, bayrak sevgisi her sevginin önünde gelmektedir. Türk milleti, vatan için bayrak için ölmeyi bir görev bilmekte. Bunun içindir ki Türk milletinin çok hassas olduğu bu nokta kaşınmakta, kargaşa yaratılmak istenmektedir. Bu oyuna gelme lüksümüz yoktur. Çünkü her şeyde bir hayır vardır inancıyla ebediyen bu yurdun üzerinde dalgalanacak bayrağımız için yeni bir heyecanla rüzgar esmeye başlamıştır. Bize düşen görev, bu rüzgarı fırtınaya dönüştürerek yakıp yıkmak değil, her türlü düşmanlığa son verecek tatlı bir meltemin esintisi içinde nazlı nazlı dalgalanmasını sağlamaktır. Bunu, hep birlikte yapacağız. Ortak duygu ve düşünce içinde birlik ve beraberlik içinde yapacağız.'' 
     
     ''TÜRK BAYRAĞI EBEDİYEN DALGALANACAK'' 
     İçişleri Bakanı Abdülkadir Aksu, gündemdışı bu konuşmaya yanıt verirken, Türk Bayrağı'nın ebediyen dalgalanacağını, bu konuda hiç kimsenin en ufak bir kuşkuya düşmemesi gerektiğini söyledi. 
     Vatan toprağı ve bayrağın ülkenin birlik ve dirliğinin teminatı olduğunu vurgulayan Aksu, bu topraklarda yaşayan herkesin Türk bayrağına saygılı olmak mecburiyetinde olduğunu dile getirdi. 21 Mart Nevruz kutlamalarında sağduyulu bir şekilde can ve mal güvenliğini sağlamak ve olay meydana gelmesini önlemek üzere emniyetin canla başla mücadele ettiğini ifade eden Aksu, bu gayretleri dolayısıyla emniyet teşkilatına teşekkür ettiğini bildirdi. 
     Aksu, 21 Mart vesile edilerek, bu tarihten önce de çeşitli yerlerde eylemler gerçekleştirildiğini, bu eylemlerde taşlı sopalı saldırılara, çeşitli kundaklama olaylarına karışan 26 kişinin gözaltına alındığını, bunlardan 13'ünün tutuklandığını belirtti. Yine Nevruz öncesi Mersin'de eylem hazırlığında olduğu anlaşılan ve üzerinde parça tesirli bomba ile ele geçirilerek kişinin 16 Mart'ta tutuklandığını ifade eden Aksu, Nevruz öncesindeki eylemleri organize ettiği anlaşılan ve hakkında 2 yıl 6 ay kesinleşmiş hapis cezası bulunan bir kişinin de aralarında bulunduğu 11 kişinin gözaltına alındığını ve bunlardan 10'unun tutuklandığını bildirdi. 
     Bakan Aksu, 21 Mart gecesi, olaylara karıştığı belirlenen 2 kişi, ertesi gün 2 kişi ile onları yönlendirdiği anlaşılan 2 kişi olmak üzere toplam 6 kişinin yakalanarak gözaltına alındığını, olaylarla ilgili tahkikatın sürdüğünü kaydetti. 
     21 Mart'ta Türk Bayrağı'na yönelik hareket içine giren 26 kişinin yakalandığını, bunlardan 18'inin tutuklandığını belirten Aksu, toplumsal eylemlere katılan 4 kişinin daha gözaltına alındığını ifade etti. 
     İçişleri Bakanı Aksu, böylece 21 Mart günü, öncesi ve sonrasında toplam 74 kişinin gözaltına alındığını, bunlardan 42'sinin tutuklandığını, 22'sinin serbest bırakıldığını, 10 kişinin de halen gözaltında bulunduğunu bildirdi. 
     Bu yasadışı eylemlerde 18 yaşından küçük ve madde bağımlısı çocukların seçilmesinin düşündürücü olduğunu belirten Aksu, anne ve babalardan, çocuklarını bu tür olaylardan uzak durmaları konusunda telkin etmelerini istedi. 
     Bakan Aksu, ayrıca, Mersin'de Türk Bayrağı'na yönelik hakareti önleyen polis ile onun şahsında tüm emniyet mensuplarına teşekkür ettiğini söyledi. Aksu, polisin en üst ödül olan 24 maaş tutarında ikramiye ile ödüllendirildiğini de anımsattı. 
     Aksu, şöyle devam etti 
     ''Bu vesileyle tüm sağduyulu vatandaşlarımızı bu menfur ve çirkin saldırılar karşısında soğukkanlı olmaya davet ediyorum. Provokasyonlara karşı da duyarlı olalım. Devletimiz ve tüm güvenlik güçlerimiz bu olayların üstesinden, önceden olduğu gibi başarıyla gelecek ve hainlerin emelleri kursaklarında kalacaktır.'' 
     
     ASAYİŞ OLAYLARI 
     Bakan Aksu, asayiş olaylardaki olumsuz gelişmelerle ilgili olarak söz alan CHP İstanbul Milletvekili Hasan Aydın'ı da yanıtladı. Aydın'ın konuşmasında dile getirdiği kapkaç, otopark çeteleri ve asayiş olaylarındaki genel anlamdaki artışa değinen İçişleri Bakanı Aksu, büyük şehirlere son yıllarda önemli miktarda göç olduğunu, hem şehirde oturanların hem de şehre göç edenlerin yeni duruma hazırlıklı olmamalarından kaynaklanan çeşitli sorunlar yaşandığını belirtti. 
     Aksu, güvenlik politikalarının tek başına yeterli olmadığını, olumsuzlukları meydana getiren diğer nedenleri de dikkate alarak güvenlik politikalarını sosyal politikalarla birlikte düşünüp uygulamak gerektiğini söyledi. Aksu, hükümet olarak bu şekilde düşündükleri için 5 bakandan oluşan bir komite kurulduğunu ve bu komitenin olayların bütün yönlerini değerlendirerek, kalıcı önlemlere yönelik politikalar belirlediğini bildirdi. 
     Şehirlerin suç haritalarının çıkarıldığını, çevik kuvvetten de asayişe kaydırma yapılarak suçların yoğun olduğu saatlerde önlemlerin yoğunlaştırıldığını, kapkaç ve benzeri olaylarda gözle görülür bir azalma olduğunu anlatan Aksu, kısa vadeli önlemlerin yanı sıra uzmanların da bulunduğu mobil ekipler oluşturarak 10 bin yeni polis istihdam ederek ve İstanbul'da MOBESE adını verdikleri iletişim sistemi kurarak hem olaylara daha kısa sürede müdahale hem de suçların önlenmesine yönelik tedbirler alındığını sözlerine ekledi. 
     
</TEXT>
</DOC>
