<DOC>
<DOCNO> 324889 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/18/son/sontur39.html </URL>
<DATE> 2005/03/18/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Popstar yarışmacısı Bayhan'a dava... 
</HEADLINE>
<TEXT>

     Özel bir TV kanalında gerçekleştirilen Popstar Yarışması'nda 3'üncü Bayhan Gürhan hakkında, ''tehlikeli vasıta kullanmak'' suçundan 3 aya kadar hapis cezası istemiyle dava açıldı. 
     İstanbul Cumhuriyet Başsavcılığı'nca hazırlanan iddianamede, Bayhan Gürhan'ın 8 Temmuz 2004 tarihinde, 34 UC 6214 plakalı aracıyla Levent Karanfil Caddesi'nde seyrederken, İbrahim Ekinci'nin kullandığı 34 TAA 86 plakalı ticari taksi ile çarpıştığı anlatıldı. 
     Takside bulunan Saadet Buzağacı'nın 10 gün iş ve gücünden kalacak şekilde yaralandığı belirtilen iddianamede, Gürhan'ın TCK'nın 459. maddesi uyarınca 3 aya kadar hapis cezasına çarptırılması talep edildi. 
     Gürhan'ın yargılanmasına, önümüzdeki günlerde İstanbul Asliye Ceza Mahkemesi'nde başlanacak. 
     Kazaya karışan Ekinci ve Gürhan'ın 118'er milyon lira ön ödemeli para cezasına çarptırıldıkları, ödemeyi yapmadığı için Gürhan hakkında dava açıldığı, cezasını yatıran Ekinci hakkında ise ''takipsizlik'' kararı verildiği öğrenildi. 
     
</TEXT>
</DOC>
