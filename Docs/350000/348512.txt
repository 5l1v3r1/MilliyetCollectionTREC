<DOC>
<DOCNO> 348512 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/sondun19.html </URL>
<DATE> 2005/06/03/ </DATE>
<TIME> 14.05 </TIME>
<AUTHOR>  </AUTHOR>
<HEADLINE>
Economist Referandumlardan en çok kayba Türkiye uğrayabilir 
</HEADLINE>
<TEXT>

     İngiltere'de yayımlanan The Economist dergisi, Fransa ve Hollanda'da yapılan referandumların kaygı verici bir sonuç ortaya koyduğunu öne sürerken, ''AB referandumlarından en çok kayba uğrayabilecek ülke Türkiye olabilir'' görüşünü savundu. 
     Referandumlardan sonra Avrupa Anayasası'nın doğrudan Türkiye'nin AB üyeliğiyle ilişkisi olmadığı yolundaki görüşlerin gerek Başbakan Recep Tayyip Erdoğan, gerekse AB yetkilileri tarafından dile getirildiğine işaret eden yazar, ''Teorik olarak bu doğru. Zira anayasa taslağı Türkiye'nin üyeliği konusuna hiç atıfta bulunmuyor. Zaten Fransa ve benzeri bazı Türkiye karşıtı ülkelerde seçmene zamanı gelince o konuda ayrı bir referandum yapılacağı sözü de verildi'' hatırlatmasında bulundu. 
     Bazı iyimser siyaset yorumcularının anayasa taslağının reddedilmesiyle ortaya çıkacak ''gevşek bir birlik'' yapısının, Türkiye'nin daha kolay uyum sağlayabilmesi açısından sürece daha olumlu katkıda bulunacağına inandıklarını da belirten Economist yazarı, ''Ancak gerçek Türkiye için çok daha kaygı verici. Fransa ve Hollanda'da seçmenin tavrı AB'nin iç sorunu olarak algılanabilir, ancak bu bir yandan da AB içindeki genişlemeye yönelik giderek büyüyen düşmanlığın bir göstergesi. Özellikle de büyük nüfuslu, fakir ve Müslüman Türkiye fikrine karşıtlığın göstergesi'' iddiasını dile getirdi. 
     Almanya'da iktidarın en büyük adayı Hıristiyan Demokrat Birlik Partisi CDU Genel Başkanı Angela Merkel ile Fransa'da Cumhurbaşkanlığı'nın en yakın adayı Nicolas Sarkozy'nin Türkiye'ye ''imtiyazlı ortaklık'' seçeneği için lobi yaptıklarını da hatırlatan yazar, Türkiye için en akıllıca görülen yolun ise her şeyi bir yana bırakıp yapılan reformları uygulamaya devam etmek olacağını kaydetti. 
     Dergi, Türkiye'de ekonomiden sorumlu Devlet Bakanı Ali Babacan'ın AB ile ilişkilerde başmüzakereci olarak atanması ve Gümrük Birliği Anlaşması'nın 10 yeni AB üyesini de kapsayacak şekilde genişletilmesine yönelik ek protokolün imzalanmasıyla ilgili son aşamaya gelinmiş olmasını da olumlu gelişmeler olarak niteledi. 
     
</TEXT>
</DOC>
