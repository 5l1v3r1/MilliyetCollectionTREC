<DOC>
<DOCNO> 315420 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/15/son/soneko43.html </URL>
<DATE> 2005/02/15/ </DATE>
<TIME> 18.25 </TIME>
<AUTHOR>  </AUTHOR>
<HEADLINE>
Özince En büyük özel banka konumumuzu, arayı açarak sürdürüyoruz 
</HEADLINE>
<TEXT>

     İş Bankası Genel Müdürü Ersin Özince, Türkiye'nin en büyük özel bankası olma konumlarını, arayı açarak sürdürdüklerini belirtirken, ''haksız rekabet ortamından uzaklaşılabildiği ölçüde, sistemden aldığımız pay ve karlılığımız da büyüyor'' dedi. 
     Özince, İş Bankası'nın 2004 yılı bilanço sonuçlarına ilişkin yaptığı yazılı açıklamada, 1994 sonunda 5 milyar dolar olan aktif büyüklüklerinin 2004 yılı sonunda 29 milyar dolara yaklaştığını, TL bazında aktif büyüklüklerinin yüzde 24 artarak 38.5 katrilyon liraya ulaştığını bildirdi. Özince, şu bilgileri verdi 
     ''Keza, on yıl önce 352 milyon dolar olan özkaynak toplamımız 14 kat büyüyerek 5.2 milyar doları aştı. Özkaynaklarımızın TL bazında tutarı ise yüzde 36 oranında artarak 7.6 katrilyonun üzerine çıktı. Güçlü, sağlam ve istikrarlı sermaye yapımızın temel göstergesi olan sermaye yeterlilik oranımız da 2004 sonu itibariyle yüzde 29.03 seviyesinde gerçekleşti. 
     2004 yılı içinde bilançomuzda Türk Lirası değerlerin oransal yükselişi devam etti, aktif toplamı içindeki TL kalemlerin payı yaklaşık olarak yüzde 60 seviyesine yükseldi. Bu dönem içinde faiz getirili aktiflerin toplam aktiflerimiz içindeki payı da artmaya devam ederek, aktif büyüklüğünün yüzde 77'sine ulaştı. Aktif yapımızda gerçekleşen bu gelişmeler, önümüzdeki dönemde önemi daha da artacak olan düşük enflasyon, düşük faiz ortamında bankamıza avantaj yaratacak unsurlardır.'' 
     İş Bankası'nın kredi ve mevduat politikaları konusunda değerlendirmelerde bulunan Özince, İş Bankası'nın 2004 yılı içinde de reel sektörün finansmanına yönelik politikasını devam ettirdiğini ve kredi portföyünü yüzde 45 oranında büyüterek, 12.5 katrilyon lira düzeyine yükselttiğini kaydetti. 
     
     NET KARDA YÜZDE 50 ARTIŞ 

     Özince, gecikmiş alacaklar için uygulanan yüzde 100 oranındaki nakit karşılık politikasını 2004 yılında da sürdürdüklerini ve gecikmiş alacak teminatları da dikkate alındığında, bu portföyde oluşturulan gizli rezervi muhafaza ettiklerini ifade etti. 
     Diğer yandan 24.3 katrilyon lira seviyesine ulaşan toplam mevduat hacminin yüzde 24 oranında artarken, döviz tevdiat hesaplarının toplam mevduat hacmi içinde bir önceki yıl yüzde 54 olan payının yüzde 52 seviyesine gerilediğine dikkati çeken Özince, ''özel sektör bankaları içinde açık farkla en yüksek mevduat toplamına sahip olan bankamızın mevduat alanında sağladığı bu gelişme, İş Bankası'na olan güven ve sadakatin en somut göstergesidir. Bize güvenen tüm vatandaşlarımıza teşekkür ediyoruz'' dedi. 
     Daralan faiz marjları sonucunda, giderek daha fazla önem kazanan faiz dışı gelirler açısından son derece başarılı sonuçların alındığını belirten Özince, açıklamasını şöyle sürdürdü 
     ''2004 yılında yüzde 46 oranında artış gösteren net komisyon gelirlerimiz, 709.5 trilyon lira seviyesine yükselmiş ve karlılığımıza önemli boyutta katkıda bulunmuştur. 
     2004 yılındaki başarılı performansımız sonuç rakamlarımıza da yansımış ve brüt karımız 2 katrilyon 168 trilyon lira, ayrılan 1 katrilyon 3 trilyon lira tutarındaki karşılık sonrası net karımız ise 2003 yılına göre yüzde 50 artış göstererek 635 trilyon lira olarak gerçekleşmiştir.'' 
     Ersin Özince, özel sektör bankaları arasında en fazla kar üreten, en büyük aktife, en büyük mevduat ve özkaynak toplamına sahip olan İş Bankası'nın yüksek büyüme potansiyeli, düşük faiz ortamında da maksimum avantajı sağlayacak şekilde yapılandırılan bilanço kompozisyonu, faiz dışı gelir yaratabilme kapasitesi, yüksek oranlı faiz geliri sağlayan TL ağırlıklı faiz getirili aktifleri, düşük kaynak maliyeti, sektörün ve ekonominin gelişmesinden azami faydayı sağlayacak yaygın dağıtım ağı ve kredi pazarındaki büyümeye öncülük edecek yerleşik kredi kültürü ve deneyimi ile sektördeki gelişim ve değişim sürecinde karlılığını ve başarısını arttırarak sürdüreceği konusundaki inançlarının tam olduğunu kaydetti. 
     İş Bankası'nın finansal ve endüstriyel sektörlerde faaliyet gösteren iştiraklerinin giderek yükselen performanslarının da başarılarına katkı sağladığını vurgulayan Özince, 2004 yılı boyunca İş Bankası kadar İş Bankası grubunun da Türkiye ekonomisindeki konumunu daha da pekiştirerek güçlendirdiğini belirtti. 
     Özince, ''hedefimiz yalnız Türkiye'nin değil yöremizin en büyük, en verimli ve en iyi bankası olmaktır. Bize inanan Türkiye'ye daha iyi hizmet sunmaktır'' dedi. 

     
</TEXT>
</DOC>
