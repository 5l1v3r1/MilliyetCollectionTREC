<DOC>
<DOCNO> 348578 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/03/son/soneko44.html </URL>
<DATE> 2005/06/03/ </DATE>
<TIME> 15.20 </TIME>
<AUTHOR>  </AUTHOR>
<HEADLINE>
Feyyaz Berker Babacan bizim lisanımızı konuşuyor 
</HEADLINE>
<TEXT>

     Türk Sanayicileri ve İşadamları Derneği TÜSİAD eski Başkanlarından Feyyaz Berker, TÜSİAD YİK toplantısında katılan Devlet Bakanı ve Başmüzakereci Ali Babacan için ''Bizim lisanımızı konuşuyor'' dedi. 
     Berker, Mustafa Koç'un YİK Başkanlığı'ndaki ilk toplantının basına kapalı bölümüne de katılarak TÜSİAD üyelerini dinleyen ve soruları cevaplayan Bakan Babacan'la ilgili izlenimlerini aktarırken, ''İş hayatından geldiği için bizden fazla bizi konuşuyor bir bakıma. Her türlü sıkıntı aktarıldı, hepsine akıllı, çok mantıki, güzel cevaplar verdi'' diye konuştu. 
     Bu arada, Merkez Bankası'nın döviz piyasasına alım yönünde doğrudan müdahale ettiğini toplantıda öğrendiklerini belirten TÜSİAD üyesi Hayati Kaya da Bakan Babacan'ın ''çok aşırı oynaklık olmadığı sürece hiçbir şekilde kura müdahale edilmeyeceğini'' söylediğini aktardı. 
     Kaya ayrıca, Ali Babacan'ın limanlarla ilgili özelleştirmeden ve yatırım ortamıyla ilgili bölgesel yatırım ajansları kurulması kararı alındığından bahsettiğini belirterek, her bölgede bir bölgesel yatırım ajansı kurulacağı ve hem yerli hem yabancı yatırımcının burada tek muhatap bularak, işlemlerini bürokrasiye takılmadan gerçekleştireceğinin belirtildiğini söyledi. 
     Bu arada, TÜSİAD Yönetim Kurulu Başkanı Ömer Sabancı'nın olumsuzluk örnekleri olarak nitelediği konulara değinirken, TÜSİAD üyelerinden bir kısmının alkışladığı görüldü. 
     
     ALDO KASLOWSKI 
     TÜSİAD Yüksek İstişare Konseyi Başkan Yardımcısı ve TÜSİAD International Başkanı Aldo Kaslowski de toplantının basına kapalı bölümünde ekonomi ve Avrupa Birliği konuları üzerine odaklanıldığını kaydetti. 
     Kaslowski, Türkiye'nin Avrupa'nın değerlerini alması, ancak bundan sonra Avrupa'nın yapmış olduğu hataları yapmaması gerektiğini belirtti. 
     Baş müzakerecinin geç belirlenmesinin AB sürecini nasıl etkileyeceğinin sorulması üzerine Kaslowski, ''Ben tahmin etmiyorum ki bu 5-6 ay gecikmemizden ötürü etkilemiş olacak. Tabii ki biz bununun kararını daha önceden almış olsaydık iyi olurdu, ama geç de kalmış değiliz. Sayın Babacan'ın Başmüzakereci olması da isabetli bir seçenek olmuş. Hepimiz de desteğimizi vereceğiz. Tabii ki talebin seviyesinde, talep ederse vereceğiz'' dedi. 
     
</TEXT>
</DOC>
