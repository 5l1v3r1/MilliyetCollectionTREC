<DOC>
<DOCNO> 318917 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sonyas06.html </URL>
<DATE> 2005/02/26/ </DATE>
<TIME> 09.30 </TIME>
<AUTHOR>  </AUTHOR>
<HEADLINE>
Yeni ''İskender'' filmi yolda... 
</HEADLINE>
<TEXT>

     Oliver Stone'un büyük eleştirilere ve gişe başarısızlığına uğrayan ''Büyük İskender-Alexander'' filminin ardından başka bir İskender filmi daha yola çıktı. Daha önce gündeme gelmesine rağmen rafa kaldırılan projede Büyük İskender'i ünlü aktör Leonardo DiCaprio'nun canlandırması planlanıyor. 
     Internetteki ''imdb'' sitesinin haberine göre, Stone'un uğradığı başarısızlığın ardından kendi projelerini diriltmeye karar veren yapımcılar harekete geçti. 
     Yönetmenliğini Baz Luhrmann'ın üstlenmesi düşünülen ''Alexander the Great'' adlı projede Büyük İskender'i Leonardo DiCaprio canlandıracak. 
     Nicole Kidman'ın da yer alması planlanan projeyi önce 2004 yılbaşından Kasım ayına erteleyen, daha sonra da diğer İskender filmiyle kesişeceğini düşünerek rafa kaldıran yapımcı Dino De Laurentiis, şimdi yeniden harekete geçmeye hazırlandıklarını kaydetti. 
     Bu projenin başarılı olacağına inandığını dile getiren Laurentiis, ''Bu herkesin beklediği İskender filmi olacak. Gerçi ben gerçekten takdire değer bir yönetmen olan Oliver Stone'a birşey demek istemiyorum. Ama filmi gerçekten de önemli kusurlar taşıyor'' dedi. 
     Oliver Stone'un yönettiği ''Büyük İskender'' filminde Makedonya Kralı'nı Colin Farrell canlandırmış, projede annesi rolünde ünlü aktris Angelina Jolie tanınmış aktöre eşlik etmişti. Film, Büyük İskender'i beyazperdede ''eşcinsel'' olarak göstermesi nedeniyle büyük eleştiriler almış ve gişe hasılatı açısından başarısızlığa uğramıştı. 
     
</TEXT>
</DOC>
