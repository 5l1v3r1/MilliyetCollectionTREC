<DOC>
<DOCNO> 328848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/31/son/sondun20.html </URL>
<DATE> 2005/03/31/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
Irak'ta kan dinmiyor 12 ölü, 25 yaralı 
</HEADLINE>
<TEXT>

     Irak'ın başkenti Bağdat'ın kuzeyindeki Samarra kentinde, bomba yüklü bir aracın infilak etmesi sonucu ilk bilgilere göre 7 kişi öldü. 
     Irak polisinden Yarbay Mahmud Muhammed, Şiilere ait bir cami yakınında meydana gelen patlamada 3'ü polis, 7 kişinin öldüğünü, 2 kişinin yaralandığını belirtti. 
     Bu arada, Bağdat'ta silahlı bir kişinin, bir Amerikan askerini öldürdüğü ve daha sonra kalabalığa karışarak kaçtığı bildirildi. 
     Amerikan ordusundan yapılan açıklamada, saldırının ardından askerlerin bölgeyi kuşatarak arama yaptığı ve sorgulamak üzere 5 kişiyi gözaltına aldığı kaydedildi. 
     
     ÇATIŞMALAR 

     Irak'ta hükümet kurma çalışmaları devam ederken, bugün meydana gelen şiddet olaylarında 5 kişi öldü, 23 kişi yaralandı. 
     Irak polisinden Yarbay Kerim El Zübeydi, Basra'da yola yerleştirilen bir bombanın infilak ettiğini, saldırıda 6 Iraklı polis ile yoldan geçmekte olan 1 şahsın yaralandığını kaydetti. 
     Kerkük yakınlarında meydana gelen ve 5 kişinin hayatını kaybettiği intihar saldırısında ise 16 kişinin yaralandığı bildirildi. Polis, Kerkük'e 95 kilometre uzaklıkta Tuz Humartu'da bomba yüklü araçla düzenlenen saldırıda yaralananlardan 8'inin asker olduğunu söyledi. 
     Patlamanın Hz. Hüseyin'in kırkının yıldönümü münasebetiyle düzenlenen Erbain törenleri için, güvenlik amacıyla kurulan bir kontrol noktasında olduğu kaydedildi. 
     Samarra kentinde de direnişçilerin bir karakola roketatar ve silahlarla ateş açtığı, ancak olayda can kaybı olmadığı belirtildi. 
     Bu arada, Amerikan ordusu, dün Musul'daki çatışmada yaralanan bir Amerikan askerinin bugün hayatını kaybettiğini duyurdu. 
     Amerikan ordusundan yapılan açıklamada, dün bir kontrol noktasındaki rutin denetim sırasında, birkaç Amerikan askerinin içinde silahlı direnişçiler olan bir taksiyi durdurmaya çalıştığı, çatışma çıktığı ve patlayıcı yüklü olduğu sanılan aracın havaya uçtuğu belirtildi. Amerikan ordusu dünkü olayda 2 sivilin, Iraklı yetkililer ise 6 sivilin öldüğünü açıkladı. 
     
</TEXT>
</DOC>
