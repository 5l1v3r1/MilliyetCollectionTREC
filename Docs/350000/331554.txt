<DOC>
<DOCNO> 331554 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/08/son/sonyas02.html </URL>
<DATE> 2005/04/08/ </DATE>
<TIME> 02.10 </TIME>
<AUTHOR>  </AUTHOR>
<HEADLINE>
Primatların dörtte biri yok olmanın eşiğinde... 
</HEADLINE>
<TEXT>

     Dünyanın en gelişmiş primatları sayılan insanların, yeryüzündeki 625 primat türünün hemen hemen dörtte birini yok etmekte olduğu bildirildi. 
     Primatoloji Derneği, Uluslararası Koruma ve diğer bazı çevre kuruluşlarından 50 uzmanın katkısıyla hazırlanan ''Tehlikedeki Primatlar'' adlı rapor Madagaskar'da yayımlandı. 
     Raporda avcılığın, insanoğlunun yakın akrabası olan bazı türlerin sayısını birkaç düzineye indirdiği kaydedildi. 
     Raporda, primatların etleri, kürkleri ve ilaç için merhametsizce avlandığı, bir zamanlar kendi toprakları olan tarlalara girdikleri için vurulduğu belirtildi. 
     Primatların yaşadığı ormanlık alanların çiftçiler ve tomrukçular tarafından tahribatına ve hayvanların ticaretinin yapılmasına acilen son verilmesi gerektiği de raporda belirtildi. 
     Raporda, ''Önlem alınmazsa, bugün yaşayan primatların dörtte biri 20 yıl içinde yok olacak'' denildi. 
     Primatların eti Afrika'nın batısı ve ortasında insanlarca yenilirken, Asya'nın bazı bölümlerinde hayvanların vücutlarının bazı bölümleri ilaç yapımında kullanılıyor. 
     
</TEXT>
</DOC>
