<DOC>
<DOCNO> 336184 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sondun29.html </URL>
<DATE> 2005/04/23/ </DATE>
<TIME> 22.05 </TIME>
<AUTHOR>  </AUTHOR>
<HEADLINE>
Berlin eyalet meclisinde sözde Ermeni soykırımı anma toplantısı yapıldı 
</HEADLINE>
<TEXT>

     Almanya'da Berlin Eyalet Meclisi'nde sözde Ermeni soykırımının 90. yılını anmak amacıyla bir toplantı yapıldı. 
     Ermeni Cemaati tarafından düzenlenen toplantıda konuşan Berlin Eyalet Meclisi Başkanı Walter Momper, ''Türkiye'de tutuklanarak sürgüne gönderilen Ermenilerin çok azının kimliklerini gizleyerek hayatta kalmayı başarabildiğini'' ileri sürdü. 
     Momper, ''Bugün yaşayanlar geçmişten sorumlu değil, ancak her iki halk da geleceği birlikte şekillendirme sorumluluğunu üstlenmeli. Bu konunun mecliste tartışılmamasını isteyenler var, ancak bu siyasi sorumluluktan kaçmak için bir neden olamaz'' diye konuştu. 
     ''Her halkın geçmişte yaşadığı kötü şeyler vardır'' diyen Momper, bunlarla yüzleşilmesinin, o ülkenin demokratik olgunluğunu göstereceğini söyledi. 
     Kendisini Türklerin dostu olarak nitelendiren Momper, Türkiye'nin gelişmesini ve kalkınmasını isteyenlerin sözde soykırımdan söz etmesi gerektiğini savundu. 
     Momper, sözde Ermeni soykırımı konusunda, geçmişteki Alman hükümetlerinin de olaylar karşısında suskun kalarak suçlu duruma düştüklerini söyledi. 
     ''Bunun için Ermeni halkından özür diliyorum'' diyen Momper, bu tür olayları hiçbir halkın unutmaması gerektiğini, yakınlaşmanın sadece halkların kendi istekleriyle mümkün olabileceğini belirtti. 
     Momper, sözde Ermeni soykırımının Türkiye'nin AB üyeliğine karşı kullanılmaması gerektiğini ifade ederek, ''Türkiye'de hala bazı eksikler var. Ancak Orhan Pamuk gibi cesur bir yazarın açıkça konuşması umut verici'' dedi. 
     Berlin Ermeni Cemaati Başkanı Vartkes Alyanak, Almanya'nın da olaylarla ilgili olarak sorumluluğu bulunduğunu belirterek, federal meclisin sözde Ermeni soykırımı tasarısıyla ilgili çabalarını da yetersiz bulduklarını söyledi. 
     Toplantıya katılan Berlin eyaletinin yabancılar sorumlusu Günther Piening de Türk gazetecilere yaptığı açıklamada, sözde soykırımın Berlin gibi çeşitli kültürlerin yaşadığı bir kentte anılmasını doğru bulduğunu, Almanya'nın da bu konuda sorumluluk taşımasından dolayı konunun bu ülkede ele alınmasının da doğru olduğunu söyledi. 
     Berlin eyalet meclisindeki toplantıya, eyaletin eski yabancılar sorumlusu Barbara John ile Demokratik Sosyalizm Partili PDS milletvekilleri Gıyasettin Sayan ve Evrim Baba da katıldı. 
     Bu arada, Alman gazetecilere toplantıdan görüntü almalarına izin verilirken, Türk gazetecilerin teyp kaydı yapmaları ve görüntü almaları yasaklandı. 
     
     TÜRK DERNEKLERİNİN BİLGİLENDİRME STANDI 
     Berlin'de bulunan çeşitli Türk dernekleri ise sözde Ermeni soykırımının gerçeklere dayanmadığı konusunda Alman halkını aydınlatmak amacıyla Berlin eyalet meclisi önünde bir bilgilendirme standı kurdular. 
     Berlin Türk Cemaati TGB Başkanı Tacettin Yatkın, burada yaptığı açıklamada, 23 Nisan gibi Türk ulusu için önemli bir günde böyle bir toplantı düzenlenmesini kınadıklarını ve bu konuda isteyenleri bilgilendirmeyi amaçladıklarını söyledi. 
     Yatkın, standın önüne gelerek sözde Ermeni soykırımını destekleyen bir rahiple konuştu. Yatkın, rahibin bu konuda kendisiyle görüşmeye devam etmek ve bazı tarihçileri de getirmek istemesi üzerine, bu konuda tarihçilerle her zaman görüşebileceklerini ifade etti. 
     
</TEXT>
</DOC>
