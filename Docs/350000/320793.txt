<DOC>
<DOCNO> 320793 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sontur05.html </URL>
<DATE> 2005/03/04/ </DATE>
<TIME> 09.00 </TIME>
<AUTHOR>  </AUTHOR>
<HEADLINE>
Düşen askeri uçağın enkazı bulundu 
</HEADLINE>
<TEXT>

     Karabük Valisi Cemalettin Sevim, Karabük semalarında düşen uçağın enkazına rastlanılmasına rağmen, kar yağışından dolayı ulaşmalarının zaman alacağını bildirdi. 
     Vali Sevim, Kayı Köyü-Dağ Tarla Kıran Tepesi ile Dedeyaylası Çaltepe mevkiinde, uçağın enkazının, askeri helikopterle arama çalışmaları sırasında tespit edildiğini söyledi. 
     Uçağın enkazına ulaşılması için kar nedeniyle kapalı yolları açma çalışmalarını ağır iş makineleriyle başlattıklarını anlatan Sevim, şöyle konuştu 
     ''Sabaha karşı enkaza rastlandı. Uçağın enkazına rastlanılmasına rağmen kar yağışından dolayı ulaşmamız zaman alacak. Bölgede 50-60 santimetre ile 1 metreye kadar kar kaplı yerler var. Şu anda da halen kar yağıyor. Pilotların sağlık durumları hakkında bilgi sahibi değiliz. Arazi çok bozuk olmasından dolayı arama çalışmalarında zorluklar yaşanıyor.'' Ankara Akıncı 4'ncü Ana Jet Üs Komutanlığı'ndan eğitim uçuşu için kalkış yapan F-16 tipi uçak ile irtibat, Karabük'ün Yenice İlçesi semalarında dün kesilmişti. 
     
</TEXT>
</DOC>
