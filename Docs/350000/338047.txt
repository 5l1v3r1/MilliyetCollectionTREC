<DOC>
<DOCNO> 338047 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/29/son/sondun14.html </URL>
<DATE> 2005/04/29/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Vietnam Savaşı biteli 30 yıl oldu, ABD yine değişmedi... 
</HEADLINE>
<TEXT>

     ABD, Vietnam savaşının üzerinden 30 yıl geçtikten sonra bu kez dünyanın başka bir köşesinde, Irak'ta yeni bir gerilla savaşıyla karşı karşıya bulunuyor. 
     Gözlemciler, bu iki savaş arasında paralellik kurmak için henüz erken olduğunu düşünüyor. 
     Irak'ın ABD Başkanı George Bush'un vadettiği gibi "hür ve demokratik" bir ülke olup olmayacağını bilmek şu anda mümkün değil. Aynı şekilde, ABD'nin ardı arkası kesilmeyen gerilla saldırılarından usanıp 30 Nisan 1975'te Saygon'da yaptığı gibi Bağdat'ı terkedip terketmeyeceği de belirsiz. 
     ABD'nin Irak'ı istila etmesine karşı çıkanlar için ise Vietnam ve Irak savaşları birbirlerine benziyor. Demokrat senatör Edward Kennedy, geçen yıl bir konuşmasında şöyle dedi "Irak, George Bush'un Vietnamıdır... Vietnam savaşının başında da kazanmakta olduğumuzu sanmış, savaşı körü körüne sürdürmüş ve varlığımızın yeni düşmanlar yarattığını, bunun da hedeflerimizle örtüşmediğini anlamamıştık..." Irak'taki Amerikan askerleri ve sivilleri, her gün saldırıya uğruyor. Bu saldırılar artık "vak'ayı adiye" haline geldiği için gazetelerin ilk sayfalarında yer almıyor. 
     Bugün insanların kendilerine sorduğu sorular şunlar Irak, Amerikan askerleri olmadan istikrara kavuşabilecek mi ABD, Vietnam'daki gibi çekilmek zorunda kalacak mı 
     Georgetown üniversitesinden Profesör Donald Daniel, "Bahisçi olsaydım, yarın hemen ayrılsak, Irak'taki durumun derhal bozulup bozulmayacağına dair bahse girerdim" diyor. 
     
     VİETNAM'DA 58 BİN, IRAK'TA 1500 KAYIP 
     ABD Vietnam'a üç milyondan fazla asker sürdü. Bunların 543 bini savaşın en zorlu günlerinde cephedeydi. Amerikan ordusu, toplam 58 bin 235 kayıp verdi. 1968 ve 1969 yıllarında ayda ortalama 3 bin Amerikan askeri öldü. 
     Irak'ta ise işgalin başladığı 20 Mart 2003'ten bu yana 1500'den fazla asker hayatını kaybetti. Can kaybı bakımından Irak'ın Vietnam'ın yanında esamisi okunmaz. Maliyet hesabı bakımından da iki savaş arasında büyük fark var. Vietnam savaşı, Amerikan vergi mükelleflerine 500 milyar dolara maloldu. Irak'taki savaşın faturası ise şimdiden 200 milyar doları geçti. 
     1969 yılında, Vietnam savaşının sona ermesini isteyen 300 bin kişi Washington'da yürüdü. Daha sonraki yıllarda da, ABD'de birçok protesto gösterisi düzenlendi. Irak konusunda ise benzer bir seferberlikten söz edilemez. 
     Donald Daniel, "1968'dekinin tersine bugün sokaklarda öğrenci yok" derken, Vietnam savaşında yönetimin çok geniş toplum kesimlerinden genç insanı silah altına aldığına, Irak savaşında ise böyle yapılmadığına işaret etti ve "Amerikalıları Vietnam savaşına karşı çıkmaya iten asıl nedenin, maliyet ya da can kaybı olmadığını, gençlerin askere gitmemek için sokaklara döküldüğünü" söyledi. American üniversitesinden Peter Kuznick de bu görüşe katıldığını belirterek, "O zamanlar neredeyse önlerine gelen herkesi hemen silah altına alıyorlardı" dedi. 
     Başkan Bush, Vietnam savaşından aldıkları derslerden birinin, "bütün dünyanın anlayacağı kadar açık bir hedefin bulunması" olduğunu belirttiği bir konuşmasında, "Irak'ta demokratik rejimin kurulması. İnsanlar bu hedefle gelecek arasındaki bağı görecektir" diye konuştu. 
     Profesör Donald Daniel ise, Irak savaşının terörle mücadelede kilit rol oynadığına Amerikan halkının inandığını söylemenin inandırıcı olmadığını düşünüyor. 
     
     BELLİ BAŞLI TARİHSEL OLAYLAR 
     Vietnam Savaşı'nda 1965-1975 öne çıkan belli başlı tarihsel olaylar şöyle 
     1802- Vietnam'ın son hanedanlığı Nguyen'in ilk imparatoru Gia Long tahta çıktı. 
     1859-1883- Fransa, Hindiçin'i sömürgesi altına aldı. 
     1925- Komünist lider Ho Şi Minh, Çin'de, ilk Hindiçin Marksist örgütlenmesi olan Vietnam Devrimci Gençlik Birliği'ni oluşturdu. 
     1930- Ho Şi Minh, Hindiçin Komünist Partisi'ni kurdu. 1940 -Fransa'nın Alman işgali altına girmesinden sonra, Vichy hükümetine bağlı sömürge yönetimi, Eylül'de Japon birliklerinin Hindiçin'e üslenmesini öngören bir anlaşma yaptı. 
     1941- Ho Şi Minh, bağımsızlığı sağlamak amacıyla Viet Minh olarak bilinen, Vietnam'ın Bağımsızlığı İçin Devrimci Birlik'i kurdu. 
     1945- Mart ayında, Vichy hükümetinin darbeyle devrilmesinin ardından, Japonya, İkinci Dünya Savaşı'ndaki yenilgisine kadar Vietnam'ı yönetti. 
     Nguyen'in son imparatoru Bao Dai'nin monarşisi yıkıldı. 2 Eylül'de Ho Şi Minh, Vietnam'ın bağımsızlığını ilan ederek, Vietnam Demokratik Cumhuriyeti'ni kurdu. 
     1946- Vietnam'ın kontrolünü yeniden ele geçirmek isteyen Fransa, Haiphong'a saldırdı. Saldırıda, 6 bin civarında sivilin hayatını kaybetmesi, ülke çapında Fransa'ya karşı etkin bir direnişin başlamasını beraberinde getirdi. 
     1954- Cenevre'de toplanan uluslararası konferansta, Fransa ve Vietnam arasında ateşkes görüşmeleri başladı. Görüşmelerin sonucunda ülke, kuzey ve güney olmak üzere ikiye ayrıldı. Anlaşmalarda, 1956'da serbest seçimlerin yapılması da öngörüldü. 
     1955- Güney'de başbakanlığa atanan Ngo Dinh Diem, Cenevre anlaşmalarını kabul etmedi ve halkoylamasıyla 26 Ekim'de ilan edilen cumhuriyetin devlet başkanı oldu. 
     1959- Komünist Parti Merkez Komitesi, Güney'de başlayan ayaklanmayı destekledi. Diem, muhaliflere karşı kampanya başlattı. 
     1960- Hanoi'de Ulusal Kurtuluş Cephesi kuruldu. Komünizmin Asya'da yayılmasından çekinen ABD, Diem'e desteğini artırdı. 
     1961- Kuzey Vietnam, Ulusal Kurtuluş Cephesi çatısı altında, Güney'e karşı, Vietkong adlı gerilla birliklerini eğiterek silahlandırdı. John F. Kennedy ABD Başkanı oldu. 
     1962- ABD'nin Güney Vietnam'a gönderdiği askeri danışman sayısı 12 bine yükseldi. Kennedy, danışmanlarına, eğittikleri birliklerin yanında savaşma emri de verdi. 
     1963- Diem, Kasım'da ABD'nin desteğiyle düzenlenen askeri darbe sırasında öldürüldü. 
     1964- Kuzey Vietnam devriye botlarının, Tonkin Körfezi'nde seyreden ABD destroyeri Maddox'a saldırdığı gerekçesiyle ABD Kongresi, Tonkin Körfezi Kararnamesi ile ABD Başkanı Lyndon B. Johnson'a ''saldırıların gelişmesini önleyecek'' müdahalede bulunma yetkisini verdi. 
     1965- Amerikan Deniz Piyadeleri, 8 Mart'ta Danang'a girdi. 
     1967- Vietnam'daki Amerikan askerlerinin sayısı 500 bine yükseldi. ABD'de savaş karşıtı gösteriler düzenlenmeye başladı. 1968- Savaş şiddetlendi. Kuzey Vietnam ve Vietkong birlikleri, 36 il merkezine karşı Tet Saldırısı'nı düzenledi. Amerikan birlikleri de Güney Vietnam'daki Mai Lai köyünde 500'den fazla sivili katletti. Vietnam'daki Amerikan birliklerinin sayısı 549 bini aştı. 
     Savaşın sona erdirilmesi için Paris'te ilk barış görüşmeleri başladı. ABD Başkanı Johnson, başkanlık yarışından çekilirken, Kuzey Vietnam'a yönelik saldırıların durdurulacağını açıkladı. 
     1970- ABD ve Hanoi, Paris'te gizli barış görüşmelerine başladı. 24 Haziran'da ABD Senatosu Tonkin Körfezi Kararnamesi'ni geri çekti. 
     1971- Yıl sonunda Vietnam'da sadece 139 bin Amerikan askeri kalmıştı. 
     1973 - Paris'te hazırlanan barış anlaşması 27 Ocak'ta taraflarca imzalandı. Mart sonunda, Amerikan birliklerinin Vietnam'dan çekilmesi tamamlandı. 
     1975- Güney kentleri birer birer düştü. Komünist birlikler, 30 Nisan'da Saygon'u ele geçirdi. 
     1976- 2 Temmuz'da ülke, Vietnam Sosyalist Cumhuriyeti olarak yeniden birleşti ve başkenti Hanoi oldu. Saygon'un adı da Ho Şi Minh Kenti olarak değiştirildi. 
     
</TEXT>
</DOC>
