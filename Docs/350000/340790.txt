<DOC>
<DOCNO> 340790 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/09/spor/aspo.html </URL>
<DATE> 2005/05/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal asaleti 2-0 
</HEADLINE>
<TEXT>


Beşiktaş lige erken havlu atmasına rağmen hırsı, güzel futbolu ile Samsunspor önünde de alkış topladı. Carew ve Veysel'in golleriyle üç puanı kaptı, üst üste beşinci galbiyete imza attı 


90 dakika 

İki takımı da alkışlayalım 
BİLAL MEŞE 

Keşke Çalımbay sezon başında gelseydi Neyse, geçmişi yargılamanın bugüne hiçbir yararı yok. 
Evet, Çalımbay'ın gelişiyle birlikte Kartal müthiş bir çıkış yakaladı ikinci yarıda... Maşallahı var, maç kaybetmiyor... Prestij maçları oynamasına karşın mücadeleyi elden bırakmıyor. 
Skor kimseyi yanıltmasın... 
İnönü'deki doksan dakikalık mücadelede her şey olabilirdi. Samsun da galibiyete yelken açabilirdi. Serkan'ın penaltısını kurtaran Cordoba, bir anlamda günün adamı olurken, yaptığı kurtarışlarla da alkışı hak etti. Bizce maçı tersine çeviren, Kartal'ın üç puan kazanmasında en büyük faktör Cordoba idi... Elbette Carew'i de unutmamak gerekir. Çok kaçırdı, tribünleri çıldırttı Ancak attığı gol maçın kırılma noktalarından birisiydi. Samsunspor kötü oynamadı, tam tersi iyi mücadele etti, oyunu sürekli rakip alana yıktı, çok adamla Kartal'ın kalesine yüklendi. Yakaladıkları pozisyonlarda son vuruşlarda becerikli olamamalarının temelinde de kalesinde devleşen Cordoba ön plandaydı. Veysel'in attığı ikinci gol bir anlamda Kartal'ı rahatlattı, olası puan kaybına set çeken pozisyondu. 
İki takımı da kutlamak gerekir... 
Sezon bitmek üzere neredeyse... 
Buna rağmen ligde hiçbir iddiası bulunmayan iki takım ortaya koydukları futbol, mücadele, pozisyonlarla alkışı hak ettiler. 
Bir tek kafama takılan tribünlerde özellikle ilk yarıda çıkan kavgalardı Bir de kapalıdan sürekli "İntikam, intikam" diye tempo tutulması hoş değildi. Bu çatlak sesler zaman zaman sahadaki mücadeleyi olumsuz etkiledi. İkili mücadelelerde sertlikler de birlikte geldi Orta hakem bizce iyi bir yönetim gösterdi, çıkardığı sarı kartlar doğruydu. 


'Cordoba kalıyor' 

ORHAN YILDIRIM 

Beşiktaş Teknik Direktörü Rıza Çalımbay, Samsunspor maçı öncesinde futbolcularından, "Taraftar için oynayın" dileğinde bulunduğunu, oyuncuların da görevlerini tam olarak yaptığını söyledi. Rakibinin ligdeki rahat konumunun futbol kalitesini de olumlu yönde etkilediğini vurgulayan Çalımbay, "Biz de cumartesi günü oynamak, yani iddialı takımlar arasında olmak isterdik. Ama olmadı. Tüm planlarımızı gelecek sezon için yapıyoruz" dedi. 
Samsunspor maçının kahramanı Cordoba'nın gelecek sezon kalacağını vurgulayan Rıza hoca, üç kaleciden de memnun olduğunu ifade etti. Çok kaliteli bir yabancı golcü alacaklarını vurgulayan Çalımbay, "Rizesporlu Beshir konusunda da ısrarımız yok" açıklamasını yaptı. 

Başkan üzdü 

Beşiktaş Başkanı Yıldırım Demirören, kısmi yüz felci geçirdi. Dernekler toplantısı için gittiği İzmir'den dönen Demirören yirmi gün dinlenecek 

Beşiktaş Başkanı Yıldırım Demirören, Ege'deki derneklerin toplantısı için gittiği İzmir'de kısmi yüz gelci geçirdi. Rahatsızlığı nedeniyle apar topar İstanbul'a dönen Demirören'e, burada yapılan kontrollerde yüz felci teşhisi kondu. Siyah - Beyazlı ekibin patronuna 20 gün ev istirahati verildi. Samsunspor maçının ardından Teknik Direktör Rıza Çalımbay ile transfer için bir araya geleceği belirtilen Yıldırım Demirören'in, zorunlu olarak randevusunu ertelediği ifade edildi. Genç başkanın, buna rağmen kulüple ilgili tüm detayları telefonla yönetici arkadaşlarından öğrendiği vurgulandı. 

Nikahtan tribüne koştu 

Caner Işık ile nikah masasına oturan BJK Store personelinden Ebru, imzayı atar atmaz BJK İnönü Stadı'nın tribünlerine koştu. Maç başladıktan sonra stada girebilen genç çift, tribünde Siyah - Beyazlı taraftarın tebriklerini de kabul etti. Karşılaşmanın devre arasında da Siyah - Beyazlı yönetim genç çifte forma hediye etti. 

Kavgasız olmuyor 

BJK İnönü Stadı'nın tribünlerinin büyük bir bölümü dolarken, maçı yüze yakın Samsunsporlu da izledi. Karşılaşmanın 18. dakikasında polisle taraftar arasında kavga çıkarken, bir seyirci ise ambulansla hastaneye götürüldü. 

İki cezalı daha 

Samsunspor karşısında Pancu, Ahmed Hassan ve Koray'ı cezaları nedeniyle oynatamayan Beşiktaş, dün de iki futbolcusunu kaybetti. Sarı kart gören Mustafa Doğan ile İbrahim Akın cezalı duruma düştü. İki oyuncu da İstanbulspor'a karşı oynayamayacak. 

Tolga'dan itiraz 

Bir dönem Beşiktaş formasını giyen Samsunsporlu Tolga, penaltı pozisyonunda İbrahim Toraman'ın kırmızı kart görmesi için itirazda bulundu. Bu sırada yaşanan karmaşayı Kırmızı - Beyaz - Siyahlı futbolcular Tolga'yı olay yerinden uzaklaştırarak önledi. 

Okan'a piyango 

Rıza Çalımbay tarafından ilk 11'de şans verilmeyen Okan Buruk, 12 maç sonra formasını bulabildi. Son olarak ikinci yarının ilk haftasındaki Malatyaspor maçında ilk on birde sahaya çıkan Okan, o günden bu yana fırsat yakalayamamıştı. Cordoba da cezasını tamamlayıp, eldivenlerini devraldı. 

Papila'ya öfke 

Samsunspor ile son oynanan maçta 5 kırmızı kart çıkaran Cem Papila, dün yeniden hatırlandı Siyah - Beyazlılar, Papila ve Futbol Federasyonu aleyhine tezahürat yaparken, "Dişe diş, kana kan, intikam" diyerek rövanşı istediklerini ifade ettiler. 

Annelere saygı 

Samsunspor sahaya, "Statta ve her yerde annelerimize biraz daha saygı" yazan pankartla çıktı. Anneler Günü'nden istifade edip, küfre karşı olduklarını gösteren Kırmızı - Beyaz - Siyahlılar alkışlandı. 

Gençlerde eşitlik 

Beşiktaş PAF Takımı ile Samsunspor'un gençleri arasındaki mücadele 3-3 tamamlandı. Teknik Direktör Rıza Çalımbay'ın da izlediği maçta Siyah - Beyazlılar'ın golleri Adem Büyük 2 ve Mehmet'ten geldi. 

MAÇIN HAKEMİ 
İyi yönetti 
Özgüç Türkalp, son haftalardaki hakem hatalarının üzerini, enfes yönetimiyle, örttü. Genç hakem, yardımcılarıyla mükemmel bir uyum içerisinde maçı tamamlarken, Samsunspor'un kazandığı penaltı kararında haklıydı. Ayrıca İbrahim Toraman'ın sarı kartı da doğruydu, çünkü kalede Beşiktaşlı oyuncular vardı. 

MAÇIN DAKİKLARI 
Serkan penaltıyı Cordoba'ya verdi 

10 Celil soldan indi, savunmayı geçti, çizgiden altı pasa çıkardı, Serkan ceza alanı içinde sağıyla sert vurdu, top Cordoba'dan döndü, savunma uzaklaştırdı. 
18 Beşiktaş, Ali Güneş ile sağdan yüklendi, tecrübeli futbolcu zor pozisyonda topu yay üzerinde bekleyen İbrahim Akın'a kazandırdı.Genç futbolcu gelişine vurdu, top savunmadan sekti. 
25 Beşiktaş kalesinde büyük karambol. Topla solda Serkan buluştu, Cordoba'yı da geçti, dokundu. Yerde yatan İbrahim Toraman topu elle kesti, karar penaltı. Atışı Serkan kullandı, ne var ki kalesinde iyi yer tutan Cordoba gole vize vermedi. 
30 Okan Buruk'un sağda düşürülmesinden kazanılan serbest atışı Ali Güneş kullandı, topu penaltı noktasına kesti, adeta kule gibi yükselen Carew kafayla Shorunmu'ya rağmen filelere gönderdi 1-0 
79 Maç başından bu yana sıkıntı içinde olan rakibi karşısında ilk yarıda bir gol bulan, ancak müthiş bir direnişle karşılaşan Beşiktaş, bu dakikada rahat nefes aldı. Okan sağdan hareketlenen Tayfun'un koşu yoluna topu yuvarladı. Tecrübeli futbolcu çizgiye kadar indi, yerden nefis kesti, Veysel'e dokunmak kaldı 2-0 
80 Veysel'in golüyle rahat bir nefes alan Kartal, bu kez farka soyundu. Carew soldan indi, ceza alanına girdi, kaleci çıktı. Norveçli futbolcu kafasını kaldırdı, boş kaleye havalandırdı, top yan ağlarda kaldı. 
83 Başlama düdüğüyle birlikte oyunu rakip alana yıkan Samsunspor iki farklı yenilgiye rağmen pes etmedi. Erkan sağdan indi, Cordoba ile karşı karşıya kaldı. Ne var ki maçın adamı olan Kolombiyalı file bekçisi Erkan'ın ayaklarından topu kaptı, rakibin umutlarını söndürdü. 

GÜNÜN AYIBI 
Anlamsız gerginlik 
Özellikle futbolda tribün terörünün her geçen gün artması ve önlemlerin yetersiz oluşu gelecek için kötü sinyaller veriyor. İnönü Stadı'nda dün kapalı tribünde ilk yarıda taraftarların birbirleriyle kavga etmesine bir anlam veremedik. Çıkan bu kavgada bir taraftar sedye ile hastaneye kaldırılırken, tribünlerin geçtiğimiz sezon bol kırmızı kartlı Samsunspor maçını "İntikam, intikam" diye hatırlatmaları anlamsızdı. Nitekim taraftarın bu olumsuz davranışı zaman zaman sahaya yansıdı ve her iki takım oyuncuları arasında sertlikler yaşanmasına neden oldu. 

MAÇIN ADAMI 
Cordoba devleşti 
Fenerbahçe derbisinde kırmızı kart gördü, iki hafta zorunlu tatile çıktı Samsunspor maçında yeniden kalesine geçti, dönüşü de muhteşem oldu. Evet, Cordoba bir kez daha klasını ortaya koydu, kurtardığı penaltıyla bir anlamda Kartal'a moral şırınga etti. Serkan'ın atamadığı penaltıda Cordoba'nın tecrübesi ve soğukkanlılığı ön plandaydı. Sadece penaltı değil, özellikle ikinci yarıda kurtardığı kritik toplarla günün adamı kürsüsüne çıktı. Cordoba'nın penaltı kurtarışı maçın dönüm noktası oldu. 

YILDIZ TABLOSU 
BEŞİKTAŞ 1 Cordoba 7 5 Ronaldo 6 58 İbrahim Toraman 6 28 Mustafa 6 6 Çağdaş 6 30 Ali 6 20 Tayfun Dk.74 6 7 Okan 7 3 Tayfur 6 11 Tümer 6 4 A.Yıldırım Dk.87 23 Carew 6 55 İbrahim Akın 5 50 Veysel Dk.59 6 
YEDEKLER 
29 Murat, 10 Sergen, 15 Sezer, 25 Fatih 

SAMSUNSPOR 1 Shorunmu 5 3 El Yasa 5 15 Ayarı Dk.64 5 40 Tolga 5 28 Kenan 5 14 Muhammet 6 13 Adnan 6 26 Ergin 6 8 Celil 6 6 Kais 5 10 Serkan 5 11 Erkan Dk.73 5 29 Ivanov 6 

YEDEKLER 
16 Kerem, 25 Erhan, 32 Volkan, 34 Ercan 


</TEXT>
</DOC>
