<DOC>
<DOCNO> 312244 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/yasam/ayas.html </URL>
<DATE> 2005/02/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Ayşenur Hanım da çizmiş netekim .. 
</HEADLINE>
<TEXT>


TMSF'nin 12 Şubat'taki müzayedesinde en ucuz parçalar, Ayşenur Esenler ve Evren'in tabloları... 

Serhat Oğuz 

Tasarruf Mevduatı Sigorta Fonu TMSF , el konulan Uzan ailesine ait tarihi eserleri 12 Şubat'ta düzenlenecek bir müzayedeyle satışa sunacak. 
Bu eserler arasında, baba Kemal Uzan'ın evinden çıkan 2 Osman Hamdi eseri de bulunuyor. Eserlerin toplam açılış bedelinin 4.5 milyon YTL olduğunu belirten Antik A.Ş. Yönetim Kurulu Başkanı Turgay Artam, müzayede günü satışın 10 milyon YTL'yi geçmesini beklediklerini söyledi. 
Müzayededeki eserlerin büyük bölümü Uzan ailesine ait. En değerli eserler, Kemal Uzan'ın evinden çıkan Osman Hamdi tabloları. Artam, Osman Hamdi'nin kendisinin yer aldığı tablonun bugüne kadar bilinmediğini ve 950 bin YTL ile artırmaya katılacağını belirtti. Osman Hamdi'nin 'Enver Paşa' adlı tablosu ise 175 bin YTL ile satışa sunulacak. 

Esenler'in eseri 500 YTL 
El konulan Yurtbank'ın eski sahibi Ali Balkaner ile Murat Demirel'e ait tablo ve gümüş eşyaların açılış fiyatları ise mütevazı kalıyor. Demirel'in evinde el konulan eserlerin arasında, eşi Ayşenur Esenler tarafından yapılan tablolar da dikkat çekiyor. Esenler'in tabloları, 500'er YTL açılış fiyatıyla müzayedenin en ucuz parçalarını oluşturuyor. 
Balkaner'in el konulan tabloları arasında ise, 7. Cumhurbaşkanı Kenan Evren'in bir tablosu da bulunuyor. Evren'in bu portre çalışması 1000 YTL açılış fiyatıyla müzayedede yer alıyor. 



</TEXT>
</DOC>
