<DOC>
<DOCNO> 340057 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/06/spor/spo30.html </URL>
<DATE> 2005/05/06/ </DATE>
<TIME>  </TIME>
<AUTHOR>  </AUTHOR>
<HEADLINE>
Haber turu... 
</HEADLINE>
<TEXT>



KULÜPLER BİRLİĞİ 

Anadolu ittifakı 
Birinci Süper Lig Kulüpler Birliği Vakfı'nın dün İstanbul'da yapılan toplantısında önemli kararlar alındı. Başkan İlhan Cavcav, Anadolu kulüpleri olarak ürünlerini tek bir elden pazarlayacakları bir anonim şirketi kurma kararı aldıklarını açıkladı. Cavcav, "Her şehirde ayrı bir mağaza açarak zincir oluşturacağız. Kulüplerimize artı gelir kaynağı sağlama açısından anlaşmanın ve beraberliğin geleceğimiz için büyük yarar sağlayacağına inanıyoruz" dedi. 

FUTBOL 

Bravo Gençler 
23. Avrupa 17 Yaş Altı B Gençler Futbol Şampiyonası finallerinde milli takımımız, grubundaki ikinci karşılaşmasında İngiltere'yi 3 - 2 yendi. İtalya'nın Pontedera kentinde organize edilen şampiyonada, İngiltere karşısında Ay - Yıldızlı ekibimize galibiyeti getiren golleri 20 ve 31. dakikalarda Tevfik Köse, 72. dakikada ise Nuri Şahin attı. İlk maçında İtalya'ya 1-0 yenilen milli takımımız, gruptaki üçüncü ve son sınavını pazar günü TSİ 18.15'te Belarus ile yapacak. 

GENÇLERBİRLİĞİ 

Hedef 5.'lik 
Gençlerbirliği Teknik Direktörü Ziya Doğan ligi 5. sırada bitirmeyi hedeflediklerini söyledi. Doğan, "Takımın başına geçtiğimde düşme korkusu yaşıyorduk. Özellikle son haftalarda aldığımız iyi sonuçlarla hedefimizi yukarılara çevirdik. Şimdiki amacımız ise ligi 5. basamakta tamamlamak" dedi. Tecrübeli hoca, "Lig bitmeden yeni sezonun planlarını açıklayacağız. Gençlerbirliği için en hayırlısı ne ise o yapılacak. İyi bir kadro oluşturulacak" ifadesini kullandı. 

A.SEBAT 

Yusuf'a 3 maç 
Profesyonel Futbol Disiplin Kurulu PFDK , Akçaabat Sebatsporlu Yusuf Şimşek'e üç maç ceza verdi. Kurul, dün yaptığı toplantıda, 30 Nisan tarihinde oynanan Akçaabat Sebatspor - Gençlerbirliği karşılaşmasında, hakemlere yönelik hakaretleri nedeniyle Yusuf'a üç maç müsabakalardan men cezası uyguladı. Ayrıca Zeytinburnuspor'dan Cahit Kesler'e 4 maç, Beylerbeyi kulübü yöneticisi A.Mete Vardar'a da 60 gün hak mahrumiyeti cezası kesildi. 

MİLLİ TAKIM 

Tanjevic'in acı günü 
A Milli Basketbol Takımı Başantrenörü Bogdan Tanjevic'in annesi Ilinka Tanjevic önceki akşam geçirdiği rahatsızlık sonucu Sırbistan Karadağ'ın Pljevlja kentinde hayatını kaybetti. 90 yaşında hayata gözlerini yuman Ilinka Tanjevic, 7 Mayıs Cumartesi günü Pljevlja kentinde toprağa verilecek. 

EUROLEAGUE 

Final-Four başlıyor 
Basketbolda Euroleague Final - Four'u bugün Rusya'nın başkenti Moskova'da başlayacak. Organizasyonun ilk maçında TSİ 18.10'da, İsrail'in Maccabi Elite Tel Aviv takımıyla, Yunanistan'ın Panathinaikos takımı karşı karşıya gelecek. TSİ 20.40'ta ise Rusya'nın CSKA Moskova takımıyla, İspanya'nın TAU Ceramica takımları karşılaşacak. 

BİSİKLET 

Bulgar damgası 
Uluslararası Cumhurbaşkanlığı Türkiye Bisiklet Turu'nun dördüncü etabı olan Marmaris - Fethiye parkurundaki 135 kilometrelik yarış Bulgar Evgeni Gerganov'un birinciliğiyle sona erdi. 3.33.53 ile birinci olan Gerganov'u, takım arkadaşı Svetoslav Tchanliev ile Slovak Martin Prazdnovsky tekerlek farkıyla takip etti. Bugün, turun en uzun etabı olan 189 kilometrelik Fethiye - Finike parkuru koşulacak. 

AKDENİZ OYUNLARI 

Adım adım İspanya'ya 
İspanya'da 24 Haziran - 3 Temmuz'da yapılacak Akdeniz Oyunları'nda takım sporları kuraları çekildi. Milli takımlarımızın branşlarına göre aynı gruba düştüğü rakipler şöyle Futbol İspanya, Bosna Hersek, Libya, basketbol erkekler Yunanistan, Bosna Hersek, Fas, bayanlar İspanya, Fransa, hentbol bayanlar İspanya, Sırbistan - Karadağ, Yunanistan, voleybol erkekler Yunanistan, Cezayir, bayanlar İspanya, Yunanistan, Arnavutluk, sutopu Sırbistan - Karadağ, Fransa, İspanya. 

SUTOPU 

Bir iyi, bir kötü 
Avrupa Gençler Sutopu Şampiyonası Eleme Grubu'nda Milli Takımımız dün Litvanya'yı 18-4 yenerken, Slovakya'ya 9-8 boyun eğmekten kurtulamadı. Ataköy Avni Akyol Kapalı Yüzme Havuzu'ndaki organizasyonun üçüncü gününü Ay - Yıldızlı ekibimiz dinlenerek geçirecek. 

VOLEYBOL 

Yarı finaldeyiz 
32. Avrupa Erkekler Bahar Kupası Turnuvası'nda ilk üç maçını kazanan Voleybol Erkek Milli Takımımız, çeyrek finalde Çekoslovakya'yı da 3-1 yenerek yarı finale yükseldi. Setler 22-25, 25-19, 25-16 ve 25-18 sona erdi. İlk üç maçında iki galibiyet, bir yenilgi alan bayanlar ise dördüncü maçında İsveç'i 3-0 mağlup etti. 

OKÇULUK 

Küçükkayalar ilk 4'e kaldı 
Antalya'da devam eden 18. Altın Ok Grand Prix Okçuluk Turnuvası'nda Tunç Küçükkayalar, ilk 4'e kalmayı başardı. 100. Yıl Tesisleri'nde yapılan müsabakalarda olimpik yayda mücadele eden Küçükkayalar, bugün madalya için atış yapacak. 36 ülkeden 272 sporcunun katıldığı turnuvada yarın takım karşılaşmaları gerçekleştirilecek. 

YOĞUN BAKIMDA 

Zagallo hastanelik 
1970 Dünya Kupası'nı kazanan Brezilya Milli Takımı'nın Teknik Direktörlüğü'nü yapan Mario Zagallo hastaneye kaldırıldı. Mide bulantısı, kusma ve karnındaki ağrı şikayeti üzerine Rio'daki Samaritano Hastanesi'ne kaldırılan 74 yaşındaki çalıştırıcının müşahade altında tutulduğu bildirildi. Şu an sambacıların başında bulunan Parreira'ya teknik danışmanlık yapan Zagallo'ya biopsi uygulanacak. 

GÖNÜLLERİ FETHETTİ 

Alkışlar PSV'ye 
Şampiyonlar Ligi'nde Milan'a elenmesine rağmen oynadığı futbolla gönüllerde taht kuran PSV Eindhoven'a övgü yağıyor. Avrupa'nın önde gelen basın organları Marca, Kicker, Voetbol International PSV'nin finali daha çok hak ettiğini yazdı. Devler Ligi'nde 6 maçtır gol yemeyen İtalyan ekibinin filelerini 3 kez havalandıran Hollanda temsilcisinde Teknik Direktör Guus Hiddink oyuncularıyla gurur duyduğunu söyledi. 


</TEXT>
</DOC>
