<DOC>
<DOCNO> 348340 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/02/son/sontur33.html </URL>
<DATE> 2005/06/02/ </DATE>
<TIME> 15.10 </TIME>
<AUTHOR>  </AUTHOR>
<HEADLINE>
Çaldığı otomobilde bulunan iki çocuğu yolda indirdi 
</HEADLINE>
<TEXT>

     Pendik'te çaldığı otomobilde bulunan 2 çocuğu yolda indiren hırsız, araçla birlikte kaçtı. 
     A.A muhabirinin aldığı bilgiye göre, anaokulu ve ilköğretim okulu 3. sınıfta okuyan kızları Semanur ve Dilara'yı okula götürmek üzere 34 HLG 23 plakalı otomobiliyle evden ayrılan Tuncer Yanar, kızlarına yiyecek almak için Pendik Kaynarca Deniz Caddesi'nde durdu. 
     Burada, kontak anahtarını üzerinde bıraktığı otomobilden inen Yanar, daha sonra pastaneye girdi. 
     Bu sırada araca giren bir kişi, içinde Semanur ve Dilara'nın bulunduğu otomobili çalıştırarak, hızla hareket etti. Yaklaşık 200 metre ilerledikten sonra çocukları araçtan indiren hırsız, daha sonra olay yerinden uzaklaştı. Semanur ve Dilara, otomobilden indikten sonra koşarak babaları Tuncer Yanar'ın yanına ulaştılar. 
     Olayın bildirilmesi üzerine harekete geçen polis, çalınan aracın bulunması ve hırsızın yakalanması amacıyla çalışma başlattı. 
     
</TEXT>
</DOC>
