<DOC>
<DOCNO> 339275 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonspo16.html </URL>
<DATE> 2005/05/03/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
NBA... Houston Rockets başantrenörüne rekor para cezası .. 
</HEADLINE>
<TEXT>

     Amerikan Profesyonel Basketbol Ligi NBA takımlarından Houston Rockets Başantrenörü Jeff Van Gundy, play-off müsabakalarını yöneten hakemleri eleştirmesinin ardından 100 bin dolar para cezasına çarptırıldı. 
     Play-off birinci turu da Dallas Mavericks ile oynayan Houston Rockets’ın Çinli dev pivotu Yao Ming’e seri boyunca çok kolay faul çalındığını ileri süren Van Gundy’nin aldığı ceza, bugüne kadar bir NBA başantrenörünün aldığı en yüksek para cezası olarak tarihe geçti. 
     Jeff Van Gundy, Dallas Mavericks’in sahibi işadamı Marc Cuban’ın hakemlere gönderdiği e-maillerde ve video kasetlerde, Yao Ming’in yaptığı faulleri ve hareketli perdeleri screen gösterdiğini, böylece hakemlere, Yao’ya daha çok faul çalınması yolunda telkinde bulunduğunu ileri sürmüştü. 
     Serinin üçüncü ve dördüncü maçında 6’şar faulle oyun dışı kalan 2.26’lık Çinli pivot, bu maçlarda takımını toplam 37 dakika yalnız 
     bırakmış, ilk iki maçı deplasmanda kazanan Rockets, evinde oynadığı bu maçlarda rakibine teslim olmuştu. Bu arada, NBA Komiseri David Stern, Van Gundy’nin suçlamalarına ilişkin yaptığı açıklamada, para cezasının dışında soruşturma açılacağını ve daha ağır cezaların da gündeme gelebileceğini belirtti. Bu sabaha karşı Dallas’ta oynanan serinin 5. maçında Dallas Maverics, rakibini 103-100 yenerek seriyi 3-2’ye getirmiş bulunuyor. 
     
</TEXT>
</DOC>
