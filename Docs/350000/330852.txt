<DOC>
<DOCNO> 330852 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur37.html </URL>
<DATE> 2005/04/06/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
Albay'a kalp krizi geçirten paşa telefonu 
</HEADLINE>
<TEXT>

     Eski Deniz Kuvvetleri Komutanı İlhami Erdil ile eşi Füsun Erdil ve kızı Deniz Erdil'in yargılandığı davada, Albay Bahri Mısırlı, İlhami Erdil'in, sık sık kendisini arayarak, ihaleler konusunda Yalçın Kayatunç'un kardeşi Engin Kayatunç'a kolaylık sağlanmasını istediğini bu nedenle üzüntüden kalp spazmı ve mide kanaması geçirdiğini anlattı. 
     Genelkurmay Askeri Mahkemesi Başsavcısı Saim Öztürk ise davetler konusundaki ifadelere sinirlenerek, "Bu dava maydanoz davası değil" dedi. Davada ifade veren bir esnaf da karargah konutuna sadece 1999 yılı içinde 12.5 bin YTL tutarında kuruyemiş faturası kestiğini anlattı. 
     Eski Deniz Kuvvetleri Komutanı İlhami Erdil, eşi Füsun Erdil ve kızı Deniz Erdil'in fazla harcama yaparak, Hazine'yi zarara uğrattıkları gerekçesiyle yargılanmalarına Genelkurmay Askeri Mahkemesi'nde devam edildi. 
     
     YAKINLARI İZLEDİ 

     Davanın bu duruşmasına Erdil ailesi katılmadı. Ancak, yargılamayı ailenin iki yakını izledi. Erdil ailesinin avukatı Dinçer Eskiyerli ile Melek Şirin Özden'in avukatı Şevki Lülecioğlu'nun hazır bulunduğu yargılamaya Org. İsmail Koçman başkanlık etti. 
     
     ERDİL'DEN "İHALEYİ VERİN" TELEFONU 

     Kıdemli Albay Bahri Mısırlı'nın, Kuzeydeniz Saha Komutanlığı Askeri Mahkemesi tarafından talimatla alınan ifadeleri duruşmada okundu. 
     Mısırlı, ifadesinde Gölcük'te görev yaptığı sırada, İlhami Erdil'in emir subayı Yalçın Kayatunç'un kardeşi Engin Kayatunç'un da burada müteahhitlik yaptığını kaydetti. İlhami Erdil'in, kendisinden, Engin Yalçınkaya'nın korunması talebinde bulunduğunu anlatan Mısırlı, Erdil'in, Kayatunç'un verdiği teklifleri değerlendirmeleri isteminde bulunduğunu belirtti. 
     Erdil'in, bir kaç kere kendisini arayarak, "Engin'in tekliflerini değerlendirin" dediğini söyleyen Mısırlı, "Kuvvet Komutanı bu şekilde her ay arardı. Komutana bunu yapamayacağımızı söyledim. Teklif alırım dedim, ama ihaleyi veremem" diye konuştu. Mısırlı, "İlhami Erdil son derece kibar biri. Ama emir subayı Yalçınkaya'nın baskılarına dayanamayıp beni arardı" dedi. 
     
     ALBAY MİDE KANAMASI GEÇİRMİŞ 

     Mısırlı, Erdil'in bu yöndeki istekleri karşısında çok üzüldüğünü anlatırken, bu yüzden 2000 yılında kalp spazmı, daha sonra da mide kanaması geçirdiğini anlattı. 
     Mısırlı, bir kuvvet komutanının bu tür taleplerde bulunmasının olumsuz olduğunu ifade ederken, "Mesela İlhami Erdil, yangın devrelerini değiştirilmesi talimatında bulundu. Engin Kayatunç, 'bu işi ben yapacağım' diyerek, teklif verdi. İhaleyi ona vermedim, çok yüksekti" diye konuştu. 
     
     ÖZDEN'E ŞİKAYET 

     Duruşmada, Mısırlı'nın savcılık ifadesi de okundu. Mısırlı, "Kuzeydeniz saha komutanı Örnek komutanımı aradım. Yapılan baskılardan çok sıkıldığımı belirterek, istifa etmek istediğimi söyledim. Örnek Komutan da bana 'Sen doğrulardan ayrılma, sabret. Alpkaya Erdil'den sonraki DDK Oramiral Bülent Alpkaya Komutanımla gerekli araştırmayı yapıyoruz" dedi. 
     Avukat Dinçer Eskiyerli ise Bahri Mısırlı'nın Kuzey Deniz Saha Komutanlığı Askeri Mahhkemesi'nde "görevi kötüye kullanma" ve "ihaleye fesat karıştırma" suçlarından yargılandığını belirterek, bu nedenle Erdil'e karşı tepkili olduğunu ve tanıklığının kabul edilemeyeceğini söyledi. 
     Bunun üzerine, Askeri Savcı Saim Öztürk, Mısırlı hakkında kesinleşmiş yargı kararının bulunmmadığına dikkat çekerek, "Kaldı ki Bahri Mısırlı'nın henüz bu soruşturmalar başlamadan önce Oramiral Özden Örnek'e bu olayla ilgili başvurusu söz konusu" dedi. 
     
     ASKERİ SAVCI "BU DAVA MAYDONOZ DAVASI DEĞİL" 

     İlhami Erdil'in özel kalem müdürü Tuğamiral Cem Güldeniz de tanık olarak dinlendi. Güldeniz, konutta 2 yıl içinde toplam 30 davet düzenlendiğini davetlere 20-25 kişinin katıldığını anlattı. Savcı Saim Öztürk, "2 yılda 3 yemeğin tutarı bir kaç yüz milyon lirayı geçmez. Ancak burada Hazine zararının 160 milyar lira olması bu davanın basit bir maydonoz davası olmadığını ortaya koymaktadır" diye konuştu. 
     
     12.5 MİLYAR LİRALIK KURUYEMİŞ 

     DKK Karargah Komutanlığı'nın kuruyemiş alımı yaptığı Tahmis Kuruyemiş Kurukahve Şirketi'nin ortağı Yavuz Çetinkaya da ifadesinde sürekli hediyelik paketlerde badem, iç antep fıstığı, ceviz alımı yapıldığını bildirdi. 
     İç antep fıstığı paketinin 30 YTL, cevizli sucuğun ise 15 YTL olduğunu anlatan Çetinkaya, 1999 yılında yapılan bir yıllık toplam alış verişin 12.5 milyar lira 12.5 bin YTL düzeyinde olduğunu bildirdi. 
     
</TEXT>
</DOC>
