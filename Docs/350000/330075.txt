<DOC>
<DOCNO> 330075 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/son/sondun37.html </URL>
<DATE> 2005/04/04/ </DATE>
<TIME> 19.19 </TIME>
<AUTHOR>  </AUTHOR>
<HEADLINE>
New York Times'a göre, Türkiye reformlar konusunu gevşek tutuyor 
</HEADLINE>
<TEXT>

     New York Times gazetesi, ''AB'nin Türkiye ile üyelik müzakerelerine başlama kararı aldığı tarihten bu yana Türk hükümetinin ifade özgürlüğü ve insan hakları alanındaki yükümlülüklerini yerine getirmekte gevşek davrandığına dair Türkiye'de rahatsız edici sinyaller olduğunu'' öne sürdü. 
     Gazetede, 'Türkiye'nin Vaatleri' başlığıyla yer alan yorumda, Başbakan Recep Tayyip Erdoğan'ın 2002'de seçimle iktidara gelmesinin ardından demokrasi ve insan hakları konusunda doğru şeyler söylediğine ve önemli adımlar attığına dikkat çekildi. 
     Başbakan Erdoğan'ın bazı reformları yapmakta cesur davrandığı ve bunun Türkiye'nin AB'den müzakere tarihi almasında etkili olduğu kaydedilen yorumda, Türk hükümetinin vatandaşlarının haklarına saygı göstermesi konusunda dikkate değer ilerlemeler kaydettiği belirtildi. Ancak gazete, ''AB'nin Türkiye ile üyelik müzakerelerine başlama kararı aldığı tarihten bu yana Türk hükümetinin ifade özgürlüğü ve insan haklarına bağlılığında gevşeme görüldüğünü'' iddia etti. 
     ''Köye dönüş'' projesinde yeterli başarı sağlanamadığı ileri sürülen yorumda, köylerine dönenlere yaşamlarını yeniden kurmaları için yardım edilmesi gerektiği belirtildi. Bunun mali boyutunun olduğunu yazan gazete, uluslararası standartları karşılamayı taahhüt eden bir Türkiye için yardımın hazır olacağını ifade etti. 
     
</TEXT>
</DOC>
