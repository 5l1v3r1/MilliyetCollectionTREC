<DOC>
<DOCNO> 316607 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/guncel/gun08.html </URL>
<DATE> 2005/02/19/ </DATE>
<TIME>  </TIME>
<AUTHOR>  </AUTHOR>
<HEADLINE>
Yeşil kartlı da artık ödeyecek 
</HEADLINE>
<TEXT>


ÖNDER YILMAZ Ankara 

TBMM Plan Bütçe Komisyonu, "torba yasa" olarak adlandırılan, "Bazı Yasa ve Kanun Hükmünde Kararnamelerde Değişiklik Yapılmasına İlişkin Yasa Tasarısı"nı önceki gün kabul etti. 35 maddelik tasarı, tartışma yaratacak düzenlemeleri içeriyor 

'Kadrolaşma' adımı 
21. maddeye göre kamu kuruluşlarında çalışırken işine son verilen işçi, mahkeme veya özel hakem kararıyla geri dönmesi halinde yeniden işe başlatılmayabilecek. Kurumda işçinin niteliğine göre istihdam alanı bulunmadığı belirtilebilecek. İşe dönme kararında hükmedilen tazminatları işçiye ödeyerek işe alma yükümlülüğünden kurtulabilecek. CHP'li Kemal Kılıçdaroğlu, 'hükümet kadrolaşma için yeni bir fırsat yaratıyor' dedi.. 

Yüzde 20 ödenecek 
Yeşil kartlılar da SSK ya da Bağ - Kur'lu gibi yüzde 20 ilaç katılım parası ödeyecek. Hangi ilaçlarda katılım payı ödeneceğine, Maliye Bakanlığı karar verecek. Yürürlükteki düzenlemede, yeşil kartlılar ilaç parası ödemiyordu. 

'Muhtaç'a darbe 
Tedavileri ücretsiz yapılan 65 yaşın üzerindeki muhtaç, güçsüz ve kimsesizlerin ayakta tedavi ve ilaç giderleri artık yeşil kart verilerek karşılanacak. Böylece bu kişiler de yüzde 20 ilaç katılım parası ödemek zorunda kalacak. 

TÜBİTAK sürprizi 
TÜBİTAK üyeleri, emeklilik aylığı kesilmeksizin kamu kurumlarında çalışma hakkından yararlanan gruptan çıkarıldı. 


</TEXT>
</DOC>
