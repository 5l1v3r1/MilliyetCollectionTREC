<DOC>
<DOCNO> 338872 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/soneko34.html </URL>
<DATE> 2005/05/02/ </DATE>
<TIME> 12.50 </TIME>
<AUTHOR>  </AUTHOR>
<HEADLINE>
Nisan ayının zam şampiyonu takım elbise... 
</HEADLINE>
<TEXT>

     İstanbul Ticaret Odası’nın İTO belirlemelerine göre, nisanda en yüksek fiyat artışı yüzde 42.1’le erkek takım elbisesinde yaşandı. 
     İTO, İstanbul Ücretliler Geçinme İndeksi kapsamındaki mal ve hizmetlerin fiyatlarında nisan ayında yaşanan artış oranlarını açıkladı. Nisan ayında özellikle giyecek fiyatlarındaki artış dikkat çekti. Buna göre, nisan ayının zam şampiyonu fiyatı bir önceki aya göre yüzde 42.1 oranında artarak 200.96 YTL’den 285.51 YTL’ye çıkan erkek takım elbisesi oldu. Takım elbiseyi yüzde 35.5’lik artışla erkek gömleği ve yüzde 34.2’lik artışla çocuk gömleği izledi. 
     Nisanda pantolon yüzde 32.9, ceket yüzde 31.8, ayakkabı yüzde 30.6 oranında zamlandı. 
     Nisan ayında tayyör yüzde 27.7, kadın ayakkabısı yüzde 24.8, çantası yüzde 23.2 ve bluzu yüzde 20.4 oranında zamlandı. Söz konusu dönemde çocuk bluzunun fiyatı yüzde 27.1, pantolonunun fiyatı da yüzde 25.7 oranında arttı. Balık fiyatının yüzde 11.6 arttığı nisan ayında tavuk yüzde 7.1, biber yüzde 8.2, fındık yüzde 7.6 oranında zamlandı. 
     
     YILLIK BAZDA FINDIK ZAM ŞAMPİYONU 

     İTO’nun belirlemelerine göre, nisan ayı itibariyle son bir yıllık dönemde en yüksek fiyat artışı fındıkta yaşandı. 
     Fındık yüzde 123.1’lik artışla nisan ayı itibariyle yıllık bazda zam şampiyonu oldu. Geçen yıl nisan ayında 11.42 YTL olan fındığın kilosu 25.48 YTL’ye çıktı. 
     Fiyat artışlarında fındığı yüzde 58.9’la fuel oil, yüzde 49.6’yla kibrit, yüzde 40.4’le köprü geçiş ücreti, yüzde 41.5’le gazyağı, yüzde 26.7’yle kuru pastalar, yüzde 25.6’yla tüpgaz, yüzde 24.7’yle zeytin, yüzde 24.5’le hamur tatlıları, yüzde 22.2’yle bira, yüzde 21.6’yla rakı izledi. 

ANKA 
     
</TEXT>
</DOC>
