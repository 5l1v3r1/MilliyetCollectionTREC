<DOC>
<DOCNO> 336574 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/yasam/axyas02.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Aya Yorgi'de umut kuyruğu 
</HEADLINE>
<TEXT>


Kimi bebek, kimi para, kimi sağlık diledi. Onlarca kişi dün, 'Dileklerimiz gerçekleşir' umuduyla Büyükada'daki Aya Yorgi Manastırı'nda sıraya girdi 

İSTANBUL Milliyet 

ORTODOKSLARIN kutsal saydığı Aya Yorgi Aziz Yorgi , Büyükada'da adını taşıyan kilisedeki ayinlerle anıldı. Dileklerinin kabul olması için Aya Yorgi Manastırı'na ulaşmak isteyen ziyaretçiler, önceki gün Bostancı'dan vapur ve motorlarla Büyükada'ya akın etti. Aya Yorgi'yi anmak ve dilek tutmak amacıyla Büyükada'ya giden binlerce kişi, manastıra girebilmek için saatlerce kuyrukta bekledi. 
AYA Yorgi Manastırı'na ulaşan ziyaretçiler dilek tuttu, mum dikti, ağaç dallarına bez bağladı ve dileklerinin kabul edilmesi için de adak adadı. Kimisi de dileklerinin kabul olması için bağladıkları iplik makarasını çözerek birbirleriyle konuşmadan manastıra kadar çıktı. Aya Yorgi'yi anma günü için Büyükada'ya gelen ziyaretçiler faytonlarla da 14 YTL'ye gezinti fırsatı buldu. 



</TEXT>
</DOC>
