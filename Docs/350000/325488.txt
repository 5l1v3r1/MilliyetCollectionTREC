<DOC>
<DOCNO> 325488 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/21/son/sondun23.html </URL>
<DATE> 2005/03/21/ </DATE>
<TIME> 11.40 </TIME>
<AUTHOR>  </AUTHOR>
<HEADLINE>
İHT Bush'un vaadi sonrası Rumsfeld'in açıklaması çarpıcı 
</HEADLINE>
<TEXT>

     ABD Savunma Bakanı Donald Rumsfeld'in, Irak savaşı öncesi kuzeyden cephe açılmamasına ilişkin olarak Türkiye'ye yönelttiği suçlamanın, ABD Başkanı George Bush'un, haziran ayındaki NATO toplantısında Türkiye'ye, "tartışmaları geçmişte bırakmaya hazır olduğu" güvencesini vermesiyle birlikte düşünüldüğünde daha da önem kazandığı ifade edildi. 
     Siyaset çevrelerinin etkili gazetesi International Herald Tribune gazetesinde, ABD Savunma Bakanı Donald Rumsfeld'in Irak savaşı ve Türkiye'ye ilişkin olarak yaptığı açıklamalara yer verildi. Rumsfeld'in, ABD'nin Irak'a kuzeyden cephe açamaması nedeniyle Türkiye'yi suçladığı açıklamalarına dikkat çekilen yazıda, Türkiye'nin kendi topraklarından Irak'a girişe izin vermemesinin, ABD'nin savaş planlarında köklü bir değişikliğe yol açtığı kaydedildi. ABD'nin, Türkiye'nin bu reddinden duyduğu memnuniyetsizliğin bir sır olmadığı yorumu yapıldı. 
     Mayıs 2003'te, ABD Dışişleri Bakan Yardımcısı Paul Wolfowitz'in, "Türkiye'nin hatasını kabul etmesi gerektiği"ne ilişkin açıklamalarına karşılık, Başbakan Recep Tayyip Erdoğan'ın, "Türkiye en başından beri bir hata yapmadı" yönündeki sözleri de anımsatıldı. 
     İstanbul'da 2004'ün Haziran ayında düzenlenen NATO Zirvesi'ndeyse ABD Başkanı George Bush'un, geçmişteki anlaşmazlıkları unutma konusunda Türkiye'ye güvence verdiği ifade edildi. Yazıda, bu vaadin, "Rumsfeld'in yorumunu daha çarpıcı hale getirdiği" yorumu yapıldı. 
     

     
</TEXT>
</DOC>
