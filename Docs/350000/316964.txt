<DOC>
<DOCNO> 316964 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/20/son/sonsiy09.html </URL>
<DATE> 2005/02/20/ </DATE>
<TIME> 11.15 </TIME>
<AUTHOR>  </AUTHOR>
<HEADLINE>
Ağar Şartlar, yakın zamanda şeçimi işaret ediyor 
</HEADLINE>
<TEXT>

     DYP Genel Başkanı Mehmet Ağar, ''Türkiye'nin içinde bulunduğu şartlar, yakın gelecekte bir seçimi ortaya koyuyor'' dedi. 
     Bursa'da Çelik Palas Oteli'nde partisinin il ve ilçe yönetim kurulu üyeleriyle kahvaltıda biraraya gelen Ağar, gazetecilere yaptığı açıklamada, gerçekleştirdikleri yurt gezilerinde, vatandaşlardan büyük ilgi gördüklerini söyledi. 
     ''Anamuhalefet partisi CHP'nin bile 10 araçlık konvoyla dolaştığı yerlerde partisinin 400-500 kişiyi biraraya getirdiğini'' ifade eden Ağar, ''Demokrat Parti'den beri yapılan her şey bu iktidar tarafından geri alınıyor. Türkiye'nin içinde bulunduğu şartlar yakın gelecekte bir seçimi ortaya koyuyor'' dedi. 
     DYP'nin giderek artan bir güçle büyümeye devam ettiğini savunan Ağar, bu büyümede Bursa'nın her yönüyle farklı bir konumu olduğunu söyledi. 
     Ağar, daha sonra eşi Emel Ağar ile partisinin Balıkesir İl Kongresi'ne katılmak üzere Bursa'dan ayrıldı. 
     
</TEXT>
</DOC>
