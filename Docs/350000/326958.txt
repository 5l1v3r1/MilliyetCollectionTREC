<DOC>
<DOCNO> 326958 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun24.html </URL>
<DATE> 2005/03/25/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Karşı darbe hazırlığı iddiası 
</HEADLINE>
<TEXT>

     Kırgızistan'da 27 Şubat ve 13 Mart'ta yapılan iki turlu seçimlerde milletvekili seçilen Akayev yanlılarının, karşı darbe hazırlığı içinde olduğu öne sürüldü. 
     Parlamento Dış İlişkiler Dairesi Başkanı Bakıt Baketayev, yeni seçilen milletvekillerinin, halkı yeniden toplayıp karşı darbe girişimi için hazırlandığını söyledi. 
     Şu anda toplanan eski mecliste, geçici olarak Devlet Başkanı ve Başbakan seçilen Kurmanbek Bakiyev'i de, ülkedeki tüm güvenlik organlarının başına getirilen Feliks Kulov'u da istemeyen milletvekilleri bulunduğunu ifade eden Baketayev, halihazırda ülkede yetki ve yönetim kargaşası bulunduğunu hatırlattı. 
     Kırgızistan'daki diplomatik temsilcilikler ile uluslararası örgütlerin başkentte muhatap bulamadığını söyleyen Bakıt Baketayev, her büyükelçilik ile uluslararası örgütün değişik liderlerle bağlantı içinde olduğunu söyledi. Bu yüzden çok başlılık bulunduğunu ifade eden Baketayev, elçilikler ile uluslararası örgütlerin, televizyon aracılığıyla bir ismi tanıdıklarına yönelik açıklama yapması halinde yönetim kargaşasının çözüleceğini belirtti. 
     Bu arada yağma ve soygunların, Orta Asya'nın en önemli ticaret merkezlerinden biri olan, başkent dışındaki Dordoy pazarında da başladığı, buradaki durumun silahlı çatışmaya dönüştüğü bildiriliyor. 
     
</TEXT>
</DOC>
