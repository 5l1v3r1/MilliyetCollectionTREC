<DOC>
<DOCNO> 304477 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sontur55.html </URL>
<DATE> 2005/01/07/ </DATE>
<TIME> 17.55 </TIME>
<AUTHOR>  </AUTHOR>
<HEADLINE>
Şanlıurfa'da Meltem Cumbul'a büyük ilgi... 
</HEADLINE>
<TEXT>

     Şanlıurfa'da özel bir giyim mağazasının açılışını yapan Sanatçı Meltem Cumbul, hayranlarının yoğun ilgisiyle karşılaştı. 
     Atatürk Bulvarı'ndaki mağazanın açılışı sırasında yoğunluk nedeniyle trafik bir süre aksadı. Hayranlarının sevgi gösterileri arasında mağazaya giriş yapan Sanatçı Cumbul, Şanlıurfa Valisi Şemsettin Uzun ile mağazanın açılışını yaptı. 
     ''Gurbet Kadını'' dizisinin çekimleri için 2 yıldır zaman zaman Şanlıurfa'da bulunan Cumbul, kenti ve insanlarını çok sevdiğini söyledi. 
     Cumbul, başrollerini Şener Şen ile paylaştığı ''Gönül Yarası'' adlı filmin bugünden itibaren Şanlıurfa'da da gösterime girecek olmasının kendisini mutlu ettiğini belirterek, hayranlarını, filmi izlemeye davet etti. 
     Daha sonra sanatçının dağıttığı imzalı fotoğrafları alabilmek için birbirleriyle yarışan hayranları, zaman zaman izdihama neden oldu. 
     Bazı vatandaşlar cep telefonlarıyla Cumbul'un fotoğrafını çekmeye çalışırken, yoğun kalabalık nedeniyle özel güvenlik görevlileri zor anlar yaşadı. 
     
</TEXT>
</DOC>
