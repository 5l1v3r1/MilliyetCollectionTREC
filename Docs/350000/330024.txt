<DOC>
<DOCNO> 330024 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/yasam/ayas.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
Tuvalet anketinde şaşırtan sonuçlar 
</HEADLINE>
<TEXT>


Temiz Tuvalet Kampanyası yürüten OPET'in raporundaki ankete göre, Türk halkının yüzde 95'i tuvalet kullanmayı bilmiyor. Özellikle de kadınlar 

İSTANBUL Milliyet 

Kampanyanın 2000 - 2004 raporunda, hem Türkiye'de yapılan araştırmalara, hem de uluslararası kuruluşların tespitlerine yer verildi. Uluslararası Çevre Sağlığı Örgütü'nün yaptığı araştırmaya göre, dünyada her bir dakikada 6 çocuk ishalden, 4 çocuk gıda zehirlenmesinden ölüyor. Ölümlerin yüzde 44'ü enfeksiyon ve parazitlerden kaynaklanıyor. Yine ölümlerin yüzde 52'si 5 yaşın altındaki çocukları kapsıyor. Ölümlerin tek nedeni hijyene önem verilmemesi. 

Bebek ölümlerinin de nedeni 
OPET'in raporunda yer alan tuvalet işletmecileriyle yapalan bir anket, hijyen konusunun ne derece vahim boyutlarda olduğunu gözler önüne seriyor. İşletmecilere göre, Türk insanının yüzde 95'i tuvalet kullanmayı bilmiyor, özellikle kadınlar tuvaletleri daha özensiz kullanıyor. Aynı raporda yer alan UNICEF'in 2000 yılı verilerine göre ise, Türkiye'de sağlıklı tuvalet bulunmayan hane oranı yüzde 31.3. Tuvalet bulunmayan hane oranı da yüzde 6. 
Türk İnfeksiyon Vakfı'nın verileri de yukarıdaki rakamları destekliyor. Vakfın yaptığı araştırmalardan, "Türkiye'de bulaşıcı hastalıkların yüzde 80'i tuvaletlerden kaynaklanıyor" sonucu çıkıyor. Bir diğer ürkütücü sonuç da, Türkiye'de 5 yaşından küçük bebek ölümlerinde tuvalet kaynaklı mikropların en büyük etken konumunda olması. 

En başarısız Sultanbeyli 
OPET'in kampanyası çerçevesinde okullarda temizlik ve hijyen eğitimi de verildi. Temiz Okulum Projesi kapsamında 1700'ü aşkın okul, OPET fahri müfettişleri ve OPET denetim ekipleri tarafından 1 yıl boyunca denetim altına alındı. Yapılan değerlendirmede en başarılı üç ilçe Beşiktaş, Şişli ve Fatih oldu. En başarısız ilçe olan Sultanbeyli'yi Gaziosmanpaşa ve Ümraniye takip etti. 

Ömrümüzün 3 yılı tuvalette geçiyor 
İnsan, her gün 30 dakika - 1 saat kadar süreyi tuvalette geçiriyor. Bu hesaba göre 80 yıl yaşayan bir kişinin hayatının 3 yılı tuvalette geçiyor. 

İstisnalar da var 

Tuvalet işletmecilerinin bir kısmı, müşterilerinin özensizliğine teslim olurken bir kısmı da mek nı cazip kılmak için elinden geleni yapıyor. Adapazarı'nda Lokman Hekim Camii'nin tuvaletini işleten İbrahim Öksüz gibi. Mesleğini çok seven Öksüz, "Tuvaletimizde müzik yayını var. Parfüm kokusu da eksik olmaz" diyor. 


</TEXT>
</DOC>
