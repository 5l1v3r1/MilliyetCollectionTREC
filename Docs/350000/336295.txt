<DOC>
<DOCNO> 336295 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/24/astro/index.html </URL>
<DATE> 2005/04/24/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs'ta yeni dönem 
</HEADLINE>
<TEXT>

Özellikle 16 Temmuz sonrasının KKTC için çetin bir süreç ve önemli pazarlıkların yapılacağı bir dönem olması beklenebilir 


15 Kasım 1983'te kurulan KKTC de Türkiye gibi Akrep burcundan ve yükselen burcunda Yay yer alıyor. Ölümü, yeniden doğumu ve baskıyla gelen zorlu dönüşümleri anlatan Pluto gezegeni ise bu dönemde Yay burcunda KKTC'nin büyük bir dönemeçte olduğunu açıklıyor. Uzun yılların ardından Rauf Denktaş'ın yerine geçen M. Ali Talat da bu değişimin açık bir göstergesi oldu. KKTC'nin ilerletilmiş haritasında Güneş uzun yıllardır 12'nci evde ilerliyor. Bu ev gizli kalmayı, kısıtlamaları ve kendini öne sürememeyi açıklar, astrolojide zor ve yıpratıcı evlerin başında gelir. Benzer biçimde 2003 yılında ilerletilmiş haritada gerçekleşen yeniay da bu zorlayıcı dönemi çok daha belirgin hale getirdi. Eğer KKTC'nin süregelen konumu devam edecek olursa, 2007 yılı başının bu süreçte dikkat çekici bir dönemece işaret etmesi beklenebilir. Ancak içinde bulunduğumuz döneme ait 2004 Kasım'ından bu yana Güneş dönüşü haritasında Oğlak burcunun yükseliyor olması ve Satürn'ün dış politikayı, anlaşmaları ve açık düşmanlıkları açıklayan 7'nci evde yer alması KKTC'nin elinin ne kadar bağlı olduğunu ve depresif bir süreçten geçtiğini gösteriyor. Bu bakımdan KKTC'de diplomasi ve Rum kesimi ile ilişkilerin en fazla dikkatimizi çekeceği dönem temmuz ayı ile başlayacak gibi gözüküyor. Özellikle 16 Temmuz sonrasının KKTC için çetin bir süreç ve önemli pazarlıkların yapılacağı bir dönem olması beklenebilir. 

Sonbaharda yorucu gelişmeler olacak 

Temmuz-ağustos geçişi ülkemiz açısından da dikkat çekici değişiklikler getiriyor. Zira bu dönemde ülkemizin ilerletilmiş haritasında Ay, Yengeç burcuna geçmiş olacak. Daha önceki yazılarımda bu dönemden başlayarak milliyetçilik duygusunun çok daha fazla vurgulanacağını ifade etmiştim. Zira Yengeç burcu vatan, güvenlik ve kan bağını özellikle ön plana getiren bir burçtur. Bu dönemde, özellikle temmuz sonunda Kıbrıs konusunun ülkemiz açısından son derece sıcak bir konu olacağını söylemeliyiz. Ayrıca temmuz sonunda Mars gezegeni de daha sonra ekim ayında geri gideceği Boğa burcuna geçecektir. Bu bize, ekim-aralık döneminde karşılaşabileceğimiz konuların ilk işaretlerini vermesi bakımından son derece önemlidir. Ne ilginç ki AB'nin ülkemize görüşmelerin başlaması için verdiği tarih olan 3 Ekim'de de Mars geri harekette olacak. Bu astrolojik göstergelere dayanarak, içine KKTC'yi alacak olan gelişmelerin sonbahar aylarında son derece yorucu olabileceğini söyleyebiliriz. Zira Mars geri giderken, yeni bir girişim yapmak her zaman çok zordur ve tam tersine ilerleme değil, sorunlarla boğuşma zamanıdır. Mars bu dönemde ülkemizin haritasında büyük organizasyonları, grupları açıklayan 11'inci evden geçerken AB ile ilişkilerde gecikmeler, pürüzler ve sıkıntılar beklenebilir. Bu dönemde Rum kesiminin haritasında ise Koç burcu yükseliyor ve Koç daha girişken ve iddiacı bir tutumu sergilerken, Boğa burcundaki Mars inatçı ve kitlenmeye yakın bir tutuma işaret ediyor. 
6 Temmuz 1952'de doğan M. Ali Talat'ın doğum saatini bilemiyoruz, bu net konuşabilmek için önemli bir engel. Ancak 2005 yılı Güneş dönüşü haritasında Ay'ın küçülme aşamasında olması, geçmişe ait koşullardan çıkabilmek için önemli bir mücadele olacağını ortaya koyuyor. Talat ancak eylül ayından sonra yeni dengeler yaratabilir. Kısaca söylemek gerekirse KKTC-AB-Türkiye üçgeninde temmuz ayından itibaren zorlayıcı bir dönüşüm ve mücadele ile karşılaşabiliriz. 
</TEXT>
</DOC>
