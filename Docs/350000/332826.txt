<DOC>
<DOCNO> 332826 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/yasam/axyas01.html </URL>
<DATE> 2005/04/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Ne oluyor bu öğrencilere 
</HEADLINE>
<TEXT>


İlköğretim okulu öğrencileri bile artık bıçak taşıyor. İstanbul'un farklı semtlerinde dün yaşanan 3 kavgada, 3 öğrenci yaralandı 

MUSTAFA KURTARAN M.AKİF ERDEM İstanbul 

İstanbul Gaziosmanpaşa ve Mecidiyeköy'de ilköğretim okulu öğrencileri, kendi aralarında çıkan bıçaklı kavgalarda bacaklarından yaralandı. Bayrampaşa'da da okul çıkışı arkadaşlarıyla gezmeye çıkan bir ilköğretim okulu öğrencisi, cebinden çıkan okul harçlığını az bulan tinerciler tarafından bıçaklandı. 
İlk kavga, Gaziosmanpaşa Karlıktepe İlköğretim Okulu'nun bahçesinde futbol oynayan İnönü Endüstri Meslek Lisesi öğrencisi Y.Y. 14 ile Karlıktepe İlköğretim Okulu öğrencisi F.P. 13 arasında yaşandı. P.'nin cebinden çıkararak savurduğu 'kelebek' diye tabir edilen bıçak, Y.Y.'nin bacağına isabet etti. Hastaneye kaldırılan Y.Y., tedavi edilirken F.P., kayıplara karıştı. 
İkinci kavgada ise, Esenler'de bir ilköğretim okulunda eğitim gören 8. sınıf öğrencisi A.A. 14 , 23 Nisan Ulusal Egemenlik ve Çocuk Bayramı provalarının yapıldığı Ali Sami Yen Stadı çıkışında yaşıtı 2 kişi ile tartıştı. Çıkan kavgada A.A., iki genç tarafından bacağından bıçakla yaralanarak, hastaneye kaldırıldı. Bıçaklı saldırganlar ise kaçtı. Kavganın, A.A.'nın yanındaki kız öğrencilere laf atılması üzerine çıktığı öğrenildi. 

Harçlığını 'beğenmediler' 
Üçüncü olayda ise, Bayrampaşa Mustafa Etrin İlköğretim Okulu 6. öğrencisi Y.A. 13 arkadaşları Birol Bakır, Ergün Bakır ve Aykut İlgin'le okul çıkışı, dolaşmak için Aksaray'a gitti. 4 arkadaşın yolu, tinerci oldukları öne sürülen 5 kişi tarafından kesildi. Tinercilerin bıçakla tehdit ederek, paralarını istediği gençler, okul harçlıklarını çıkardı. 

Cebinden 1.5 YTL çıktı 
Birol ve Ergün Bakır kardeşlerden toplam 4 YTL, Y.A.'nın cebinden ise 1,5 YTL çıktı. Haraları az bulan tinercilerden biri, kaçmaya çalışan Y.A.'yı bacağından bıçakladı. Hastaneye kaldırılan Y.A.'nın babası Burhan A., "Soruna yetkililerin bir an önce çözüm bulması gerek" dedi. Anne Zülfü A. da, "Okul önlerinde ve sokaklarda çocukları rahatsız eden tinercilere önlem alınmıyor. Her yerde bu çocuklar sorun yaratıyor. Kendi can güvenliğimiz kalmadığı gibi çocuklarımız da tehlike altında" diye konuştu. Y.A., yapılan tedavinin ardından taburcu edildi. 



</TEXT>
</DOC>
