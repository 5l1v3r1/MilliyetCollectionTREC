<DOC>
<DOCNO> 302402 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/01/01/son/sondun06.html </URL>
<DATE> 2004/01/01/ </DATE>
<TIME>  </TIME>
<AUTHOR>  </AUTHOR>
<HEADLINE>
IRA'dan İngiltere ve İrlanda'ya suçlama 
</HEADLINE>
<TEXT>

     Kuzey İrlanda'nın İngiltere'den ayrılıp İrlanda'ya katılması yolunda yakın zamana kadar silahlı eylemde bulunan İrlanda Cumhuriyet Ordusu IRA , İngiltere ve İrlanda'yı, Kuzey İrlanda barış süreci konusunda hata yapmakla suçladı. 
     Londra ve Dublin'in barış konusundaki kararlılıklarını yeterince vurgulayamadığını öne süren örgüt yönetimi, barış sürecinin ilerletilmesi için önemli hazırlık içinde olduğunu bildirdi. 
     Barışın gerçekleşmesi için Londra ve Dublin hükümetlerinden daha çok destek isteyen örgüt, geçen Ekim ayında silahsızlanma hamlesini ''tarihi'' olarak niteledi. 
     IRA yöneticileri, yeni yılda yayımladıkları bu ilk açıklamada ayrıca, bu hamlenin yarıda kesilmesinin nedeni olarak, ''İngiltere ve İrlanda hükümetlerinin atılan bu adımı yeterince takdir etmemesini'' gösterdi. 
     Pek çok alanda iki hükümetten beklenen adımların atılmadığını savunan örgüt yöneticileri, başarısızlık noktasında sorumluluğun büyük bölümünü İngiltere hükümetinin taşıdığını öne sürdüler. 
     IRA yönetimi, İngiltere Başbakan Tony Blair'den, bölgedeki askerlerinden bir bölümünü daha bir an önce çekmesini, polis teşkilatında daha çok reform yapmasını ve kaçak mahkumlar için af çıkarmasını istiyor. 
     
</TEXT>
</DOC>
