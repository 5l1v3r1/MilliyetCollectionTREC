<DOC>
<DOCNO> 319332 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/28/son/sonspo34.html </URL>
<DATE> 2005/02/28/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Ribery Bana teklif yapan kulüpler arasında Beşiktaş ve Fener de vardı 
</HEADLINE>
<TEXT>

     Galatasaray'ın ara transferin son gününde Fransa'nın Metz kulübünden renklerine kattığı genç futbolcu Franck Ribery, sarı-kırmızılı kulübün ciddi bir teklifle geldiğini ilk görüşmelerinde anladığını söyledi. 
     Sarı-kırımızılı kulübün aylık olarak yayınladığı, ''Galatasaray'' dergisinin yarın piyasa çıkacak Mart ayı sayısında ropörtajı yer alan Fransız oyuncu, ara transferin bitimine birkaç gün kala, kısa bir sürede transferini gerçekleştiğini belirterek, ''Galatasaray'ın benimle ilgilendiğini biliyordum. Kulübümle yaptığım toplantı çok iyi geçmeyince, Galatasaray'ın teklifine 'Evet' dedim. Metz, ara transfer süresi dolmak üzere olduğu için rahat davranıyordu. İşin ciddiyetini, Galatasaraylı yöneticiler beni özel jetle almaya geldiğinde anladılar'' dedi. 
     Kendisine teklif yapan kulüpler arasında Beşiktaş ve Fenerbahçe'nin de olduğuna dikkat çeken Ribery, ''Ama Galatasaray'ın güçlü ilişkileri olduğunu ve tekliflerinin ciddi olduğunu ilk konuşmamızda hissettim. Bir futbolcunun gittiği kulüpte kafasının rahat olması önemlidir. Burada herkes Fransızca konuşuyor. Ayrıca, Mondragon ve Song gibi daha önce Metz'de oynamış futboluları tanıyor oluşum kararımda etkili oldu. Türk oyuncular da beni çok iyi karşıladılar ve kısa sürede adapte oldum'' diye konuştu. 
     Galatasaray'a gelmeden önce, Mondragon ve Song dışında Hakan Şükür'ü tanıdığını anlatan genç futbolcu, ''Hakan Şükür, büyük bir oyuncu. Hasan Şaş'ı da biliyordum ama buraya geldiğimde onu tanıyamadım, çünkü saçlarını uzatmıştı. Gelince çok beğendiğim oyuncular da oldu. Mesela Necati ve Tomas. Galatasaray'da forma giyebilmek için her zaman en iyilerden biri olmak zorundasınız'' ifadelerini kullandı. 
     
     ''BAŞARILI OLMAYA GELDİM'' 

     Franck Ribery, Galatasaray forması altında güzel şeyler yapabileceğini daha ilk maçta gördüğünü dile getirerek, şunları söyledi 
     ''Türkiye'ye başarılı olmaya geldim ve kendimi futboluma adadım. Ben Galatasaray'la pek çok kupa kazanmak istiyorum. Bu seneki şampiyonluk bu kupaların ilki olabilir. Hep bahsedilen Galatasaray-Fenerbahçe rekabetini ise detaylı öğrenme şansım olmadı, ancak çevremdekiler sayesinde önemini kavradım. Çok ateşli maçlar olduğunu duydum. Rekabet ne kadar büyük olursa olsun sezonu onların önünde tamamlayacağız.'' 
     
     ''GOL ATMAKTAN ÇOK, ATTIRMAYI SEVİYORUM'' 

     Ribery, en çok eksik gördüğü yönünün az gol atması olduğunu ifade ederek, ''Daha çok gol atmam gerek, sanırım en büyük hatam bu. Çünkü kendim atmaktansa başkasına attırmayı tercih ediyorum. Tanıdığım herkes bana 'Neden daha fazla şut atmıyorsun ' diye soruyor. Oysa ben pas vermeyi daha çok seviyorum. Hatta asist yapmak, bir takım arkadaşıma gol attırmak, gol atmaktan daha çok sevindiriyor beni. Yine de gol yollarında şansımı daha çok kullanmayı öğrenmem gerek'' dedi. 
     Çok büyük zorluklar yaşayarak bu noktaya geldiğine de dikkat çeken Ribery, nereden geldiğini unutmasının mümkün olmadığını ve zor günlerinde en önemli destekçisinin ailesi olduğunu söyledi. 
     
     ''MÜSLÜMAN OLMAK KENDİ TERCİHİM'' 

     Cezayir asıllı eşi nedeniyle müslüman olduğu yönündeki haberlerin aksine, din tercihinin tamamen kişisel olduğunu da vurgulayan Fransız futbolcu, ''Müslüman olmam eşim nedeniyle değil, tamamen benim kendi kişisel seçimimdi. Ben eşim Wahiba ile tanışmadan önce de zaten müslüman gibi yaşıyordum. Wahiba'dan önce abisi Muhammed ile tanıştım. Abisi benim çok iyi arkadaşım. Neredeyse kardeşim gibidir. Eşimle ilişkimiz ciddileşince ailesiyle ve akrabalarıyla tanıştım. Herşey tamamen benim seçimim ve isteğimdi'' diyerek sözlerini tamamladı. 

     
</TEXT>
</DOC>
