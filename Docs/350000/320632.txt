<DOC>
<DOCNO> 320632 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/04/son/sondun15.html </URL>
<DATE> 2005/03/04/ </DATE>
<TIME> 10.40 </TIME>
<AUTHOR>  </AUTHOR>
<HEADLINE>
Müslüman İngiliz, internet üzerinden cihat ilan etmiş 
</HEADLINE>
<TEXT>

     Hilal YILMAZ LONDRA, DHA 
     

      İNGİLTERE'de tutuklu bulunan ve terör saldırıları planladığı iddiasıyla ABD tarafından iadesi istenen Babar Ahmed 30 adlı bilgisayar uzmanının, internet üzerinden cihat ilan ederek, insanları teröre teşvik ettiği ortaya çıktı. 
     Londra'da dün yapılan duruşmada, geçtiğimiz ağustos ayında tutuklanan Ahmed'in aynı site üzerinden Afganistan'daki devrik Taliban rejimi ve Çeçen mücahitler adına para topladığı da belirtildi. Ahmed tarafından ABD üzerinden yönetilen internet sitesinin, Beslan katliamının sorumlusu Çeçen lider Şamil Basayev'le ilişkisi olduğu belirlendi. Basayev, Kuzey Osetya'nın Beslan kentinde 344 kişinin ölümüyle sonuçlanan rehine eylemini üstlenmişti. 
     
     'DÖVÜŞ DERSİ ALIN, BIÇAK KULLANMAYI ÖĞRENİN' 
     Ahmed'in kurduğu internet sitesinde ayrıca, Taliban'a para kaçırma yöntemlerini anlattığı ve cihat başlatmak amacıyla Müslümanlara çağrıda bulunduğu ortaya çıktı. Sitede, "Amerikan ve İngiliz ordularının savaş taktiklerini ve bıçak kullanmayı öğrenin, dövüş dersleri alın. Bir Müslümanın Batı'da yapacağı en iyi şey para toplamaktır" şeklinde tavsiyelerin yer aldığı belirtildi. 
     
     SAVUNMASINDA BUSH'U ÖRNEK GÖSTERDİ 
     Çeçenistan ve Afganistan'daki terör olaylarını teşvik etmekle de suçlanan Babar Ahmed'in avukatı Edward Fitzgerald, müvekkilinin terör suçundan yargılanması için gerekli delillerin olmadığını savunarak, davanın düşmesini talep etti. Dünkü duruşmada avukat Fitzgerald, 'siyasi amaçlı şiddete teşvikin' yasalar gereğince suç sayılmadığını savundu. Fitzgerald'ın, ABD Başkanı George Bush'u örnek göstererek, "Bush için terörist diyenler var. Kendisi sürekli politika adına şiddet kullanıyor" şeklindeki savunması dikkat çekti. 
     
</TEXT>
</DOC>
