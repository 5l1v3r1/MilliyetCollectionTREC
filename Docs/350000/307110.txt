<DOC>
<DOCNO> 307110 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/17/son/sondun09.html </URL>
<DATE> 2005/01/17/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
Irak'ta şiddet sürüyor 18 ölü 
</HEADLINE>
<TEXT>

     Irak'ın kuzeyindeki Beyci kentinde bir polis merkezine bomba yüklü araçla düzenlenen saldırıda, ilk belirlemelere göre 6 kişinin öldüğü bildirildi. 
     Polis, ölü sayısının artacağı tahmininde bulundu. 
     Ana binasında büyük hasarın meydana geldiği karargahta çok sayıda yanmış ceset görüldüğü haber veriliyor. 
     
     7 ULUSAL MUHAFIZ ÖLDÜRÜLDÜ 

     Bu arada, Bakuba'da 7 ulusal muhafızın silahlı saldırıda öldürüldüğü bildirildi. 
     Yetkililer, muhafızların, başkent Bağdat'ın yaklaşık 55 kilometre kuzeydoğusundaki Buhriz'de bir askeri kontrol noktasında silahlı kişilerin saldırısına uğradığını söylediler. 
     Ay sonunda yapılması planlanan genel seçim öncesinde şiddet olaylarının arttığı Irak'ta, özellikle asker ve polisler, sık sık saldırıların hedefi oluyor. 
     
     2 YETKİLİYE SALDIRI 

     Öte yandan, başken Bağdat'ın güneydoğusundaki Kut bölgesinde, iki hükümet yetkilisinin öldürüldüğü bildirildi. 
     Kut Hastanesi'nden bir yetkili, hükümetin bölgedeki denetçilerinin dün gece geç saatlerde Bağdat'ın yaklaşık 40 kilometre güneydoğusundaki Suvayra'da araçları içinde saldırıya uğradıklarını söyledi. 
     Aynı bölgede dün düzenlenen saldırılarda, 3'ü Irak polisi, 3'ü ulusal muhafız 17 kişi öldürülmüştü. 
     ABD ve Iraklı yetkililer, Kut'u, 30 Ocak'ta düzenlenecek seçimler öncesinde güvenliğin yeterli düzeyde sağlanabildiği bölgeler arasında görüyor. 
     
     RAMADİ'DE ÇATIŞMA ÇIKTI 

     Ramadi kentinde bir Amerikan devriyesine yönelik saldırıdan sonra çıkan çatışmada 3 Iraklı öldürüldü. 
     Görgü tanıkları ve hastane yetkilileri, bir Iraklının bombalı saldırısından sonra Amerikan askerlerinin açtığı ateşte, 9 Iraklının da yaralandığını söylediler. 
     ABD ordusu, saldırı ve ardından meydana gelen çatışma hakkında henüz bir açıklama yapmadı. 
     SON 48 SAATTE 35 DİRENİŞÇİ ÖLDÜRÜLDÜ 
     Irak hükümeti, Felluce yakınlarında son 48 saatte 35 direnişçinin öldürüldüğünü açıkladı. 
     Irak hükümetinden yayımlanan açıklamada, Bağdat'ın 50 kilometre batısındaki Felluce kenti yakınlarında Irak silahlı kuvvetlerinin bir grup teröristle cumartesi ve pazar girdiği çatışmalarda 35 direnişçinin öldürüldüğü belirtildi. 
     
</TEXT>
</DOC>
