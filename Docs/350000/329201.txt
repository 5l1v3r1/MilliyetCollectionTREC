<DOC>
<DOCNO> 329201 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/01/yazar/tamer.html </URL>
<DATE> 2005/04/01/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Beraber yürüdük AİHM yolunda 
</HEADLINE>
<TEXT>

Musa Kart'a verilen ceza ve AKP iktidarında özgürleştirilen basın, Fransız Le Monde gazetesine karikatür oldu 
Dün gecenin geç saatlerinde gazetemiz yazarlarından Abbas Güçlü'nün Kanal D'deki Genç Bakış programında, Antalya Akdeniz Üniversitesi konferans salonunu hıncahınç dolduran 1000 kadar gençle keyifli saatler geçirdik. Abbas'ın daha önceki programlarında olduğu gibi Akdeniz Üniversitesi öğrencilerinin de IMF'ye şiddetle itirazları var, Avrupa Birliği'ni istemiyorlar Abdullah Öcalan'ın, yeniden yargılanmasına Avrupa İnsan Hakları Mahkemesi AİHM'nin karar vermesine kesinkes karşılar... 
Oysa Türkiye'nin bugünlerde IMF'ye değilse de, AB'ye ve AİHM'ye ne kadar da ihtiyacı var Dünkü Vatan'ın manşeti, "AİHM'den basın özgürlüğü dersi"ydi. Ukrayna'da bir köşe yazısında 'Aslanı görünce korkudan altına eden minik kuşlara' benzetilen 2 parti başkanı, gazeteye dava açmış ve 553 euro tazminat kazanmış. Gazete AİHM'ye gitmiş. Sonuç AİHM, Ukrayna'yı 43 bin 600 euro tazminat ödemeye mahkum etmiş. Gerekçe "Politikacılar siyaset mesleğini seçerken, sert eleştiri alacakları bir alana girdiklerini peşinen kabul etmişlerdir " 

İyi ki AİHM var 
Ukrayna demokrasiyle henüz yeni tanışıyor, dolayısıyla siyasetçilerin bu tür hatalarını hoş görebiliriz. Ama bizim demokrasi havarisi olarak gösterilen Süleyman Demirel'in de Ukraynalı siyasetçilerden farkı yok 
Siz onun, Sabah yazarı Yavuz Donat'a 29 mart "Sineğin üzerine balyozla gitme. Eleştiriye tahammüllü ol. Hür medya çok önemli şey. Medyanın eleştirileri doğru mu, ona bak ve doğrularından faydalanmaya çalış" dediğine bakmayın. Bir yazımda Demirel'i kastederek "Balık baştan kokar" yazdım diye açılan ceza davasında, 16 ay hapse mahkum edildim. Muhatabım Cumhurbaşkanı olduğu için para cezasına çevrilemedi. 5 yıl içinde benzeri bir ceza alırsam, ikisini birlikte çekmek üzere hapsi boylayabilirim. Ben de AİHM'ye başvurdum, sonucunu bekliyorum. 
Anlayacağınız AİHM can simidi gibi. Dün bizim gazetede de ilginç bir AİHM haberi vardı. AKP ve CHP'nin elele verip, siyasi partilere devlet yardımını apar topar 3 milletvekilinden 20'ye yükselten kararı için SHP, "Gerekirse AİHM'ye gideriz" demiş. 
Sıra Penguen'de... 
Bu arada karikatürist Musa Kart ve Penguen'e de AİHM yolu görünüyor. Penguenciler dün piyasaya çıkan son sayıda yine döktürmüşler. Cumhuriyet çizeri Kart da bu sayıya yandaki karikatürüyle konuk olmuş. Tayyip Bey, AKP'nin "Beraber yürüdük biz bu yollarda..." şarkısını penguen ve kedinin söylediğini görünce "Heeey ..Bu benim şarkım. Siz söyleyemezsiniz. Bak mahkemeye veririm valla " diyor... 
Mahkemeye verilmek, gazetecilere de mizahçılara da yarıyor aslında. Adrenalinleri yükseliyor. Hem esprileri keskinleşiyor, hem de şöhretleri artıyor, dahası köşe yazarıysa okunurluğu, dergiyse satışları artıyor. 

Musa Kart, Le Monde'da 
Kart, yıllardır hakettiği şöhreti Erdoğan sayesinde yakalamakla kalmadı, ünü Türkiye sınırlarını aşıp Avrupa'da da yayıldı. Dün Cumhuriyet'teki köşesinde gördüm. Fransız karikatürist Plantu'nun önceki günkü Le Monde'da Musa Kart için çizdiği karikatür, Türkiye'de basın özgürlüğünün karşı karşıya bulunduğu tehlikeyi de dillendiriyor aslında... AB adayı Türkiye için bundan l negatif reklam düşünülemez, bravo Tayyip Bey 



</TEXT>
</DOC>
