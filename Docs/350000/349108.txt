<DOC>
<DOCNO> 349108 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/05/son/soneko03.html </URL>
<DATE> 2005/06/05/ </DATE>
<TIME> 09.45 </TIME>
<AUTHOR>  </AUTHOR>
<HEADLINE>
Çin halısına Türk rakip... 
</HEADLINE>
<TEXT>

     Kayseri'de kurulu Atlantik Halı A.Ş, Çin ve bazı Uzakdoğu ülkelerinde üretilen ve Türkiye'de yoğun olarak ithal edilen ''Hand Tufted'' halılarını Türkiye'de üretmeye başladı. 
     Atlantik Halı A.Ş. Yönetim Kurulu Üyesi Yılmaz Türktekin, AA muhabirine yaptığı açıklamada, ucuz işgücü sayesinde hemen hemen tüm sektörlere darbe vuran Çin ekonomisinin halı sektöründe de Türkiye'nin önünde engel oluşturduğunu belirtti. 
     Çin başta olmak üzere Hindistan ve Nepal gibi Uzakdoğu ülkelerinde üretilen Hand Tufted tarzı halıların, canlı renkleri ve görünümleri nedeniyle tüm dünyada büyük ilgi gördüğünü ve Türkiye'de de yoğun olarak ithal edildiğini bildiren Türktekin, bu halıları dünyada ilk kez farklı yöntemlerle daha uzun ömürlü olarak üretmeye başladıklarını kaydetti. 
     
     TUFTED HALILARIN OLUMSUZ YÖNLERİ ORTADAN KALDIRILDI 
     Hand Tufted halılarının Avrupa ülkeleri başta olmak üzere tüm dünyada büyük ilgi gördüğünü ifade eden Türktekin, şu bilgileri verdi 
     ''Çin'de yoğun olarak üretilen Tufted tarzı halılar, bir bez üzerine özel tabancalarla ipliğin yerleştirilmesi ve arkasının yapıştırılması şeklinde yapılıyor. Canlı renkleri ve desenleri ile dikkat çeken ve tüm dünyada büyük ilgi gören bu halılar, üretim yöntemi nedeniyle çok kısa ömürlü. Yıkanma özelliği olmayan halılar, herhangi bir şekilde suya maruz kaldıklarında ömrünü tamamlıyor. Dolayısıyla Türkiye dahil birçok ülke, birkaç yıllık ömrü olan bu halılar için milyarlarca doları Uzakdoğu ülkelerine kaptırıyor.'' Geliştirdikleri yöntem sayesinde Tufted halıların olumsuz yönlerini ortadan kaldırdıklarını vurgulayan Türktekin, dünyada ilk kez Tufted görünümünü dokuma tekniğiyle ürettiklerini söyledi. 
     Tufted tarzı halı üretimi için dokuma ve iplik ünitelerine 3 milyon dolar civarında yatırım yaptıklarını, Tufted halıları üretimi ile Türkiye ekonomisine büyük katkı sağladıklarını anlatan Türktekin, şöyle devam etti 
     ''Tufted halılarının renk ve desenleri, normal makina halısında tutturulamıyor. Bu halılar için özel iplik ürettik ve özel dokuma tezgahlarını devreye soktuk. Dokuma halısı olarak ürettiğimiz Tufted görünümlü halılar, yıkanabilme özelliğine sahip. Diğer makina halıları kadar uzun ömürlü olan halıları 2 yıl garantili olarak satıyoruz. Türkiye, dünyada dokuma halı sektöründe önemli bir konuma sahip. Bizden sonra diğer halı üreticilerinin de aynı yöntemle üretime başlayacaklarını tahmin ediyoruz. Bu sayede, Türkiye'den Çin ve Uzakdoğu ülkelerine döviz çıkışını engelleyerek ülke ekonomisine büyük katkı sağladık.'' Yaklaşık 1 ay önce üretimine başladıkları halının büyük rağbet gördüğünü hatırlatan Türktekin, öncelikli olarak iç pazara yönelik üretim yapacaklarını, daha sonra talep doğrultusunda ihracatta yapacaklarını sözlerine ekledi. 
     
</TEXT>
</DOC>
