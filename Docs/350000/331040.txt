<DOC>
<DOCNO> 331040 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/07/son/sondun28.html </URL>
<DATE> 2005/04/07/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
49 yıl sonra gelen tazminat 
</HEADLINE>
<TEXT>

     Japon hükümeti, Minamata çevre felaketinin üzerinden yıllar geçtikten sonra felaketzedelere tazminat ödeneceğini açıkladı. 
     Çevre Bakanı Yuriko Koike, ülkenin güneyindeki Minamata körfezine kimyevi madde fabrikasının döktüğü civanın çok sayıda kişinin zehirlenmesine yol açtığının 1956 yılında kabul edilmiş olduğunu hatırlattı ve bu insanlara tazminat ödenmesine ilişkin bir planın kabul edildiğini belirtti. 
     Plana göre, daha önce devletten yardım almamış felaketzedelerin hastane ve tedavi masrafları tazmin edilecek. 
     Minamata körfezinden avlanan balıkları ve midyeleri yiyen yüzlerce kişi ölmüştü. ''Minamata hastalığı'', 1956 yılında kabul edilmiş, ancak hükümet, Chisso Corporation adlı kimya fabrikasını ancak 1968'de bundan sorumlu tutmuştu. 
     Yüksek Mahkeme ise, geçen yılın ekiminde, merkezi hükümet ve Kumamoto valiliğinin bu trajedide ortak sorumluluğu olduğuna hükmetmişti. 
     ''Minamata hastalığı'', merkezi sinir sistemine tesir ederek ölüme götürebiliyor, bebeklerde genetik arızalara yol açabiliyor. 
     
</TEXT>
</DOC>
