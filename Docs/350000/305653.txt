<DOC>
<DOCNO> 305653 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/spor/aspo.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Kartal masadan kalktı 4-6 
</HEADLINE>
<TEXT>


Beşiktaş, Vitesse galibiyeti ile başladığı Efes Cup'taki ikinci maçında İsveç'in Malmö takımına boyun eğdi, normal süresi 2-2 biten mücadelede rakibine penaltılarla teslim olarak final şansını kaybetti 


İlk yarı golsüz 
BEŞİKTAŞ, Antalya'da düzenlenen Efes Cup'ta İsveç'in Malmö takımına penaltılar sonunda yenilerek final şansını tepti. Siyah-Beyazlılar'ın rakibine oranla daha iyi bir oyun ortaya koyduğu karşılaşmanın ilk yarısı golsüz kapandı. 59'da Rosenberg, Malmö'yü öne geçirdi, Beşiktaş 5 dakika sonra İbrahim Akın ile eşitliği sağladı. Kartal oyuna sonradan giren Veysel'in 87'deki golüyle 2-1 üstünlüğü yakaladı. 

Toraman atıldı 
UZATMA dakikalarında kaleye giden topu İbrahim Toraman elle kesince hem kırmızı kartla oyun dışı kaldı, hem de Malmö penaltı kazandı. Vuruşu kullanan Skoog oyuna tekrar denge getirince penaltılara geçildi. Atılan dörder penaltıdan Malmö hepsini gole çevirip, Beşiktaş Mustafa Doğan ve Çağdaş'ın atışlarından yararlanamayınca İsveç takımı finale çıktı. 

Maçın karnesi 
HAKEMLER Berkant Mercanlı, Aydın Toksoy, Köksal Varol 
BEŞİKTAŞ Murat 6 - Fatih 6 , Mustafa 6 , Çağdaş 7 , İbrahim Üzülmez 7 - Ali 5 Ahmed Hassan Dk.72 5 , Okan 5 İbrahim Toraman Dk.87 , Ahmet 4 Tayfur Dk.60 5 , İbrahim Akın 6 - Berkant 4 Juanfran Dk.66 5 , Carew 4 Veysel Dk.66 6 
MALMÖ Asper 6 - Persson 5 , Abelson 5 , Olsson 5 Nilsson Dk.46 6 , Mattısson 5 Pode Dk.86 Elanga 6 , Skoog 6 , Chanko 5 , Osmanovski 6 - Rosenberg 7 , Andersson 5 
SARI KART Skoog 
KIRMIZI KART İbrahim Toraman 
GOLLER Rosenberg Dk.59 , İbrahim Akın Dk.64 , Veysel Dk.83 , Skoog Dk.90 2 
PENALTILAR Atanlar Ahmed Hassan, Juanfran Beşiktaş , Rosenberg, Osmanovski, Andersson, Chanko Malmö , Kaçıranlar Mustafa Doğan, Çağdaş 

John Carew yedekte 

İRFAN KURTULMUŞ 

Sport'tan alıntı 
BARCELONA'YA transferi yılan hikayesine dönen John Carew için Beşiktaş ile Katalan kulübünün anlaştığı iddia edildi. Barcelona'da yayınlanan "Sport" gazetesini kaynak gösteren Norveç'in en büyük gazetesi VG, "Barcelona, Carew ile anlaştı" haberini manşetten yayınladı. Yazıda, golcünün 30 Haziran'a kadar kiralanacağı duyurulurken, İspanyol kulübünün yine de beklemede kaldığı vurgulandı. 

İkinci tercih 
NORVEÇ gazetesi, Barcelona'nın bu anlaşmaya rağmen beklemesinin nedeninin, adı açıklanmayan ünlü bir yıldızı uzun vadeli olarak almak istediği, ancak bu oyuncunun kulübünün, yerine bir takviye yapamadığı için transferin sürüncemede kaldığı iddia edildi. Eğer bu futbolcu transfer edilmezse, yedekte tutulan Carew'in acil olarak Bordo - Mavililer'e katılacağı belirtildi. Menajer Flod ise bu haberi doğrulamadı. 


</TEXT>
</DOC>
