<DOC>
<DOCNO> 326396 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/son/sontur31.html </URL>
<DATE> 2005/03/23/ </DATE>
<TIME> 13.40 </TIME>
<AUTHOR>  </AUTHOR>
<HEADLINE>
Endüstri Holding... Tuzcu Yanlarına kar kaldı diyenleri haksız çıkardık 
</HEADLINE>
<TEXT>

     Konya Emniyet Müdürü Salih Tuzcu, Endüstri Holding yöneticilerine yönelik düzenlenen operasyonla ilgili olarak, '' Milletin parasını yağmalayanların yaptıkları yanına kar kaldı diyenleri haksız çakırdık'' dedi. 
     Tuzcu, Kaçakçılık ve Organize Suçlarla Mücadele Şube Müdürlüğü'nde düzenlediği basın toplantısında, kendilerine gelen istihbaratları değerlendirerek, Endüstri Holding'in eski yöneticilerini takibe aldıklarını söyledi. 
     Yaklaşık 7 ay süren operasyonun, bir bankanın Konya merkez şubesinden organize suç örgütüne usulsüz kredi verilmesi, organize suç örgütü ile holding yöneticilerinin ilişkileri ve holdingin para hareketlerine yönelik yapıldığını belirten Tuzcu, bu kapsamda 14 ülkede kaçırılan paraların ve suçun izini sürdüklerini ifade etti. 
     Avrupa ülkeleri, bir Afrika ülkesi ve ABD'de yapılan çalışmalarda Holding'in kaçırılan paralarının izinin bulunduğunu kaydeden Tuzcu, şöyle konuştu 
     ''Konya, Ankara, İzmir, Afyon ve İstanbul'da eşzamanlı olarak operasyon yaptık. Konya Emniyet Müdürlüğü polisleri yapılması gerekeni yaptı. Bayrağına vatanına sahip çıktı. Ülkemizde, devleti dinamitlemeye çalışan, bankaları ve holdingleri hortumlamaya çalışan çıkar gruplarını bir bir ele geçirmek suretiyle adaletin tecelli etmesini sağladık. Polisimiz her şeye rağmen yetkilerini sonuna kadar kullanmaya devam etmektedir. Vatansever bilinçli savcılarımızla birlikte polisimiz 7 aydır yaptığı çalışmaları sonuçlandırmış. Yakalanan 34 kişiden 16'sı tutuklanmıştır.'' Holding'in parasını talan ederek, utanmadan, ''paraların üzerine bir bardak soğuk su için'' diyenlerin elini kolunu sallayarak sokakta gezdiğini dile getiren Tuzcu, bu kişilerin yakalanarak, batırılan paraların hesabının sorulması için sürecin başlatıldığını ifade etti. 
     
     SUÇ ÖRGÜTÜ ÜYELERİ YAKALANDI 
     Holding'in parasını yağmalayanlarla bir organize suç örgütünün ilişki içinde olduklarını belirten Tuzcu, ''Genişletilen çalışmalarla Türkiye geneline yayılmış bir organize suç örgütünün üyelerini yakaladık. Bunlar içinde örgütün İstanbul, Ankara, İzmir, Konya ve İç Anadolu sorumlusu da var. Ancak halen birkaç kişi aranıyor'' dedi. 
     Tuzcu, SPK'nın ve diğer bazı kurumların bugüne kadar ulaşamadıkları bazı Holding evrakının da bulunduğunu belirterek, ''Toplam 4 kamyon dolusu kayıp evrak bulundu. Bunlar maliye uzmanları tarafından incelenmektedir. Holding'in eski yöneticilerinin kimlere nasıl rüşvet verdikleri paraları nereye kaçırdıkları bir bir ortaya çıkıyor'' diye konuştu. Kaçakçılık ve Organize Suçlarla Mücadele Şube Müdürü Anadolu Atayün de operasyon sürecinde aralarında BDDK ve SPK görevlilerinin de bulunduğu bir çalışma grubunun da aktif görev aldığını söyledi. 
     
     PARALARIN YURT DIŞINA KAÇIRILMASI 
     Konya Emniyet Müdürlüğü'nden yapılan yazılı açıklamada da, Endüstri Holding'e bağlı Akmeraş Mermer ve Maden Sanayi A.Ş'ye ait Aydın'daki 4 milyon YTL değerindeki mermer ocağının eski Holding başkanının menfaatleri doğrultusunda çıkar amaçlı suç örgütüne 200 bin YTL gibi cüzi bir para karşılığında devredildiğinin belirlendiği belirtildi. 
     Açıklamada, operasyonla ulaşılan bilgiler şöyle sıralandı 
     '' Holding eski yöneticilerinin 102 milyon 500 bin pezata ödemek suretiyle otobüs alımı yaptıkları ve bugüne kadar otobüslerin İspanya'da parkta atıl olarak bekletildiği anlaşıldı. 
     Holding, eski yöneticilerinin paraları kaçırmak için Sudan'da A.L.M isimli altın madeni şirketi kurarak, 4 milyon 800 bin Alman markı parayı bu ülkeye kaçırdıkları belirlendi. 
     Almanya'da bulunan çeşitli firmalardan hurda makineler alarak yeni makineler alınıyormuş gibi ödemeler yapmak suretiyle paraların kaçırıldığı, Konya'da Endüstri Holding ve bağlı bulunan şirketlerin eski yöneticilerinin karşılıklı olarak anlaşmaları suretiyle şirketleri borçlandırarak, birbirlerine borç senedi verdikleri, Holding ve şirketler üzerine haciz işlemleri yaptırarak haksız kazanç sağladıkları tespit edildi. 
     Endüstri Holding'in eski yöneticilerinin Holding üzerindeki etkinliklerini kaybetmemek için işbirliği yaptığı organize suç örgütünün Holding'in yönetim ve denetimini baskı, yıldırma ve sindirme politikası uygulayarak ele geçirmeye çalıştığı ve çek-senet tahsilatı yapan örgütün bir bankadan usulsüz kredi çektiği anlaşılmıştır.'' Açıklamada, operasyonlarda değişik çap ve markalarda 7 tabanca, 7 tüfek ile bunlara ait çok sayıda mermi ve fişek, 2 uçaksavar mermisi, 1 gaz bombası ele geçirildiği bildirildi. 
     Yakalanan 34 kişiden, Fuat Bekirduyanoğlu, Mahmut Tuna, Sedat Koçak, Timur Ünal, Mehmet Ali Karakaya, Bedir Tuna, Sevtap Bekişoğlu, Hasan Hüseyin Acar, Mehmet Ersoy, Mustafa Ertekin, Emrullah Aydıncı, Tamer Sözer, Güzel Altınsoy, Cafer Aktaş, Erhan Tekgül, Fevzi Çalışır, Selim Öksüz ve H.K çıkarıldıkları mahkemece tutuklanarak cezaevine gönderildi. 
     Konya Emniyet Müdürlüğü, yaklaşık 2 yıl önce yöneticileri tarafından 250 milyon markı battığı duyurulan Endüstri Holding'le ilgili aldığı istihbaratları değerlendirerek, geniş çaplı bir operasyon başlatmıştı. 
     
</TEXT>
</DOC>
