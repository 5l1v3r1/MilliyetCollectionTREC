<DOC>
<DOCNO> 321039 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo04.html </URL>
<DATE> 2005/03/05/ </DATE>
<TIME> 10.10 </TIME>
<AUTHOR>  </AUTHOR>
<HEADLINE>
Fenerbahçe ile Malatyaspor ligde yarın 20. maça çıkıyor... 
</HEADLINE>
<TEXT>

     Fenerbahçe ile Malatyaspor, Birinci Futbol Ligi'nde yarın yapacakları karşılaşmayla birlikte 20. kez karşı karşıya gelecek. 
     İki ekip arasında şimdiye kadar ligde yapılan 19 maçtan 9'unu Fenerbahçe, 4'ünü Malatyaspor kazanırken, taraflar 6 maçta ise eşitliği bozamadı. 
     Sarı-lacivertli ekibin attığı toplam 35 gole, sarı-kırmızılılar 20 golle yanıt verdi. 
     Sezonun ilk yarısında İstanbul'da yapılan maçı Fenerbahçe 3-1 kazanmıştı. 
     
     MALATYA'DAKİ MAÇLAR 
     Fenerbahçe ile Malatyaspor arasında Malatya'da yapılan lig maçlarında ise evsahibi ekibin az da olsa üstünlüğü var. 
     Taraflar şimdiye kadar Malatya'da 9 maç yaparken, Malatyaspor 3, Fenerbahçe ise 2 galibiyet aldı, 4 maç da berabere sonuçlandı. Malatyaspor 8, Fenerbahçe ise 7 gol attı. 
     
     FARKLI SKORLU GALİBİYETLER 
     Fenerbahçe, Malatyaspor karşısında 2 kez 6-1'lik skorlarla sahadan galip ayrıldı. Sarı-lacivertli ekip, 1984-85 ve 1988-89 sezonlarında İstanbul'da yaptığı maçları 6-1 kazandı. 
     Malatyaspor ise Fenerbahçe karşısında şimdiye kadar ligdeki en farklı skorlu galibiyetlerini 2002-2003'te 2-0, geçen sezon da Fenerbahçe'nin şampiyonluğu ilan ettikten sonra İstanbul'da yaptığı karşılaşmada 4-2'lik skorlarla aldı. 
     
</TEXT>
</DOC>
