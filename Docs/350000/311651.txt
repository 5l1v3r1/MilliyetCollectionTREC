<DOC>
<DOCNO> 311651 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko09.html </URL>
<DATE> 2005/02/02/ </DATE>
<TIME> 09.55 </TIME>
<AUTHOR>  </AUTHOR>
<HEADLINE>
Bankaların kara listesine 2004 yılında 142 bin isim daha girdi 
</HEADLINE>
<TEXT>

     Bankaların tüketici kredisi ve kredi kartı borcunu ödemeyen ya da geç ödeyenlere ilişkin "kara listesi"ne, 2004 yılında 142 bin isim daha girdi. Bunların büyük bölümünü kredi kartı borçluları oluşturdu. 
     Listedekilerin toplam sayısı, yıl sonunda 490 bine ulaştı. 
     ANKA'nın Merkez Bankası'ndan edindiği verilere göre, bankaların negatif nitelikli tüketici kredisi ve kredi kartı adetlerine ilişkin listeye, geçen yılın tümünde 142 bin 61 isim daha alındı. 
     Bunların 8 bin 429'u ocak ayında, 9 bin 490'ı şubatta, 11 bin 63'ü martta, 9 bin 715'i nisanda, 8 bin 807'si mayısta, 9 bin 291'i haziranda söz konusu listeye girdi. 
     Temmuzda 11 bin 48, ağustosta 10 bin 425, eylülde 15 bin 365, ekimde 14 bin 177, kasımda 13 bin 139 olan listeye alınan kişi sayısı, aralık ayında 21 bin 112'yi buldu. 
     
     BÜYÜK BÖLÜMÜ KREDİ KARTI BORÇLULARI 

     "Kara listeye" alınanların büyük bölümünü kredi kartı borçluları oluşturuyor. 2004 yılında kredi kartı borçları nedeniyle listeye girenlerin sayısı 120 bin 989 oldu. 
     Bunların 97 bin 387'sinin borcunu ödemediği, 23 bin 602'sinin ise gecikmeli olarak ödediği belirlendi. 
     
     TÜKETİCİ KREDİSİ BORÇLULARI 

     Tüketici kredisi borçları nedeniyle geçen yıl listeye girenlerin sayısı ise 21 bin 72 olarak gerçekleşti. Tüketici kredisi borcunu ödemeyenlerin sayısı 13 bin 443, gecikmeli olarak ödeyenlerin sayısı 7 bin 629 düzeyinde oluştu. 
     
     LİSTEDEKİLERİN TOPLAM SAYISI BÜYÜYOR 

     "Kara liste"dekilerin toplam sayısı ise 2004 yılı sonu itibariyle 489 bin 971'e ulaştı. Bunların 427 bin 370'ini borcunu ödemeyenler, 62 bin 601'ini gecikmeli olarak ödeyenler oluşturdu. 
     Listedeki toplam kredi kartı borçlularının sayısı 405 bin 95 oldu. Bunların 352 bin 959'unun borcunu ödemediği, 52 bin 136'sının ise gecikmeli olarak ödediği belirlendi. 
     Tüketici kredisi borçlularının sayısı ise 74 bin 411'i borcunu ödemeyenler, 10 bin 465'i gecikmeli olarak ödeyenler olmak üzere toplam 84 bin 876 oldu. 
     
     BÜYÜK BÖLÜMÜ 2001'DEN KALDI 

     Listedekilerin büyük bölümünü kriz yılı olan 2001 yılından kalanlar oluşturuyor. Listede 2000 yılından kalan 63 bin 39, 2001 yılından kalan 159 bin 223, 2003 yılından kalan 69 bin 365 kişi bulunuyor. 
     "Kara liste"ye girenlerin büyük bölümü, 2003 yılı sonunda yürürlüğe giren af yasasıyla silinmişti. 

     
</TEXT>
</DOC>
