<DOC>
<DOCNO> 310837 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/30/son/sonyas05.html </URL>
<DATE> 2005/01/30/ </DATE>
<TIME> 12.30 </TIME>
<AUTHOR>  </AUTHOR>
<HEADLINE>
Bulgar fotoğrafçının objektifinden Ağrı Dağı... 
</HEADLINE>
<TEXT>

     Bulgaristan'ın genç fotoğraf sanatçılarından Kameliya Atanasova'nın Ağrı Dağı'nda çektiği fotoğrafların yer aldığı ''Anadolu'nun Karlı Devi Ağrı Dağı'' adlı sergi, başkent Sofya'daki Ulusal Kültür Merkezi'nde açıldı. 
     Türkiye'nin Sofya Büyükelçiliği ve Çanakkale Üniversitesi'nin desteğinde Türk ve Bulgar dağcılarla birlikte Ağrı Dağı'nın zirvesine tırmanan Atanasova'nın objektifiyle tespit ettiği görüntüler, Ağrı Dağı'nın muhteşem güzelliğini bir kez daha ortaya koyuyor. 
     Bir hafta süreyle fotoğrafseverlerin beğenisine sunulan serginin açılışında Atanasova, Anadolu'nun olağanüstü güzelliğini Bulgaristan'da tanıtma fırsatına sahip olduğu için çok mutlu olduğunu söyledi. 
     Açılışa katılan Sofya Büyükelçisi Haydar Berk de, ortak spor ve sanat faaliyetlerinin ülkeler arasında işbirliği ve dostluğun gelişmesine büyük katkı sağladığını, bu tür ortak faaliyetlerin daha da yoğunlaşacağına inandığını kaydetti. 
     
</TEXT>
</DOC>
