<DOC>
<DOCNO> 312743 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/05/son/sonyas03.html </URL>
<DATE> 2005/02/05/ </DATE>
<TIME> 11.20 </TIME>
<AUTHOR>  </AUTHOR>
<HEADLINE>
'Cep'ten hüküm giydi 
</HEADLINE>
<TEXT>

     
     LONDRA, DHA 
     

İNGİLTERE'de bir taksi şoförü mahkeme tarafından cep telefonu aracılığıyla cezaya çarptırılan ilk kişi oldu. 
     Daily Telegraph'ın haberine göre, kazancına ilişkin yanlış beyanda bulunduğu gerekçesiyle hakkında açılan davada verilecek kararı öğrenmek için bir arkadaşının arabasıyla İpswich'teki mahkemeye doğru yola çıkan Aftab Ahmed, kaza nedeniyle otobanda trafiğe takıldı. Ahmed, gecikeceğini bildirmek için cep telefonundan mahkemenin yargıcı Caroline Ludlow'u aradı. Yargıç Ludlow, Ahmed'in direksiyon başında telefonla konuşmadığından emin olduktan sonra kendisine mahkemeyi erteleme ya da hakkındaki kararı telefondan öğrenme seçeneklerini sundu. Daha önceki davada suçunu itiraf etmiş olan Ahmed davanın karara bağlanmasını isteyince, yargıç 44 yaşındaki şoförü 140 saat kamu hizmeti ve 750 Sterlin yaklaşık 1985 YTL para cezasına çarptırdı. 
     Davanın alışılmamış bir şekilde sona ermesinin ardından bir açıklama yapan Ahmed, hukuk tarihine geçmiş olmasının kendisi için önemli olmadığını belirterek, "Hakkımdaki iddia okunurken savunma yapamadım, ama davanın ertelenmesini isteseydim bana daha fazla zaman ve para kaybına yol açacaktı." 
     
</TEXT>
</DOC>
