<DOC>
<DOCNO> 319972 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko30.html </URL>
<DATE> 2005/03/02/ </DATE>
<TIME> 13.00 </TIME>
<AUTHOR>  </AUTHOR>
<HEADLINE>
ATO Başkanı Aygün seçimi kazandı, 13 kilo kaybetti... 
</HEADLINE>
<TEXT>

     Ankara Ticaret Odası ATO Başkanı Sinan Aygün, oda seçimlerine hazırlanırken son üç ayda 13 kilo verdi. 
     ATO Başkanı Aygün, seçimler nedeniyle son üç ayda çok yoğun çalıştığını ve yemek yemeğe fırsat bulamadığını söyledi. 
     Aygün, bu süre içinde mülti vitaminler alıp, ceviz suyu içerek ve ceviz yiyerek ayakta durduğunu bildirdi. 
     Sabahları, akşamdan suda bekletilen cevizin önce suyunu içip daha sonra tanelerini yediğini, öğlen çorba içtiğini, akşam yemeklerini ise salata ile geçiştirdiğini anlatan Aygün, günlük çalışma süresinin ortalama 16 saatten aşağıya düşmediğini kaydetti. 
     Aygün, bu süre içinde 86 kilodan 73 kiloya inerek tam üç ayda 13 kilo verdiğini ifade ederken, işlerin yoğunluğundan dolayı gardrobunu değiştirmeye fırsat bulamadığını, bu yüzden eski takım elbiselerinin pantolon kemerlerine 3 delik açtığını bildirdi. 52 bedenden 48 bedene düştüğünü de ifade eden Aygün, ''ilk fırsattta gardrobumu değiştireceğim'' dedi. 
     Son 15 gününün 7 gününde odada sabahladığını anlatan Aygün, giysilerinin evden odaya gönderildiğini, eşi ve kızı ile uzun süredir doğru dürüst görüşememesinden yakındı. 
     
     DANIŞMANLARINA ADETA KÜSTÜ 
     Bu yoğun çalışma temposu içinde, danışmanlarıyla da çok sınırlı görüşen ve sadece seçim çalışmasına yoğunlaşan Aygün, son üç ayda her sabah danışmanlarıyla düzenli olarak yaptığı gündem toplantılarına da ara verdiğini vurguladı. 
     ATO'da ''İnşaat Malzemeleri Satıcıları Meslek Komitesi''nden Oda Meclisine seçildiğini hatırlatan Aygün, seçimlerin ilk ayağının tamamlandığını, bu çalışma temposunun 10 Mart tarihine kadar devam edeceğini, ancak bu tarihten sonra Oda'da ve özel yaşamında normal hayatına döneceğini kaydetti. 
     
</TEXT>
</DOC>
