<DOC>
<DOCNO> 326919 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/yazar/altan.html </URL>
<DATE> 2005/03/25/ </DATE>
<TIME>  </TIME>
<AUTHOR> Çetin ALTAN  </AUTHOR>
<HEADLINE>
"Bindik bir alamete, gidiyoruz kıyamete" kaygısı ateşlenmemeli... 
</HEADLINE>
<TEXT>


MERSİN'deki Nevruz gösterilerinde, 12-14 yaşlarındaki iki çocuğun, "bayrak çiğneme" kışkırtıcılığıyla, bütün Türkiye al bayraklara büründü. 
Şükür ki Genelkurmay Başkanı Orgeneral Hilmi Özkök, yüreğinde politik ihtirasların azgınlaşmadığı, üst düzey bir komutan da mantıksal bir tutarlılığın sesini dile getirdi 
- Durum akıllıca ele alınmalıdır. 
Ya kazara 
- Çok yakında dış düşmanlar da, iç düşmanlar da, Türkiye'nin gerçek gücünü göreceklerdir, deseydi... 
Irak'ından Kırgızistan'ına kadar, siyasal çatışmalarla yaygınlaşan bir kan banyosunun fokurtulu ortamında Türkiye'nin de, bir cadı kazanı içine yuvarlanmakta olduğu kuşkusu evrenselleşecekti. 

Eski bir halk deyimi vardır "eğri oturalım, doğru konuşalım" diye... 
Bütün militer dostlardan özür dileyerek, "hamaset"çiliğin askerlikteki tarihsel tohumlarına uzatacağım burnumu... 
2. Dünya Savaşı'nın öncesine rastlayan çocukluğumda, henüz ne zırhlı birlikler vardı, ne füzeler, ne askeri jet uçakları... 
Sadece kılıçlı hafif süvari birlikleriyle mızraklı süvariler kadanaların çektiği topçu birlikleri ve piyade alayları vardı. 
En ünlü askeri deyim de şuydu 
- Zafer süngünün ucundadır... 

Karşılıklı kazılmış siperlerin içinden, Türk askerleri "Allah Allah" sesleriyle süngü hücumuna kalktığında... 
Tam bir coşku, tam bir güç, tam bir kahramanlık gösterisiydi o süngü hücumları... 
Gerçi süngü hücumundan önce topçu ateşiyle dövülürdü düşman cephesi ama sonuç süngü hücumuyla alınır, düşman bozguna uğratılırdı... 
Süngülü çatışmaların en kanlı ilk karşılaşması en uzun 7 dakika sürerdi... Türk askeri, süngü hücumunda en dayanıklı olan askerdi... 
Ve asıl amaç bir tepeyi tutabilmekti. Bir tepe tutulduğunda, hafif ve ağır mitralyözlerin yerleştirilmesi tam bir kurmay uzmanlığı isterdi... 
Militer dostlardan özür dilerim, ukalalığım çizmeyi aştıysa... 
Çanakkale'de topçu komutanı olan dedem Hasan Paşa'dan uzantılı bir merak benimki... 
Ne var ki, bütün bu tür silah, taktik ve stratejiler çoktan değişti askerlikte örneğin General Clark, hiç piyade kullanmadı Bosna'da... 

"Süngümü demir gibi ellerimle kavradım 
Şanlara zaferlere yürüdüm adım adım" 
Türü hamaset edebiyatıyla, ilkokullara kadar uzanan hamasetçiliğin bir boyutu süngü hücumlarındaki coşku ve kahramanlıkların genç kuşaklara da enjekte edilmesi amacını taşıyorsa bir boyutu da, ekonomik bir saydamlığı pas geçmek isteyen politikacılara en kolayından bir nutuk malzemesi yaratmakta ve ezik birey komplekslerini rahatlatmakta... 

Sık sık hamasetçiliğe benzin dökmenin sakıncalarına gelince... 
Birçok sahteciliği, çapaçulluğu, kaytarmacılığı, vurgunculuğu ve soygunculuğu çok rahat maskeler hamasetçilik... 
Ayrıca bilimsel bir saydamlık aranışına da çok kolay sallar palasını örneğin 
- Bir Türk, ikide birde vatanını "kirli ülkeler" arasında göstererek, devletinin imajını bozmaz ancak hainler yapar bunu, gibi... 

Hamaset yangıncılığının asıl elektronik yılanı ise, sürekli bir kaba kuvvet gösterisini sulaması... 
Futbol maçlarına giden gençlerin 
- Biz buraya ölmeye geldik, diye bağırmaları da hamaset kökenlidir sokak çapulcularının, yiğitlik hipnozuyla polise saldırmaları da... 

Tüm Türkiye'nin son günlerde bayraklarla donanması, kitlelerin göğsünü kabartsa da Hasan Cemal'in de yazdığı gibi, bazı sinsi politika umacılarına da iç çatışmalara kadar varacak bir provokasyon zemininin sofrasını göstermede... 
Unutmamak gerekir ki, böyle bir çatışma ısınmasını, bazı dış merkezler de isteyebilir... 
Sorun da yenmek değil, çatışmayı başlatmamaktır. 

Bir de, yoğunlaşmasıyla sevindiğimiz turizmin baltalanması olasılığı var... 
Kaba kuvvetinden çok, teknolojisi ve ekonomisiyle çağı temsil eden ülkelerde, hamasetçilik, "Üçüncü Dünya"ya özgü çok demode bir koro... 
"Kanımızın son damlasına kadar" edebiyatı ön plana çıktığında, turistler ürkebilir Türkiye'ye de gelmekten... 
Ve de efendim, eski darbeleri, sıkıyönetimleri, idam sehpalarını hatırlayanlar da, eski mırıltıları artık tekrarlamak istemiyorlar 
- Yine mi "bindik bir alamete, gidiyoruz kıyamete" diyeceğiz yeter 

Neyse ki, Genelkurmay Başkanı Orgeneral Hilmi Özkök tatavacılık orkestrasının dışındaki yüreklere su serprti 
- Durum akıllıca ele alınmalıdır. 
Biz de "akıl"la, "politik hırslar"ın tarihsel düellosunun, artık bitmesini dileriz. 
Gelenek ve göreneklerimize uygun olarak, hep bir ağızdan 
- Amiin... 



</TEXT>
</DOC>
