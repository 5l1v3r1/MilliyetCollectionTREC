<DOC>
<DOCNO> 318067 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/guncel/axgun01.html </URL>
<DATE> 2005/02/24/ </DATE>
<TIME>  </TIME>
<AUTHOR>  </AUTHOR>
<HEADLINE>
SSK'de zorunlu 'sabah koşusu' 
</HEADLINE>
<TEXT>


Sabah gün ağarırken İstanbul'daki bir hastanenin kapısındayız. Hastalar önce "şafak nöbeti" tutuyor, kapılar açılınca koşmaya başlıyor. İlk hedef, veznenin önünde iyi bir sıraya yerleşmek... 

GÜRKAN AKGÜNEŞ İstanbul 

Göztepe Eğitim ve Araştırma Hastanesi'nin Merdivenköy'deki polikliniklerinin bulunduğu binaya vardığımızda saat sabaha karşı 05.45'i gösteriyordu. Hava henüz tam olarak aydınlanmamıştı bile. Ancak binanın önündeki loş ışıkta kalabalık kolayca seçiliyordu. Soğuk ise kendini olabildiğince hissettiriyordu. 
Kalın kıyafetlerini giymiş ayakta duran, yere çömelmiş kederli insanlar bizden çok daha önce gelmişti. Mesainin başlamasına daha 2 saatten daha fazla bir süre vardı. 
Yüzlerine kapanmış olan dış kapının önünde bekleşen hastalar, bir k ğıda isimlerini yazarak kendi aralarında içeride hükmü olmayan bir liste oluşturuyordu. Sonra gelen hastalardan bazıları, bu listeye isimlerini yazdırmaya bile gerek görmedi. 

Yaşlılar geride kaldı 
Geçen her dakika kalabalığı daha da artırdı. Saat 07.00'de kapılar açıldı. Hastalar koşar adım polikliniklere doğru akın etti. Gençler ön sıraları kapıyor, yaşlı ve en hasta olanlar geride kalıyordu. Hastalar, binaya girince veznelerin önünde kuyruğa girdi. Bu bekleyişi sona erdiren de, veznelerde görevli memurların gelmesi oldu. 
SSK'li hastalar için sinir yıpratıcı bir gün daha başlamıştı. 

Gün boyu kavga 

Hastalar, saatler süren bekleyişin ardından bir de randevu sürpriziyle karşılaştı Telefonla randevu alınması zorunluluğu getirilmişti. Randevusu olmayanların muayene ve ilaç talepleri reddedilirken, her veznede şiddetli tartışmalar yaşanmaya başlandı. Güvenlik görevlileri müdahale etti. Poliklinik binasında sürekli olarak, randevusu olmayan hastalara bakılmayacağına dair anonslar yapıldı. 

Erdoğan Medya kuyrukları abartıyor 

ANKARA Milliyet 
BAŞBAKAN Recep Tayyip Erdoğan, SSK hastanelerinin Sağlık Bakanlığı'na devrinin ardından yaşanan sıkıntılarla ilgili eleştiriler üzerine, olayın medya tarafından abartıldığını savundu. Partisinin grup toplantısında konuşan Erdoğan, sistemin yakında oturacağını ifade ederek, "Bunu 'battık, bittik'e dönüştürmek doğru değil... Kısa zamanda sistem oturacak... Halkım, eczane kapısından 'İlaç alamadım' diyerek dönmeyecek" dedi. 

'Yoğunluk on yıllardır vardı' 

ANKARA Milliyet 
SAĞLIK Bakanı Recep Akdağ, SSK'ye bağlı hastanelerin bakanlığına devriyle artan kuyrukların sigortacılık işlemlerinden kaynaklandığını belirterek, "Hızlandırmak için bürokrasiye ilişkin tedbir alıyoruz" dedi. Akdağ, "2. hafta, ilk hafta sorunlarını yaşamayacağız... Bu yoğunluk on yıllardır vardı. Sistem her geçen hafta oturacak" diye konuştu. Yoğunluğun büyük kentlerdeki birkaç hastanede yaşandığını savunan Akdağ, SSK'li vatandaşların, bilgi eksikliği nedeniyle bir ilaç yazdırmak için büyük hastanelerde kuyruğa girdiğini söyledi. 

'İnsanları perişan etmeye hakları yok' 

SİNAN TOROS İstanbul 
CHP Genel Başkanı Deniz Baykal, hükümetin SSK hastanelerini düzelteceğine daha da sorunlu ve sıkıntılı bir hale getirdiğini, sonuçta üzüntü verici bir tablo oluştuğunu söyledi. Baykal, SSK hastaneleriyle ilgili projenin altyapısı oluşturulmadan alelacele yürürlüğe konulduğunu kaydetti. CHP lideri, "Düzelir diyerek insanları perişan etmeye kimsenin hakkı yok." dedi. 


</TEXT>
</DOC>
