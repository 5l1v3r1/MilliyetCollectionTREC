<DOC>
<DOCNO> 308358 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/22/siyaset/axsiy02.html </URL>
<DATE> 2005/01/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Hedef 'üçüncü boğaz' 
</HEADLINE>
<TEXT>


Sokullu Mehmet Paşa'nın 400 yıllık hayali gerçek oluyor. Türkiye'nin geleceğe yönelik 10 projesi içinde "Sakarya Su Yolu" da bulunuyor 

AYDIN HASAN Ankara 


Osmanlı Sadrazamı Sokullu Mehmet Paşa'nın 1570'te kurduğu "Sakarya Nehri'ni Sapanca Gölü'ne ve oradan da İzmit Körfezi'ne bağlama" hayali, yeniden gündeme geldi. Sakarya Su Yolu projesinin hayata geçirilmesi halinde, Marmara ve Karadeniz'i ulaşım açısından birbirine bağlayan "ikinci boğaz" oluşturulmuş olacak. 
Katılımcıları arasında 81 il valisi, belediye başkanları ve akademisyenlerin yer aldığı "5. Türkiye Sorunları'na Çözüm Konferansı'nda", Türkiye'nin geleceğine yönelik 10 proje içinde, Sakarya Nehri Ulaşım Projesi de yer aldı. Projeye göre, iç su yolu, Sakarya Nehri'nin Karadeniz'e döküldüğü Karasu ilçesinden başlayıp nehir boyunca devam ederek Sapanca Gölü bağlantısıyla İzmit Körfezi'ne ulaşacak. Bağlantıların oluşturulması için Sakarya - Sapanca arası ile Sapanca - İzmit Körfezi arasında kanal açılacak. Su yolundan geçebilecek gemi kapasitesi ve boyutları da belirlendi. Buna göre, hem nehirde hem de denizde seyredebilen katamaran türü geminin uzunluğu en fazla 95 metre, genişliği de 9.5 metre olabilecek. Gemiler saatte 20 kilometre hız yapabilecek. Mavnalar da en fazla 77 metre uzunluğunda ve 11 metre genişliğinde olabilecek. 


</TEXT>
</DOC>
