<DOC>
<DOCNO> 339256 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/sonsiy30.html </URL>
<DATE> 2005/05/03/ </DATE>
<TIME> 17.30 </TIME>
<AUTHOR>  </AUTHOR>
<HEADLINE>
Yeni TCK'da değişiklik... 
</HEADLINE>
<TEXT>

     AK Parti Kilis Milletvekili Hasan Kara ve arkadaşlarının hazırladığı, 1 Haziran’da yürürlüğe girecek yeni TCK’da değişiklik öngören teklif, TBMM Başkanlığı’na sunuldu. 
     Teklif, yeniden yargılama durumunda zamanaşımı süresinin, mahkemece bu husustaki talebin kabul edildiği tarihten itibaren başlamasını öngörüyor. Yeni TCK’nın 84, 125, 299, 304 ve 305. 
     maddelerinde yazılı suçların basın ve yayın yoluyla işlenmesi halinde verilecek cezaların artırılacağına ilişkin hükümler de metinden çıkarılıyor. Kanuna aykırı eğitim kurumu açanlara ve buralarda çalışanlara verilecek cezanın üst sınırı, 3 yıldan 2 yıla indiriliyor. Ruhsat almadan bina yapan kişiler ile ruhsatsız olarak başlatılan inşaatlar dolayısıyla kurulan şantiyelere elektrik, su ve telefon bağlayanlara verilecek 2 yıldan 5 yıla kadar hapis cezasının, 12 Ekim 2004 tarihinden önce yapılmış binalar için uygulanmaması da öngörülüyor. TCK’nın "kanunun bağlayıcılığı" başlıklı 4. maddesindeki "ancak sakınamayacağı bir hata nedeniyle kanunu bilmediği için meşru sanarak bir suç işleyen kimse cezaen sorumlu olmaz" fıkrası madde metninden çıkarılıyor. Kanunun uygulama alanı bölümünde "zaman bakımından uygulama"yı düzenleyen 7. maddesindeki "güvenlik tedbirleri hakkında, infaz rejimi yönünden hüküm zamanında yürürlükte bulunan kanun uygulanır" fıkrası yerine, "hapis cezasının ertelenmesi koşullu salıverilme ve tekerrürle ilgili olanlar hariç, infaz rejimine ilişkin hükümler derhal uygulanır" fıkrası getiriliyor. Yabancı bir ülkede vatandaşların devletin egemenlik alametlerine ve organlarının saygınlığına, devletin güvenliğine, anayasal düzene ve bu düzenin işleyişine, milli savunmaya, devletin sırlarına karşı suçlar ve casusluk suçları dışında işlediği diğer suçlardan dolayı Türkiye’de yargılama yapılması, Adalet Bakanı’nın talebine bağlı olacak. TCK’nın "hata"yı düzenleyen 30. maddesine eklenen bir fıkrayla, işlediği fiilin haksızlık oluşturduğu hususunda kaçınılmaz bir hataya düşen kişi, cezalandırılmayacak. 
     
     YAŞ KÜÇÜKLÜĞÜ 
     "Yaş küçüklüğü"nü düzenleyen 31. maddenin 2 fıkrası değiştiriliyor. 
     Fiili işlediği sırada 12 yaşını doldurmuş olup da 15 yaşını doldurmamış olanların, işlediği fiilin hukuki anlam ve sonuçlarını algılayamaması veya davranışlarını yönlendirme yeteneğinin yeterince gelişmemiş olması halinde ceza sorumluluğu olmayacak. Ancak, bu kişiler hakkında çocuklara özgü güvenlik tedbirlerine hükmolunacak. 
     İşlediği fiilin hukuki anlam ve sonuçlarını algılama ve bu fiille ilgili davranışlarını yönlendirme yeteneğinin varlığı halinde, bu kişiler hakkında suç ağırlaştırılmış müebbet hapis cezasını gerektirdiği takdirde 12 yıldan 15 yıla, müebbet hapis cezasını gerektirdiği takdirde 9 yıldan 11 yıla kadar hapis cezasına hükmolunacak. Diğer cezaların yarısı indirilecek ve bu halde her fiil için verilecek hapis cezası 7 yıldan fazla olmayacak. 
     Fili işlediği sırada 15 yaşını doldurmuş olup da 18 yaşını doldurmamış olan kişiler hakkında suç ağırlaştırılmış müebbet hapis cezasını gerektirdiği takdirde 18 yıldan 24 yıla, müebbet hapis cezasını gerektirdiği takdirde 12 yıldan 15 yıla kadar hapis cezasına hükmolunacak. Diğer cezaların üçte biri indirilecek ve bu halde her fiil için verilecek hapis cezası 14 yıldan fazla olmayacak. 
     TCK’nın "zincirleme suç"u düzenleyen 43. maddesindeki "bir suç işleme kararının icrası kapsamında değişik zamanlarda bir kişiye karşı aynı suçun birden fazla işlenmesi durumunda bir cezaya hükmedilir, ancak bu ceza dörtte birinden dörtte üçüne kadar artırılır. Bir suçun temel şekli ile daha ağır veya daha az cezayı gerektiren nitelikli şekilleri, aynı suç sayılır" fıkrasına, "mağduru belli bir kişi olmayan suçlarda da bu fıkra hükmü uygulanır" hükmü ekleniyor. 
     Cinsel saldırı ve çocukların cinsel istismarı suçlarında, suçun birden fazla işlenmesi durumunda, birden fazla cezaya hükmedilebilecek. 
     TCK’da "Cezanın belirlenmesi" başlıklı 61. maddesine yapılan ilaveyle süreli hapis cezası gerektiren bir suçtan dolayı bu madde hükümlerine göre verilecek sonuç ceza 30 yıldan fazla olamayacak. 
     Adli para cezası hesaplanırken, bu madde hükümlerine göre cezanın belirlenmesi ve bireyselleştirilmesine yönelik artırma ve indirimler gün üzerinden yapılacak. 
     
     YENİDEN YARGILAMADA ZAMANAŞIMI 
     TCK’nın "Dava zamanaşımı" başlıklı 66. maddesinin 5. fıkrasında yapılan değişiklikle yeniden yargılama durumunda zamanaşımı süresi, mahkemece bu husustaki talebin kabul edildiği tarihten itibaren yeniden işlemeye başlayacak. 
     Yasanın "Nitelikli haller" başlıklı 82. maddesine yapılan ilaveyle kasten adam öldürme suçunun "yakalanmamak" veya "bir suçu işleyememekten duyduğu infialle" işlenmesi durumunda da failler ağırlaştırılmış müebbet hapis cezasıyla cezalandırılacak. 
     Teklif ile yasanın 84. maddesinin "İntihar" olan başlığı, "İntihara yönlendirme" olarak değiştiriliyor ve intihara teşvikin basın yayın yoluyla işlenmesi halinde verilecek cezanın artırılmasına yönelik cümle metinden çıkarılıyor. Buna göre, başkalarını intihara alenen teşvik eden kişi, 3 yıldan 8 yıla kadar hapisle cezalandırılacak. "Bu fiilin basın ve yayın yoluyla işlenmesi halinde, kişi 4 yıldan 10 yıla kadar hapis cezası ile cezalandırılır" ibaresi metinden çıkarılıyor. 
     Yasanın "Çocukların cinsel istismarı" başlıkla 103. maddesinde yapılan değişiklikle istismarın birden fazla kişi tarafından birlikte gerçekleştirilmesi halinde de verilecek cezalar yarı oranında artırılacak. 
     "Cinsel taciz" başlıklı 105. maddede yapılan değişiklikle de cinsel tacizin, eğitim ve öğretim ilişkisinden ya da aile içi ilişkiden kaynaklanan nüfuz kötüye kullanılmak suretiyle işlenmesi durumunda verilecek cezalar yarı oranında artırılacak. 
     Yeni TCK’nın "Şantaj" başlıklı 107. maddesine yapılan ilaveyle kendisine veya başkasına yarar sağlamak maksadıyla bir kişinin şeref veya saygınlığına zarar verecek nitelikteki hususların açıklanacağı veya isnat edileceği tehdidinde bulunulması halinde de bir yıldan üç yıla kadar hapis ve 5 bin güne kadar adli para cezasına hükmedilecek. 
     Teklif ile yasanın "Hakaret" başlıklı 125. maddesi de değiştiriliyor ve "yakıştırmalarda bulunmak" ibaresi metin dışına çıkarılıyor. Hakaretin basın ve yayın yoluyla işlenmesi halinde cezanın üçte bir oranında artırılacağına ilişkin hüküm kaldırılıyor. 
     Yasanın "Nitelikli dolandırıcılık" başlıklı 158. maddesinde yapılan değişiklikle bu suçun kamu kurum ve kuruluşlarının zararına olarak, bilişim sistemlerinin, banka veya kredi kurumlarının araç olarak kullanılması suretiyle ya da banka veya diğer kredi kurumlarınca tahsis edilmemesi gereken bir kredinin açılmasını sağlamak maksadıyla işlenmesi durumunda, hapis cezasının alt sınırı 3 yıldan, adli para cezasının miktarı suçtan elde edilen menfaatin iki katından az olamayacak. 
     
     ETKİN PİŞMANLIK 
     Teklif, yasanın "Etkin pişmanlık" başlıklı 168. maddesini yeniden düzenliyor. Buna göre, hırsızlık, mala zara verme, güveni kötüye kullanma, dolandırıcılık ve karşılıksız yararlanma suçları tamamlandıktan sonra, fakat bu nedenle hakkında kovuşturma başlamadan önce failin, azmettirenin veya yardım edenin bizzat pişmanlık göstererek mağdurun uğradığı zararı aynen geri verme veya tazmin suretiyle tamamen giderilmesi halinde, verilecek cezanın üçte ikisine kadarı indirilecek. 
     Etkin pişmanlığın kovuşturma başladıktan sonra, fakat hüküm verilmeden önce gösterilmesi halinde ise verilecek cezanın yarısına kadarı indirilecek. 
     Yağma suçundan dolayı etkin pişmanlık gösteren kişiye verilecek ceza kovuşturma başlamadan önce yarısına, kovuşturma başladıktan fakat hüküm verilmeden önce ise üçte birine kadar indirilecek. 
     Kısmen geri verme veya tazmin halinde etkin pişmanlık hükümlerinin uygulanabilmesi için, ayrıca mağdurun rızası aranacak. 
     Hapis cezası ile birlikte adli para cezasını gerektiren suçlardan dolayı ayrıca adli para cezası alınmayacak. 
     
     RUHSATSIZ BİNALARA CEZA 
     Teklif, ruhsat almadan veya ruhsata aykırı olarak bina yapan veya yaptıran kişiler ile ruhsatsız olarak başlatılan inşaatlar dolayısıyla kurulan şantiyelere elektrik, su ve telefon bağlantısı yapanlara verilecek 2 yıldan 5 yıla kadar hapis cezasının, 12 Ekim 2004 tarihinden önce yapılmış binalar için uygulanmamasını öngörüyor. 
     Yasanın "Ortak hüküm" başlıklı 218. maddesi de değiştiriliyor. 
     Buna göre, kamu barışına karşı suçların basın ve yayın yoluyla işlenmesi halinde verilecek ceza, yarı oranında artırılacak. Teklif ile maddeye "Ancak haber verme sınırlarını aşmayan ve eleştiri amacıyla yapılan düşünce açıklamaları suç oluşturmaz" hükmü ekleniyor. 
     Örgüt kuran, yöneten veya örgüte üye olan kişilerin yanı sıra üye olmamakla birlikte örgüt adına suç işleyen veya örgüte bilerek ve isteyerek yardım eden kişiler de etkin pişmanlık hükümlerinden yararlanacak. 
     Teklif, başkasına ait bir banka veya kredi kartını kullanarak kendisine yarar sağlaması durumunda, 3 yıldan 6 yıla kadar hapis ve adli para cezası ile cezalandırılacağına ilişkin hükme istisna getiriyor. Buna göre bu suçun, haklarında ayrılık kararı verilmemiş eşlerden birinin, üstsoy veya altsoyun veya bu derece kayın hısımlarından birinin veya evlatlığın, aynı konutta beraber yaşayan kardeşlerden birinin zararına işlenmesi durumunda, ilgili akraba hakkında ceza verilmeyecek. 
     Yasanın "Rüşvet" başlıklı 252. maddesinde yapılan değişiklikle yapılanma şekli ve görev alanı ne olursa olsun devletler, hükümetler ve diğer uluslararası kamusal örgütler tarafından kurulan uluslararası örgütlerin görevlilerine yarar verilmesi ya da teklif edilmesi de rüşvet kapsamına alınıyor. 
     
     KANUNA AYKIRI EĞİTİM KURUMU 
     Teklif, kanuna aykırı olarak eğitim kurumu açanlara, bunları çalıştıranlara ve bu kurumlarda kanuna aykırı olarak açıldığını bildiği halde öğretmenlik yapanlara 3 yıla kadar hapis cezası verilmesine ilişkin üst sınırı 2 yıla indiriyor. 
     Teklif ile yasanın "Adli yargılamayı etkilemeye teşebbüs" başlıklı 288. maddesi, aynı konu basın yasasında düzenlendiğinden yürürlükten kaldırılıyor. 
     Yasanın "Cumhurbaşkanına hakaret" başlıklı 299. maddesinde yapılan değişiklik ile suçun basın ve yayın yoluyla işlenmesi halinde verilecek cezanın üçte bir oranında artırılacağına ilişkin hüküm metinden çıkarıldı. 
     Devlet topraklarının tamamını veya bir kısmını yabancı bir devletin egemenliği altına koymaya veya devletin bağımsızlığını zayıflatmaya veya birliğini bozmaya veya devletin egemenliği altında bulunan topraklardan bir kısmını devlet idaresinden ayırmaya yönelik bir fiil işleyen kimse, ağırlaştırılmış müebbet hapis ile cezalandırılacak. 
     Yasanın "Devleti karşı savaşa tahrik" başlıklı maddesinde yer alan fiilin basın ve yayın yoluyla işlenmesi halinde verilecek cezanın üçte bir oranında artırılacağına ilişkin hüküm metinden çıkarılıyor. 
     Yasanın "Temel milli yararlara karşı hareket" başlıklı 305. 
     maddesinin başlığı "Temel milli yararlara karşı faaliyette bulunmak için yarar sağlama" olarak değiştiriliyor. Temel milli yararlara karşı fiillerde bulunmak maksadıyla veya bu nedenle yabancı kişi ve kuruluşlardan doğrudan doğruya veya dolaylı olarak kendisi veya başkası için maddi yarar sağlayan vatandaşa ya da Türkiye’de bulunan yabancıya 3 yıldan 10 yıla kadar hapis ve 10 bin güne kadar adlı para cezası verilecek. Yarar sağlayan veya vaat eden kişi hakkında da aynı ceza uygulanacak. Yararın basın ve yayın yoluyla propaganda yapmak için verilmiş veya vaat edilmiş olması halinde verilecek cezanın yarı oranında artırılacağına ilişkin hüküm de metinden çıkarıldı. 
     
</TEXT>
</DOC>
