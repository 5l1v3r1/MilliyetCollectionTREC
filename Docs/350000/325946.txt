<DOC>
<DOCNO> 325946 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sonsiy37.html </URL>
<DATE> 2005/03/22/ </DATE>
<TIME> 17.45 </TIME>
<AUTHOR>  </AUTHOR>
<HEADLINE>
Ergezen Sözümüzden çark etmedik 
</HEADLINE>
<TEXT>

     Bayındırlık ve İskan Bakanı Zeki Ergezen, olası bir depreme karşı Türkiye'de birçok ilde, özellikle Doğu Anadolu Bölgesi'nde ve İç Anadolu'nun kırsal kesimlerindeki binaların durumunun iyi olmadığı yönündeki görüşlerini yineleyerek, ''Çark etmedik'' dedi. 
     TBMM Plan ve Bütçe Komisyonu'nda, Hakkari, Bingöl ve Erzurum'un Çat İlçesinde yaşanan deprem nedeniyle belediye ve mücavir alan sınırları içinde kalan binalarda meydana gelen hasarların da karşılanmasını öngören tasarının görüşmelerine başlandı. 
     Bayındırlık ve İskan Bakanı Ergezen, tasarıyı sunuş konuşmasında, belediye ve mücavir alan sınırları içinde kalan bölgede yaşayan ve depremden etkilenen vatandaşların da yaralarının sarılması gerektiğini söyledi. Depremde hasar gören binaların büyük bölümünde deprem sigortası olmadığını belirten Ergezen, DASK'ın yeniden ele alındığını ve yeni bir düzenleme hazırlandığını söyledi. Bakan Ergezen, bu düzenlemenin Bakanlar Kurulu'na sunulduğunu bildirdi. 100 yılın ortalamasına bakıldığında Türkiye'de her 8 ayda bir deprem meydana geldiğinin görüldüğünü kaydeden Ergezen, ''Depremler sonucunda her 8 ayda bir, bin kişi ölüyor'' dedi. 
     
     ''NİYE GERİ DÖNDÜNÜZ '' 
     Tasarının tümü üzerinde söz alan CHP İstanbul Milletvekili Ali Kemal Kumkumoğlu, Ergezen'e, ''Kırsaldaki bir ilde yaşanacak deprem sonucu binaların çoğunun yıkılabileceği sözünden niye geri döndünüz '' diye sordu. Kumkumoğlu, ayrıca İstanbul'un Pendik İlçesi'nde kum ocağı olarak kiralanan bir alana ruhsatsız Ro-Ro limanı inşa edildiğini ve bakanlığın da daha sonra buraya yasal statü tanıdığını öne sürdü. Kumkumoğlu, ''Kaçak olarak yapılan bu limanın'' bir bakan tarafından ziyaret edildiğini iddia etti. 
     CHP İstanbul Milletvekili Kemal Kılıçdaroğlu, Toplu Konut İdaresi Başkanlığı'nın ''Yolsuzluk denizi içinde yüzdüğünü'' savunarak, ''Skandallar yakında patlayacak, ihaleler nasıl yapılmış, işler kimlere, nasıl verilmiş, herkes görecek'' dedi. 
     CHP İzmir Milletvekili Bülent Baratalı da aralarında ''Urla Kaymakamı, İzmir İl Özel İdaresi Müdürü''nün de bulunduğu bazı bürokratların, Urla'daki deprem konutlarından satın aldıklarını öne sürerek, bunun yasal sakıncası bulunmamakla birlikte etik açıdan doğru olmadığını söyledi. 
     
     ''GERÇEKLERİ GİZLEMENİN GELMENİN FAYDASI YOK'' 
     Zeki Ergezen, milletvekillerinin konuşmalarını yanıtlarken Bingöl'de meydana gelen deprem sonunda 5 binin üzerinde, Malatya Doğanyol'da 300'ün üzerinde binanın oturulamaz derecede hasar gördüğünü belirtti. Türkiye'nin gerçeklerini gizlemenin bir yararı olmadığını bildiren Ergezen, ''Gerçekleri gizlersek kendi kendimizi aldatmış oluruz. Sorunlara çözüm bulamayız'' dedi. ''Çark etmedik'' diyen Bakan Ergezen, sözlerini şöyle sürdürdü 
     '' Çark etti diyenler kendilerine göre değerlendirme yapabilirler. Ben yine altını çiziyorum., Türkiye'de birçok vilayetimizde, özellikle Doğu bölgesinde, İç Anadolu'nun belli kesimlerinde kırsal kesimdeki binalarımızın durumu iyi değil. Hükümetlerin en önemli sorunlarından birisi kırsal kesimdeki binaların yenilenmesi ile şehir merkezlerindeki kentsel dönüşüm projeleridir. Gerçeği gizlemenin bir faydası var mı Yok... Biz tedbir almak için bunları söylüyoruz, bu yönde çalışmalarımız var.'' 
     
     ''İSTANBUL'DA GÜZEL İŞLER...'' 
     İstanbul'da olası bir depreme karşı ''Güzel işler'' yaptıklarını anlatan Ergezen, Avcılar İlçesi için ''Bina yapılamaz'' raporları bulunmasına karşın göreve gelen her belediyenin bina yapılmasına göz yumduğunu, cezalar kesilmesine karşın ruhsatsız bina yapımlarının da sürdüğünü bildirdi. Ergezen, İstanbul'daki binaların yüzde 60'ının ruhsatsız olduğu haberlerinin kamuoyuna yansıdığını da belirtti. 
     Bakan Ergezen, Avcılar merkezli ve Türkiye'nin bütün kentlerini kapsayan kentsel dönüşüm projesini içeren yasal düzenlemenin kısa süre içinde Bakanlar Kurulu'na sunulacağını söyledi. İstanbul'daki bütün okulların güçlendirildiğini, ancak bunun ''Mercimek tarlasından mercimek biçmek, ekin tarlasından ekin biçmek'' kadar kolay olmadığını ifade eden Ergezen, ''Bunlar 70-80-90 yılda yapılmış binalar. Bu işler çok zor, elimizdeki imkanlar belli. Birçok ili tarıyoruz. Anadolu'da birçok ilde çalışma yapılıyor. Zaman lazım, insaf lazım...'' dedi. 
     Çanakkale'de bir ihbar üzerine yapılan incelemeleri örnek gösteren Ergezen, ''Okullar incelendiğinde ürkmemek mümkün değil. Yıkılınca ses çıkarıyoruz , deniyor, doğru. Ama ben yıkılmadan önce ses çıkarıyorum, AK Parti iktidarı olarak ses çıkarıyoruz'' diye konuştu. 
     
     ''MÜTEAHHİTLERİ DE DÜŞÜNMEK LAZIM...'' 
     Sürekli müteahhitlerin ''Malzemeden çaldığı, yüksek fiyatla inşaat yaptığını'' söylemenin de doğru olmadığını kaydeden Ergezen, son yapılan afet konutlarında müteahhitlerin çok az kazandığını söyledi. Ergezen, bazı yerlerde inatlaşma sonucu iş alan müteahhitlerden iflas edenler bulunduğunu bildirerek, ''Ucuz etin çorbası içilmez. Müteahhitler de bu vatanın evladı. Ne devleti soydurmalıyız, ne vatandaşı mağdur etmemeliyiz. Biz orta yolu bulmak zorundayız. Müteahhiti evine, çoluğunun çocuğunun içine gözü yaşlı göndermemeliyiz, intihara, bu ülkeyi terketmeye zorlamamalıyız'' diye konuştu. 
     Her zaman ''Müteahhit çaldığı'' için binaların yıkılmadığını kaydeden Ergezen, vatandaşın yaptığı binaların da yıkıldığını söyledi. 
     
     ''KUM OCAKLARI MAFYADA...'' 
     Ergezen, CHP'li Kumkumoğlu'nun İstanbul'daki Ro-Ro limanı ile ilgili iddialarını yanıtlarken, ruhsat verme işinin kendi yetkilerinde olmadığını, ancak konuyu inceleyeceklerini ifade etti. 
     Bu bölgede kum ocaklarının görüntü kirliliği yaratması nedeniyle kaldırılmasının talep edildiğini bildiren Ergezen, ''Kum ocakları, taş ocakları mafyanın elinde...'' iddiasında bulundu. 
     Bakan Ergezen'in konuşmasından sonra tasarının tümü üzerindeki görüşmeler tamamlandı ve maddelerine geçilmesi kabul edildi. 
     
</TEXT>
</DOC>
