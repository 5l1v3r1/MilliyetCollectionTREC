<DOC>
<DOCNO> 349649 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/son/sondun40.html </URL>
<DATE> 2005/06/07/ </DATE>
<TIME> 19.05 </TIME>
<AUTHOR>  </AUTHOR>
<HEADLINE>
Almanya Başbakanı Gerhard Schröder istifa haberlerini yalanladı... 
</HEADLINE>
<TEXT>

     Almanya Başbakanı Gerhard Schröder, istifa edeceği şeklinde çıkarılan söylentileri yalanladı. 
     Schröder, Saksonya-Anhalt eyaletindeki Bitterfeld kentini ziyareti sırasında yaptığı açıklamada, "Ben erken seçimler istediğimi söyledim. Halkın yüzde 70’inden fazlasının da bu şekilde düşündüğüne inanıyorum" dedi. 
     İstifa söylentilerinin muhalefetin parti merkezlerinde ortaya atıldığına inandığını söyleyen Schröder, "Gerçekten de her bir kişinin ortaya attığı saçmalıkları yorumlayacak halim yok" diye konuştu. 
     Medyanın da ciddi çalışmalar yapmasını isteyen Schröder, ciddi olmayan her bir haberin peşinde koşulmaması gerektiğini söyledi. 
     Erken seçimlere gidilebilmesi için uygun bir yasal yol bulunacağını kaydeden Schröder, ayrıntılar hakkında önce federal meclisi ve Cumhurbaşkanı Horst Köhler’i bilgilendireceğini, daha önce kamuoyunda bu konuda açıklama yapmayacağını belirtti. 
     Alman DPA haber ajansı ve Netzeitung adlı gazete, Sosyal Demokrat Parti SPD Yönetim Kurulu’nun erken seçimlere gidilmesini engellemeye çalıştığı ve Schröder’in istifa ederek yerine SPD Genel Başkanı Franz Müntefering’in geleceği şeklinde haberler yayınlamıştı. 
     Schröder’in istifa edeceği yolundaki haberler, SPD tarafından da yalanlanmıştı. 
     
</TEXT>
</DOC>
