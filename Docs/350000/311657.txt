<DOC>
<DOCNO> 311657 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/02/son/soneko15.html </URL>
<DATE> 2005/02/02/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Garanti Bankası'ndan turizmcilere özel kredi... 
</HEADLINE>
<TEXT>

     Garanti Bankası, turizmcilere özel geliştirdiği ve sektörde nakit akışının yoğun olduğu dönemde taksitle geri ödenebilen ''Turizm Destek Kredisi''ni, işletmelerin hizmetine sunacak. 
     Garanti Bankası bu kapsamda yarın Bodrum, 4 Şubat'ta da Marmaris ve Fethiye Ticaret Odalarıyla kredi protokolü imzalayacak. 
     Ticaret odalarına üye turizm işletmeleri, en düşük 2 bin, en yüksek 150 bin dolar veya muadili YTL tutarındaki turizm destek kredisini, 36 aya kadar vadeli olarak kullanabilecek. 
     Kredinin geri ödemesi, vade kapsamındaki her yıl, sektörde nakit akışının gerçekleştiği Temmuz, Ağustos, Eylül, Ekim, Kasım ve Aralık aylarında taksitle yapılacak. Böylece kredi, alındıktan itibaren 6 aya kadar geri ödemesiz kullandırılabilecek. 
     Ticari krediden, odaya bağlı konaklama ve yat işletmeleri, turizm seyahat acentaları, tur operatörleri, turistlere yönelik ürün veya hizmet satan restoran, rent-a-car gibi işletmeler ve turizm sektöründeki tedarikçi firmalar yararlanabilecek. 
     Garanti Bankası Genel Müdür Yardımcısı Nafiz Karadere konuya ilişkin yaptığı yazılı açıklamada, Turizm Destek Kredisini, sektörün finansman açısından daha etkin bir yapıya kavuşması için turizmcilerin hizmetine sunduklarını belirtti. 
     Karadere, Türkiye'nin dinamizmini oluşturan bu işletmelerin finansman ve diğer ihtiyaçlarına da çözümler sunmayı Garanti Bankası olarak görev edindiklerini kaydetti. 
     
</TEXT>
</DOC>
