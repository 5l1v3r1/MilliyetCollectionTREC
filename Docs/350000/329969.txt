<DOC>
<DOCNO> 329969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/04/ekonomi/eko04.html </URL>
<DATE> 2005/04/04/ </DATE>
<TIME>  </TIME>
<AUTHOR>  </AUTHOR>
<HEADLINE>
'Yapı Kredi çözüme açık' 
</HEADLINE>
<TEXT>


YKB Yönetim Kurulu Başkanı Mehmet Çekinmez, Çukurova ile banka arasındaki opsiyon sorununa ilişkin 'Doğru yaklaşılırsa problem değil, çözüm yaratırız' dedi 


Perşembe günü yapılan genel kurulda Yapı Kredi Bankası'nın Yönetim Kurulu Başkanlığı'na yeniden seçilen Mehmet Çekinmez, banka yönetimi ile Çukurova Grubu arasında sorun olarak değerlendirilen yüzde 20 oranındaki Turkcell hisselerinin opsiyonu konusunda alternatif çözümler üretebileceklerini söyledi. 

'Sorumluluğumuz fazla' 
Yapı Kredi Bankası'nın halka açık bir banka olduğunu, bu nedenle basında yer alan ve banka yönetimine yönlendirilen her görüş ve değerlendirmeye taşıdıkları sorumluluk nedeniyle yanıt vermekten kaçındıklarını belirten Çekinmez, Çukurova Grubu'nun Yapı Kredi Bankası'ndaki Turkcell hisseleri üzerindeki geri alım opsiyonunun yapılan anlaşmalar gereği, 31 Ocak 2005 tarihinde sona erdiği görüşünü yeniledi. 
"Bu konuda daha önce İstanbul Menkul Kıymetler Borsası'na İMKB ne açıkladıysak görüşümüz aynıdır" diyen Çekinmez, Çukurova Grubu'nun konu hakkında YKB Yönetimine bir talebi olması halinde bunu değerlendireceklerini ve borsaya da derhal açıklama göndereceklerini bildirdi. 
Çukurova'nın, muhatabını yanlış belirlediğini ve çözümü yanlış yerlerde aradığını ifade eden Çekinmez, "Biz problem değil çözüm üretiriz. Yeter ki talepleri hukuka uygun olsun. Haksız ve gereksiz işlemlere bu çerçevede müsaade etmeyiz" dedi. 

'Haksız yorumlardan bıktım, usandım' Günlerdir basında Yapı Kredi Bankası Yönetimi ile Çukurova Grubu arasında opsiyon hakkı konusunda haberler yer aldığını belirten Mehmet Çekinmez, şöyle konuştu 
"Biz bu yorum ve değerlendirmelere cevap verecek bilgi ve deneyime fazlasıyla sahibiz. Ancak, bizim açımızdan Yapı Kredi Bankası'nın menfaati ve zarar görmemesi öncelikli konudur. Bu konuda halka açık tüm bankalardan çok daha titiz ve dikkatli davranıyoruz. Bize gelen her talebi anında değerlendiriyor ve halka açık olduğumuz için hemen İMKB'ye bildiriyoruz. Bu nedenle konunun taraflarına şunu söylüyoruz 'Lütfen pervasız davranışlardan kaçının ve bizi bu tartışma ve çekişmelerin dışında tutun. Opsiyon konusunun ne zaman başladığı, ne zaman bittiği anlaşmalarda yer alıyor. Bunu tartışma konusu yapmayın." 

'Yeter ki taraflar satışla ilgili niyetini korusun' Bankaların itibar müesseseleri olduğu görüşünü vurgulayan YKB Yönetim Kurulu Başkanı Çekinmez, bankada bulunan Turkcell hisselerinin YKB'nin Koç - UniCredito ortaklığına satışında bir sorun olmayacağını kaydederek, "Yeter ki taraflar satışla ilgili niyetlerini muhafaza etsinler" dedi. 
Bu niyetin taraflarda devam etmesi halinde opsiyon konusunda hukuk kuralları içinde bir çözüm yaratılacağını ifade eden Çekinmez, sorunlara şüphe ile yaklaşmadıklarını belirtti. 
Yapı Kredi Bankası'nın yüzde 42'sinin halka açık olduğunu bildiren Çekinmez, Çukurova Grubu yetkililerinden opsiyon hakkına ilişkin olarak bugüne değin herhangi bir görüşme talebi gelmediğini söyledi. 


</TEXT>
</DOC>
