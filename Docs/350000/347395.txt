<DOC>
<DOCNO> 347395 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/31/yazar/sazak.html </URL>
<DATE> 2005/05/31/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
Fransa kalkanı 
</HEADLINE>
<TEXT>


AB Anayasası'nın referandumda Fransızların yüzde 55'nin oylarıyla reddedilmesi, Avrupa Birliği'nin geleceği konusunda tereddüt ve düş kırıklığına yol açtı. Sonucun, Türkiye'nin üyeliğini de ilgilendiren bir dizi dolaylı etkisi tartışılıyor. Geçen yıl İstanbul'daki NATO zirvesinde Türkiye'ye gelen Almanya'nın eski Savunma bakanlarından, Dışişleri Komisyonu Başkanı Hıristiyan Demokrat Parlamenter Volker Rühe ile konuşmuştuk. 17 Aralık zirvesine, altı aydan fazla süre vardı ve AB ile müzakereler başlasa bile 2010'lu yılları görmeden Türkiye'nin 'raydan çıkabileceği' tartışılıyordu. 
Deneyimli Alman politikacı, 2004 Haziran'ında yaptığımız söyleşide Fransa'dan çıkacak sonucu tahmin edercesine şu değerlendirmeyi yapmıştı "Türkiye'nin üyeliğine karşı olanlar 2005-2007 arasında referanduma sunulacak Avrupa Anayasası'nı kalkan olarak kullanacaklar." Volker Rühe, haklı çıktı 
Fransa halkının, AB'ye 'hayır' derken ortaya koyduğu 'siyasi irade'nin Türkiye'nin de dahil olduğu 'genişleme' politikalarına karşı bir direncin ifadesi olduğu kesin. 
Kuşkusuz, iç politik nedenler, Cumhurbaşkanı Chirac'ın zayıflığı, AB idealinin başta 'egemenlik' hakları olmak üzere sosyal politikalar üzerindeki olumsuz etkileri, işsizlik korkusu ve tarımın geleceğiyle ilgili kaygılar, sandıktan 'hayır' çıkmasında daha ağır bastı. 
Chirac, 'AB aynı koşullarda yoluna devam edecek' sözleriyle referandum şokunu atlatmaya çalışsa da, Fransızların, tarihi bir eşikten geçtikleri ortada. Sonuç, Sarkozy gibi AB genişlemesine kuşkuyla bakan, Türkiye karşıtı politikacıların önünü açacak. 
Fransa'da çıkan 'hayır'ın, Hollanda ve referanduma gidecek öteki AB ülkelerinde de 'domino efekti' yaratması bekleniyor. 
Almanya'da Başbakan Schröder'in aldığı seçim kararı, 2005 sonbaharında Hıristiyan Demokratlar'ın iktidara gelmesine yol açarsa, Angela Merkel liderliğindeki yeni iktidarın da Fransa'ya benzer ruh haline girerek, 'çekirdek Avrupa'yı yeniden tanımlamaya çalışacakları beklenebilir. Türkiye için öngörülen model 'imtiyazlı ortaklık' olacaktır. Belki bunları konuşmak için erken. 
Ekimde başlayacak Türkiye-AB müzakereleri, bugünkü olumsuz rüzg rdan etkilenmeyebilir. Ancak, Fransa'nın kararıyla 'hiçbir şeyin eskisi gibi olmayacağı' açık. Referandum sonuçları nedeniyle Türkiye'yi yönetenlerin AB konusunda kafalarını netleştirmeleri gerekiyor. Tarikatlara 'Kuran kursu' izni vermeye çalışan bir iktidarla AB yolculuğu nasıl olacak 
Böyle giderse yeni Avrupa inşasından önce 'raydan çıkabiliriz ' 



</TEXT>
</DOC>
