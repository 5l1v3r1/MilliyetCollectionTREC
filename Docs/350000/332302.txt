<DOC>
<DOCNO> 332302 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/11/son/sontur22.html </URL>
<DATE> 2005/04/11/ </DATE>
<TIME> 13.50 </TIME>
<AUTHOR>  </AUTHOR>
<HEADLINE>
Iğdır'da Ermeni Soykırımı anıtı yapılacak 
</HEADLINE>
<TEXT>

     Iğdır Valisi Halil Ulusoy, ''Gelecek nesillerin, dost ve düşmanlarını tanımaları için Ermeni mezalimine uğramış 2 köye, soykırım anıtı yaptırılacak'' dedi. 
     Ulusoy, AA muhabirine yaptığı açıklamada, Ermenilerin toplu katliam yaptığı Tuzluca İlçesi'ne bağlı Gedikli Köyü ile Oba Köyü'nde anıt yaptıracaklarını söyledi. 
     Ermenilerin Iğdır ve çevresinde binlerce insanı şehit ettiğini anlatan Ulusoy, şunları ifade etti 
     ''Ermeniler insanları topluca evlere doldurup yakmıştır. Bizler, düşmanlığın körüklenmesini istemiyoruz. Ancak, çocuklarımızın dost ve düşmanlarını tanımalarını, bölgede olup bitenlerden haberdar olmalarını sağlamak ve şehitlerimizin aziz hatıralarını yaşatmak için Ermenilerin katliam yaptıkları Gedikli ve Oba köylerinde anıt yapılacak.'' Ulusoy, Başbakanlık Tanıtma Fonu'ndan ayrılacak 20 milyar liralık kaynakla anıtların yaptırılacağını, çalışmaların yakın bir zamanda başlatılacağını bildirdi. 
     Gedikli Köyü'ndeki toplu mezarın açılmasında katkıda bulunan ve yakınları Ermeniler tarafından şehit edilen İsmet Tağal da köylerine anıt yaptırılacak olmasının sevindirici olduğunu ifade etti. 
     
</TEXT>
</DOC>
