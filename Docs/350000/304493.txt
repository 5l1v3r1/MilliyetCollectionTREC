<DOC>
<DOCNO> 304493 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/07/son/sonyas02.html </URL>
<DATE> 2005/01/07/ </DATE>
<TIME> 02.06 </TIME>
<AUTHOR>  </AUTHOR>
<HEADLINE>
Bal yaraları iyileştiriyor 
</HEADLINE>
<TEXT>

     DHA 

EGE Üniversitesi Hemşirelik Yüksekokulu Öğretim Üyesi Prof. Dr. İsmet Eşer danışmanlığında Dr. Ülkü Yapucu Güneş tarafından gerçekleştirilen Bası ülserlerinin yatak yaraları tedavisinde bal pansumanının etkisinin incelenmesi' konulu araştırmada, yaralarının iyileşmesinde balın olumlu etkileri bulunduğunu ortaya çıktı. 
     Araştırmanın Ege Üniversitesi Tıp Fakültesi Hastanesi Ortopedi ve Travmatoloji, Nöroloji, Nöroşirürji ve Dahiliye kliniklerinde tedavi gören ve yatak yarası bulunan 26 hasta üzerinde gerçekleştirildiğini açıklayan Dr. Güneş, yatak yaralarının bası ülserleri uzun süreli basınç, tahriş veya sürtünme sonucunda deri ve deri altı dokularda oluşan herhangi bir lokal hasar olarak tanımlandığını söyledi. 
     Yatak yaralarının hasta, sağlık çalışanları ve toplum için büyük bir problem olduğu belirtildi. Dr. Güneş, yapılan araştırmalara göre, yatak yaralarının oluşma oranının cerrahi hastalarında yüzde 12- 66, kardiyak cerrahi hastalarında yüzde 17- 27, yoğun bakım hastalarında yüzde 17- 56 ve hastaneye yatan yaşlılarda yüzde 20- 30 arasında olduğunu söyledi. 
     Bugüne kadar yatak yaralarını tedavi etmeye yönelik yumurta akı ve oksijen uygulaması, buz uygulaması, insülin gibi çeşitli yöntemler denendiğini açıklayan Dr. Güneş şöyle dedi 
     "Günümüzde artık bazı hastalıkların tedavisinde geleneksel tıptan yararlanılmaktadır. Bal uygulaması da geleneksel tıpta en başarılı sonuçlara ulaşılan uygulamalardan biridir. Balın tıp alanında kullanımı çok eskilere dayanmaktadır. Enfekte yaralarda kullanıldığında balın çok etkili olduğu görülmüştür. Balın enfekte yaraları temizlemede başarılı olduğu ve bal pansumanı kullanarak bir hafta içinde yaraların steril hale geldiği görülmüştür.'' Bal pansumanının enfekte yaradan kaynaklanan kokuları azalttığını vurgulayan Dr. Güneş şöyle devam etti 
     "Gerçekleştirilen çalışmalarda balın hiçbir yan etkisi olmadığı belirlenmiştir. Bal binlerce yıldır herhangi bir alerji ve yan etkiye neden olmaksızın yaralar üzerinde kullanılmaktadır. Balın bütün bu üstünlüklerine ilaveten, aynı zamanda bütün toplumlarda kolay bulunabilir olması, antibiyotik ve pahalı pansumanlarla karşılaştırıldığında iyileşme süresini kısaltarak tedavi maliyetini de düşürmesi, balın yara tedavisinde ilk seçenek olarak düşünülmesi gerektiğini ortaya koymaktadır.'' Bal pansumanının yatak yaralarının iyileşme süresini kısalttığını vurgulayan Dr. Güneş, "Bal pansumanı, hastaların yaşam kalitesini yükselterek, hastanede yatma süresi, bakım maliyeti ve hemşirenin iş yükünü azaltmada önemli rol oynamaktadır'' diye konuştu. 
     
</TEXT>
</DOC>
