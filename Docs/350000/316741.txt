<DOC>
<DOCNO> 316741 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/19/son/sonspo12.html </URL>
<DATE> 2005/02/19/ </DATE>
<TIME> 13.20 </TIME>
<AUTHOR>  </AUTHOR>
<HEADLINE>
Trabzonspor'un bu sezon deplasmanda yenilgisi yok... 
</HEADLINE>
<TEXT>

     Birinci Süper Futbol Ligi'nde, yarın deplasmanda Gençlerbirliği ile karşılaşacak Trabzonspor, Ankara'ya gitti. 
     Teknik Direktör Şenol Güneş, sakatlığı bulunan İbrahim Ege'nin haricindeki tüm futbolcuları Ankara'ya götürdü. 
     20 kişilik futbolcu kadrosuyla başkente giden bordo-mavili takımda hafta içinde rahatsızlanan yeni transfer Szmykowiak'ın düzeldiği ve karşılaşmada görev alabileceği açıklandı. 
     
     GÜNEŞ İLE GALİBİYET SERİSİ 
     Teknik Direktör Şenol Güneş ile ligdeki 3 maçından galibiyetle ayrılan Trabzonspor, Gençlerbirliği'ni de yenerek Güneş ile 4. karşılaşmadan da 3 puan çıkarmak istiyor. 
     Güneş ile Kayserispor'u 3-1, Akçaabat Sebatspor'u 1-0, Malatyaspor'u da 3-0 yenen bordo-mavililer, Gençlerbirliği maçından galibiyetle ayrılarak şampiyonluk yarışındaki şansını sürdürmek amacında. 
     
     80 GÜN SONRA GURBETE 
     Trabzonspor, ligde 80 gün sonra Trabzon dışında bir karşılaşmaya çıkacak. 
     Teknik Direktör Şenol Güneş ile birlikte ilk kez Trabzon dışında bir sınav verecek olan Karadeniz ekibi, en son 11 Aralık 2004 tarihinde Samsunspor ile deplasmanda karşılaşmış ve bu karşılaşmadan 4-0'lık sonuçla ayrılmayı başarmıştı. 
     
     DEPLASMAN YENİLGİSİ YOK 
     Gençlerbirliği ile deplasmanda karşılaşacak olan bordo-mavililer, bu sezon deplasmanda yenilgi yüzü görmedi. 
     Karadeniz ekibi, 9 deplasman maçında, 7 galibiyet ve 2 beraberlik elde etti. 
     
     OLASI 11 
     Trabzonspor'un Gençlerbirliği karşısına, Malatyaspor maçında olduğu gibi, Petkoviç, Emrah, Tolga, D'Haene, Celaleddin, Szmykowiak, Hüseyin, Lee, Yattara, Fatih ve Gökdeniz 11'i ile çıkması bekleniyor. 
     Karadeniz ekibinde, Gökdeniz, D'Haene ve Petkoviç'in 3'er sarı kartı bulunuyor. 
     
</TEXT>
</DOC>
