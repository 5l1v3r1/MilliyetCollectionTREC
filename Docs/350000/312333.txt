<DOC>
<DOCNO> 312333 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/04/son/sondun56.html </URL>
<DATE> 2005/02/04/ </DATE>
<TIME> 20.20 </TIME>
<AUTHOR>  </AUTHOR>
<HEADLINE>
Schöder, Rice ile görüştü... 
</HEADLINE>
<TEXT>

     Almanya Başbakanı Gerhard Schröder, İran konusunda Amerikan yönetimi ile demokrasinin iyi olup olmadığını değil, uygulanması yöntemleri konusunda tartıştıklarını söyledi. 
     Başbakan Schröder, bugün başbakanlıkta ABD Dışişleri Bakanı Condoleezza Rice ile yaklaşık 1 saat süren bir görüşme yaptı. 
     Schröder, görüşmeden sonra Rice ile birlikte düzenlediği basın toplantısında, İran politikasında ABD ile Almanya arasındaki görüş ayrılığının hatırlatılması üzerine, ''ABD Başkanı Bush kalbi ile demokratları destekliyor. Hem de hangi ülkede olursa olsun. Demokrasinin iyi olup olmadığı değil, uygulanması yöntemleri konusunda tartışıyoruz. Bunun işbirliğimize olumsuz bir etkisi olmayacaktır'' dedi. 
     İran'ın nükleer enerjiyi sivil amaçla kullanmaya hakkı olduğunu, ancak nükleer silah bulundurmasına karşı olduklarını ifade eden Schröder, bu konuda İngiltere ve Fransa'yla birlikte yoğun çaba harcadıklarını ve doğru yolda olduklarına inandığını söyledi. 
     Schröder, Irak konusunda da, bugüne kadar ABD ile olan görüş ayrılıklarına rağmen, bu ülkede istikrarlı bir demokrasi için perspektif verilmesi gerektiği konusunda görüşbirliği içinde olduklarını belirterek, Irak polisinin eğitimini istenilen ülkede yaygınlaştırabileceklerini, Almanya'nın tüm tecrübelerini aktarmaya hazır olduğunu kaydetti. 
     Almanya'nın Afganistan'daki çabalarının da Amerikan yönetimi tarafından her zaman takdir edildiğini belirten Schröder, bu ülkedeki çabalarından da vazgeçmeye niyetleri olmadığını söyledi. 
     Schröder, Ortadoğu sorunun çözümü konusunda da ABD'den yoğun çaba beklediklerini Rice'a ilettiğini kaydetti. 
     Schröder, ABD Başkanı George W. Bush'un ziyareti için neden Mainz kentinin seçildiği şeklindeki bir soruya karşılık da, Mainz'in güzel bir şehir olduğunu, Bush'un buradaki Amerikan askerlerini ziyaret etmek istediğini, ayrıca kitaplara ve edebiyata düşkün olan Bush'un eşinin de buradaki Gutenberg Müzesi'ni gezmek istediğini belirtti. 
     
     İRAN POLİTİKASI 
     Bakan Rice ise İran'ın, uluslararası kamuoyunun nükleer silahlar konusunda birlik içinde olduğunu bilmesi ve buna göre hareket etmesi gerektiğini ifade ederek, ''İngiltere, Fransa ve Almanya, İran'a bir şans verdiler. İran'ın bu şansı kaçırmamasını diliyorum'' dedi. 
     İran politikası ile ilgili olarak batılı ülkelerin ortak bir tutum izlemesi gerektiğini belirten Rice, Washington'un İngiltere, Fransa ve Almanya'nın İran'daki çabalarını desteklediğini, ancak Tahran yönetiminin şu ana kadar uluslararası endişeleri gidermek için bir çaba göstermediğini söyledi. 
     Rice, Schröder ile İran'ın nükleer silah bulundurmaması gerektiği konusunda görüşbirliği içinde olduklarını kaydetti. 
     Irak halkını desteklediği için Almanya'ya teşekkür eden Rice, Iraklılar'ın seçimlere katılarak, fedakarlık yapmaya ve terörizme karşı koymaya kararlı olduklarını gösterdiklerini söyledi. 
     Almanya'nın Afganistan'daki çabalarını da takdir eden Rice, Ortadoğu sorunuyla ilgili görüşmelerde bulunmak amacıyla İsrail ve Filistin bölgelerine de gideceğini hatırlattı ve bu konuda Schröder ile diyaloğu sürdürmekten büyük mutluluk duyacağını ifade etti. 
     Rice ayrıca, Bush'un ilişkileri geliştirmek ve ABD-Almanya arasında yeni bir sayfa açmak amacıyla Almanya'ya yapacağı ziyaretten çok memnun olduğunu kaydetti. 
     Condoleezza Rice, yarın Polonya'nın başkenti Varşova'ya gidecek, akşam saatlerinde de Ankara'ya geçecek. 
     
</TEXT>
</DOC>
