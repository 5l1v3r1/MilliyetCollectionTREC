<DOC>
<DOCNO> 330864 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/06/son/sontur49.html </URL>
<DATE> 2005/04/06/ </DATE>
<TIME> 18.30 </TIME>
<AUTHOR>  </AUTHOR>
<HEADLINE>
Eşini vurduktan sonra ayağını öpen kişi müebbet hapis cezası aldı 
</HEADLINE>
<TEXT>

     Antalya'da eşini okul çıkışında kızının gözleri önünde vurarak öldüren, daha sonra ayağının altından öperek ölen eşinden özür dileyen sanık, müebbet hapis cezasına çarpıldı. 
     Antalya 1. Ağır Ceza Mahkemesi'ndeki duruşmada Yasemin Yücel'in öldürülmeden iki ay önce, eşinden ölüm tehditleri aldığını söyleyerek polise şikayette bulunduğu ve korunma talebinde istediği yönündeki dilekçesi okundu. 
     Dilekçede, Yasemin Yücel'in 2 yıl evli kaldığı Derya Yücel'le 26 Eylül 2003 günü geçimsizlik nedeniyle ayrıldığını ve babasının evine döndüğünü, bunun üzerine eşinin kendisini rahat bırakmayarak ailesini ve çocuğunu tehdit ettiğini anlattığı belirtildi. 
     Dilekçede Derya Yücel'in ruhsal problemler yaşadığı ve annesi de dahil olmak üzere çevresinde bulunan insanlara zarar verdiği, bu nedenle kendisinin ve ailesinin koruma altına alınmasının da Yasemin Yücel tarafından talep edildiği kaydedildi. 
     Cumhuriyet savcılığı, mütalaasında, sanığın eşini planlayarak öldürdüğünü belirterek, müebbet hapis cezasına çarptırılmasını talep etti. 
     Son sözü sorulan sanık Derya Yücel, eşini öldürdüğü için pişman olduğunu belirterek, ''Eşimi geri getirmenin mümkün olmadığını biliyorum ama onun hatırası olan üvey çocuğumun iyi bir yaşam sürmesini istiyorum. Belki eşimin ruhu bu şekilde huzura erer. Pişmanım. Tahliyemi talep ediyorum'' diye konuştu. 
     Mahkeme Heyeti, sanık Derya Yücel'in eşi Yasemin Yücel'i ''Planlayarak öldürdüğü'' gerekçesiyle müebbet hapis cezasına çarptırılmasına karar verdi. 
     Antalya'da 14 Aralık 2003 tarihinde meydana gelen olayda, ayrı yaşadığı eşi Yasemin Yücel'i 23 , Gündoğdu Mahallesi'nde kızını okuldan aldığı sırada tabancayla vuran Derya Yücel, üzerinden arabayla geçtikten sonra pişman olduğunu ifade ederek ayağının altını öpmüş, daha sonra gözaltına alınmıştı. 
     
</TEXT>
</DOC>
