<DOC>
<DOCNO> 309389 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/26/siyaset/siy02.html </URL>
<DATE> 2005/01/26/ </DATE>
<TIME>  </TIME>
<AUTHOR>  </AUTHOR>
<HEADLINE>
Ankara'da Kıbrıs çatlağı 
</HEADLINE>
<TEXT>


Erdoğan ve Dışişleri ekibi, asker çekme konusunda görüş ayrılığı yaşıyor. Org. Büyükanıt'ın konuşması, bu açıdan önem taşıyor 

UTKU ÇAKIRÖZER Ankara 


Kara Kuvvetleri Komutanı Orgeneral Yaşar Büyükanıt'ın "kalıcı çözüme kadar adadan tek asker çekilmeyecek" açıklaması, Ankara'da Kıbrıs konusunda yaşanan görüş ayrılığının bir yansıması. Başbakan Tayyip Erdoğan ve yakın çalışma ekibiyle, Dışişleri üst yönetimi ve emekli büyükelçilerin taraflarını oluşturduğu tartışmada şu görüşler çarpışıyor 
Erdoğan ekibi Rum Kesimi'nin Türkiye - AB müzakerelerini veto edeceğine inanıyor ve 3 Ekim'e kadar Kıbrıs sorununun çözümü için yeni bir girişimin zorlanmasını istiyorlar. BM Genel Sekreteri Kofi Annan'la bir an önce görüşülmesini hedefleyen Erdoğan ekibine göre, Rum tarafı yeni plana da "hayır" derse, uluslararası tepkiyle Rum vetosu olanaksız hale gelecek. 
Dışişleri ekibi Bürokratlar, Rum tarafında hareketlenme yokken yeni bir plan için istekli görünmenin Türkiye'yi taviz noktasına getireceği uyarısında bulunuyor. Bu görüşe göre, Rumların masaya oturmak için isteyeceği tavizlerin başında, "adadan asker çekilmesi" talebi gelecek. Dışişleri kanadı, yöncelikle KKTC'ye ambargonun kaldırılması için diplomatik mücadele gerektiğine inanıyor. "Kalıcı çözüm olmadan adadan asker çekilmesine karşıyız" açıklamalarına rağmen, özellikle Erdoğan'ın inisiyatifiyle bir tavizin gündeme gelmesi endişesi kulislerde dile getiriliyor. Büyükanıt'ın açıklamasının, Rumlar tarafından gündeme getirilebilecek taviz beklentisinin önünü kesmeyi amaçladığı kaydediliyor. 



</TEXT>
</DOC>
