<DOC>
<DOCNO> 323485 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/son/sontur22.html </URL>
<DATE> 2005/03/13/ </DATE>
<TIME> 12.35 </TIME>
<AUTHOR>  </AUTHOR>
<HEADLINE>
Hırsız otomat yerine kapı ziline basınca... 
</HEADLINE>
<TEXT>

     Turaç TOP DHA 

      İZMİR'in Balçova İlçesi'ndeki bir evden hırsızlık yapıp çıkarken apartman otomatı yerine, yanlışlıkla kapı ziline basan 20 suçtan sabıkalı 22 yaşındaki Cemal Özgün yakalanarak tutuklandı. 
     Olay, dün saat 04.30 sıralarında, Çamlıca Sokak 42 2 numaradaki apartmanda meydana geldi. Osman Demirtaş'a ait daireye camı kırarak giren Cemal Özgün, uyuyan ev sahibinin cep telefonunu ve elbiselerini çaldı, evin kapısından çıkarken apartman otomatı yerine zile bastı. 
     Zilin çalmasıyla uyanan Osman Demirtaş ve oğlu Orhan Demirtaş, hızla kaçmaya çalışan Özgün'ün peşine düştü. Ara sokaklarda kaçmaya çalışan Özgün, yakalanacağını anlayınca elindeki tornavidayı çıkarıp baba oğula saldırmak istedi. Bağrışmalar üzerine çevre sakinlerinin de yardımıyla etkisiz hale getirilen Cemal Özgün, polise teslim edildi. Hakkındaki yasal işlemlerin ardından adliyeye sevkedilen Cemal Özgün, nöbetçi mahkemece tutuklanıp cezaevine konuldu. 
     
</TEXT>
</DOC>
