<DOC>
<DOCNO> 334839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/son/sonsiy32.html </URL>
<DATE> 2005/04/19/ </DATE>
<TIME> 18.00 </TIME>
<AUTHOR>  </AUTHOR>
<HEADLINE>
TBMM'de Akşit ve Güçlü hakkındaki soruşturma önergeleri görüşülüyor 
</HEADLINE>
<TEXT>

     CHP İstanbul Milletvekili Kemal Kılıçdaroğlu, ''Yargı kararlarını uygulamamak suçtur'' dedi. 
     TBMM Genel Kurulu'nda, CHP milletvekillerinin Devlet Bakanı Güldal Akşit ile Tarım ve Köyişleri Bakanı Sami Güçlü hakkında verdikleri Meclis Soruşturması açılmasına ilişkin önergenin görüşmesine devam ediliyor. 
     Önerge sahibi olarak söz alan CHP İstanbul Milletvekili Kemal Kılıçdaroğlu, Bakan Akşit'in 6. Ankara İdare Mahkemesi ile Danıştay'ın verdiği kararlara aykırı davrandığını ileri sürdü. 
     ''Bir bakanın avukat oğlunun ortağı olduğu hukuk bürosu tarafından verilen dilekçedeki istekler yerine getirilerek, devlet zarara uğratılmıştır'' diyen Kılıçdaroğlu, bu avukatın kim olduğunu ve avukatın aynı zamanda Jokey Kulübü'nün danışmanı olup olmadığını sordu. 
     Bakan Akşit'in ''Paramızı çatır çatır alırız'' diye beyanat verdiğini bildiren Kılıçdaroğlu, şöyle devam etti 
     ''Sizler parayı çatır çatır almadınız, çıtır çıtır yedirdiniz. Yargı kararlarını uygulamamak suçtur. Bunu her bakanın bilmesi gerekir. Kararları ne geciktirmeye ne de uygulamamaya hakkınız var. Onurlu bir bakan bu ortamda görevini derhal bırakır. Hukuku bilmeyen hiç kimse bakanlık koltuğunu işgal edemez. Kürsüden konuşmadan istifa edip gitsin.'' Kılıçdaroğlu, Cumhuriyet Savcıları'nı göreve davet ettiğini belirterek, ilgili Bakan ve bürokratlar hakkında soruşturma açılmasını istedi. 
     
     ''DEFTERİ AÇIP DA HESAP VERİN' 
     Önerge üzerine şahsı adına söz alan AK Parti Tokat Milletvekili Zeyid Aslan, konuyla ilgili ciddi anlamda hukuk boşluğu ve anlaşmazlığı olduğunu söyledi. 
     Aslan, Sosyal Hizmetleri Çocuk Esirgeme Kurumu'nun SHÇEK 1983'te kurulduğunu ancak 2001'e kadar Jokey Kulübü'nden pay alımı konusunda herhangi bir girişim yapılmadığını anımsattı. 
     ''Hukukta anlaşılabilir dil kullanılmadığını'' belirten Aslan, ''İki kelimeyle ifade edilecek konu beş sayfada anlatılıyor. Ciddi anlamda hukuk boşluğu ve hukuk anlaşmazlığı var. 2001'e kadar işlem yapılmamış ki iptal edilsin. İki kurum arası hukuk ihtilafı var. Bu ihtilaf, idari yargıya gidilerek veya Başbakanlığın Danıştay'dan görüş almasıyla çözülür'' diye konuştu. 
     ''Bakan Akşit'in, hukuk bürosundan gelen evrakı ilgili müdürlüğe havale ettiğini'' savunan Aslan, şöyle devam etti 
     ''Bakanın imzaladığı, ilgi veya bilgi notu değil. Sadece bir havaledir. Dilekçeyi ilgili Genel Müdürlüğe havale etmiştir. 1991'den, 95'ten 2001'e kadarki bakanlar, SHP'nin CHP'nin bakanlarıydı. Eğer görev ihmali varsa görev kötüye kullanıldıysa size bağlı bakanlar kullandı. Eğer görev kötüye kullanılmışsa SHP ve CHP'li bakanlar görevi kötüye kullanmış. Defteri açıp da hesap verin. Yetimin, kimsesizin hakkını niye aramadınız Biz 18 yıllık alacağı tahsil edemeyeceğiz. Ama 2001'den sonraki alacakları faiziyle birlikte alacağız.'' 
     
     ''EVRAK HAVALE EDİLMEMİŞ'' 
     Şahsı adına söz alan CHP İzmir Milletvekili Bülent Baratalı da bir avukatlık bürosu tarafından Bakan Akşit'e imzalattırılan evrak üzerinde Bakan Akşit'in el yazısıyla ''İlgilinin talebi doğrultusunda gereğini yapın'' yazdığını ileri sürdü. 
     SHÇEK'in Jokey Kulübü'nden 25 trilyon lira anapara alacağı olduğunu kaydeden Baratalı, ''Bu paranın Jokey Kulübü tarafından kullanılmasının sorumluları Bakanlar ve bürokratlarıdır. Evrak havale edilmemiş, talimat verilmiş. Garip gurabanın, fakir fukaranın, tüyü bitmemişin hakkı korunmamış. Üzeri örtülemeyecek kadar açık bir iş...'' dedi. 
     
</TEXT>
</DOC>
