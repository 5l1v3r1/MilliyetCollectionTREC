<DOC>
<DOCNO> 308897 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/24/son/sonsiy07.html </URL>
<DATE> 2005/01/24/ </DATE>
<TIME> 13.10 </TIME>
<AUTHOR>  </AUTHOR>
<HEADLINE>
"İstanbul'un 137 Kurultay delegesinin 104'ü Baykal'ın arkasındadır" 
</HEADLINE>
<TEXT>

     CHP İstanbul İl Başkanı Şinasi Öktem, ''CHP'nin güçlü ilkeleri, büyük örgütü pek çok sınavdan onuruyla, gururuyla çıkmıştır. Bu kez de öyle olacaktır'' dedi. 
     CHP Olağanüstü Kurultayı öncesi partinin İstanbul il yöneticileri, milletvekilleri, ilçe ve belde başkanlarının CHP Genel Başkanı Deniz Baykal'a verdikleri destek, basın toplantısıyla açıklandı. 
     Partinin İstanbul İl Başkanlığı'nda düzenlenen toplantı, bombalı suikast sonucu öldürülen gazeteci-yazar Uğur Mumcu anısına saygı duruşuyla başladı. 
     CHP Genel Başkanı Deniz Baykal'a destek veren partililer adına hazırlanan basın açıklamasını okuyan CHP İstanbul İl Başkanı Şinasi Öktem, ''CHP'nin tarihten gelen köklü çizgisini değiştirmek isteyenlerin yine ortalığı toza dumana boğduklarını'' söyledi. 
     Hedefin sadece Genel Başkan Baykal değil, cumhuriyetin temel niteliklerini, Atatürk ilke ve devrimlerini savunan partinin bu niteliklerini ortadan kaldırmak olduğunu savunan Öktem, ''CHP'yi tarihten gelen köklü çizgisinden ayırarak yeniden dizayn etmek istiyorlar. CHP'nin güçlü ilkeleri, büyük örgütü pek çok sınavdan onuruyla, gururuyla çıkmıştır. Bu kez de öyle olacaktır. CHP, örgüt partisidir. CHP'liler genel başkanlarını medyanın ya da başkalarının seçmesine izin vermezler'' dedi. 
     Bu kurultayın bir son değil, bir parçalanma kurultayı değil, bir taze başlangıç kurultayı olacağına inandıklarını söyleyen Öktem, pek çok İstanbul milletvekili ile ildeki 29 ilçe 36 belde başkanı, İstanbul Büyükşehir Belediye Meclisi Grubu da dahil Baykal'ın yanında olduklarını vurgulayarak ''İstanbul'un 137 kurultay delegesinin 104'ü sayın Baykal'ın arkasındadır. Bunların tümü desteklerini belirtmek için imza vermiştir'' diye konuştu. 
     Öktem, Bülent Ecevit'in dün yaptığı basın toplantısında söylediklerine ilişkin bir soruya da, ''Sayın Ecevit, CHP'nin dağıldığını iddia etmekte ve partilileri DSP'ye katılmaya davet etmekte. Ancak CHP'nin dağılmaya niyeti olmadığı 137 delegenin 104'ünün burada olmasıyla ispatlanmaktadır'' karşılığını verdi. 
     Basın toplantısına, CHP İstanbul milletvekilleri Bihlun Tamaylıgil, Birgen Keleş, Güldal Okuducu, Mehmet Ali Özpolat, Algan Hacaloğlu, Sırrı Özbek, Ali Rıza Gülçiçek, Mehmet Sevigen ve Halil Akyüz de katıldı. 
     
</TEXT>
</DOC>
