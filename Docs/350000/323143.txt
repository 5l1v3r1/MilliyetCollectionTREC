<DOC>
<DOCNO> 323143 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/12/son/sondun05.html </URL>
<DATE> 2005/03/12/ </DATE>
<TIME> 09.35 </TIME>
<AUTHOR>  </AUTHOR>
<HEADLINE>
Kerkük'te gönül alma ataması Türkmen vali yardımcısı 
</HEADLINE>
<TEXT>

     NAMIK DURUKAN Ankara 

Celal Talabani liderliğindeki Kürdistan Yurtseverler Birliği'nin KYB , yeni dönemde Kerkük Vali Yardımcısının Türkmenlerden seçilmesi talebi, Irak Türkmen Cephesi tarafından olumlu karşılandı. 
     Heyetler arasında yapılan görüşmede uzlaşma sağlandı, ancak nihai kararın liderlere bırakılması kararlaştırıldı. 
     Türkiye'nin Irak Özel Temsilcisi Osman Korutürk'ün Talabani'ye Süleymaniye'de yaptığı ziyaretin ardından Kerkük'le ilgili gerginlik giderildi. Kerkük'te tansiyonu düşürmek ve şikayetleri gidermek amacıyla Kerkük Vali Yardımcısı'nın Irak Türkmen Cephesi'nden olmasına karar verildi. KDP'yi uzun uğraşlar sonucu ikna eden KYB'nin Kerkük sorumlusu Rızgar Ali, görüşmelerin başlatılması için Türkmen Cephesine mesaj gönderdi. Yapılan ön görüşmenin ardından heyetler arasındaki görüşmelere geçildi. Olumlu havada geçen görüşmelerde vali yardımcısının Türkmen olması konusunda prensipte anlaşma sağlandı. Aralarında Kerkük meclis üyelerinin de yer aldığı Irak Türkmen Cephesi heyeti, konunun Cephe Başkanı Faruk Abdullah'a sunulduktan ve cephenin kurullarında tartışıldıktan sonra karara bağlanacağını aktardı. Türkmen Cephesi'nin, öneriyi kabul etmesi halinde aynı zamanda Kerkük Meclis Üyesi Olan Ali Mehdi'nin, bu göreve getirilmesine kesin gözüyle bakılıyor. 
     
</TEXT>
</DOC>
