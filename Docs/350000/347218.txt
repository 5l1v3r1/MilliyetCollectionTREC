<DOC>
<DOCNO> 347218 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/30/son/sonspo19.html </URL>
<DATE> 2005/05/30/ </DATE>
<TIME> 13.35 </TIME>
<AUTHOR>  </AUTHOR>
<HEADLINE>
Özerten Şampiyonlar Ligi Finali'nden alınacak dersler var... 
</HEADLINE>
<TEXT>

     Merkez Hakem Kurulu MHK Başkanı Ufuk Özerten, İstanbul'da yapılan Avrupa Şampiyonlar Ligi Finali'nde önemli hakem hataları olmasına karşın en ufak bir taşkınlığın yaşanmadığını belirterek, ''Alınması gereken önemli dersler var'' dedi. 
     Polat Renaissance Otel'de 2004-2005 sezonunun son toplantısını yapan MHK Başkanı Ufuk Özerten, maçların sorunsuz geçmesine müteakip basın mensuplarının da MHK toplantılarına ilgisinin azaldığını belirtirken, özelikle Avrupa Şampiyonlar Ligi Finali'ne dikkat çekti. 
     İstanbul'da gerçekleştirilen final organizasyonunda seyircilerin yüzde 80'inin sarhoş olduğunu belirten Özerten, ''Bana göre önemli hakem hataları oldu. Ama seyirciler tarafından ne bir küfür vardı, ne de sahaya bir şişe atıldı. Eğer bizim bir 3. Lig maçımızda dahi böyle hatalar olsaydı hem Futbol Federasyonu, hem de MHK şimdi zangır zangır sallanıyordu. Alınması gereken önemli dersler olduğunu tahmin ediyorum'' diye konuştu. 
     
     ''HAKEMLERİMİZ ÜST DÜZEY PERFORMANS SERGİLEDİ'' 
     Özerten, ligin son haftasında da hakemlerin üst düzey performans sergilediğini belirtirken, şunları söyledi 
     ''Bu hakemlerimizi önümüzdeki sezon da desteklememiz lazım. Hakemlerimizin futbol ailesi içinde müstesna bir yeri vardır ve herkes bilmeli ki, hakemlerimiz sadece sahadaki 3-4 kişiden ibaret yalnız insanlar değiller. Biz sayıları 10 bini bulan bir futbol ailesiyiz. Medyadan arzum hakemler eleştirmeye devam edilsin, ancak yapıcı olsun. Kişilik hakları ve özel hayatlarına müdahale edilmesin ve amiyane tabirle belden aşağı vurulmasın. Onlar maçlarımızın en önemli unsurları. Bu unsurları ne kadar dinamik ve dinç tutarsak, maçlarımız da o kadar kaliteli geçecektir. MHK olarak hiçbir maçın skoruyla ilgili değiliz.'' 
     
     MİLLİ TAKIMA DESTEK 
     Özerten, Dünya Kupası Grup Elemeleri'nde mücadele eden A Milli Takım'a da destek vererek, finallere katılacaklarına emin olduklarını söyledi. 
     Hakem camiası olarak A Milli Takım oyuncularına ve teknik ekibine güvenlerinin tam olduğunu kaydeden Özerten, ''Bu işin üstesinden geleceklerdir ve finallerde yine milyarlarca insana Türk bayrağını ve Türk takımını Almanya'da seyrettireceklerdir'' şeklinde konuştu. 
     
     ''HAKEM CAMİASINA GÜVENDİĞİM İÇİN GÖREVİ KABUL ETTİM'' 
     MHK'daki 25 günlük görev süresindeki izlenimlerinin sorulması üzerine Ufuk Özerten, şöyle devam etti 
     ''Ben hakem camiasına güvendiğim için, onlara baskı yaparak algılarını kırmak isteyen kişi ve camialarla mücadele edecek yüreği kendimde gördüğüm için görevi kabul ettim. Aynı hakemlerimizle yola devam edeceğiz. İyi maç yöneten, kendine güvenen, kişiliği sağlam insanları arayıp bulmak, bir takım talimatlarla önlerini kapatmadan, inandığımız insanların önünü açmak görevimiz. Genç olur, yaşlı olur, önemli olan maçların sağlıklı yönetilmesidir. Aramızdaki çürük elmaları ayıklayıp yolumuza devam edeceğiz. Maç sayısı belli ve hakem sayısı da fazla. Herkese eşit davranarak deneyim kıstasları ortadan kalkıyor. Bazıları az, bazıları çok maç alıyor, ama bunu kimse haksızlık olarak görmesin. Bu şişkin kadrolarla yapabileceğimiz çok fazla bir şey yok.'' Özerten, en çok önem verdikleri noktanın dedikoduyu ortadan kaldırmak olduğunu belirterek, ''Dedikodu yapan ve dedikoduya önem veren bir insan değilim. Aynı şekilde MHK ve Futbol Federasyonu da öyle. Benim gibi bir insanı MHK Başkanı yaparak, federasyonumuz bu konuya ne kadar iyi niyetli ve yürekli baktığını göstermiştir. Bundan sonra Türk futbolunda ve hakemliğinde belge ve kanıtla her şeyi yapmak mümkün. Dedikoduyu Türk hakemliğinden kaldıracağız. Kimse dedikoduyla bir yere gelmeyecek ve birilerini aşağıya çekemeyecek'' dedi. 
     
     ''ÖNEMLİ ÇALIŞMALAR YAPIYORUZ'' 
     Ufuk Özerten, MHK olarak önemli çalışmalar yaptıklarını dile getirerek, ''Önümüzdeki sezon yapabilir miyim bilmiyorum, ama bir sezon sonra takımlarımıza artık hakemler 'seçmece' demek istiyorum. Kulüplere, 'Hangi hakemi istiyorsanız çıksın yönetsin' diyebilmek istiyorum. Kurallar aynı kurallar. Hakemlerimizin her kategoride her maça, Süper Lig'de finale çıkıyormuş gibi hazır olmasını sağlamalıyız. Gerekiyorsa hakemlerimizin konuşmasını da sağlarız. Ama onların adına ben konuşuyorum ve her türlü suale cevap verebilirim. 'Geldiğinden beri işler iyi gitti, şimdi konuşuyor', diyebilirsiniz. Kötü gittiğinde de tüm soruları cevaplayacağım. Pisliğin üstünü örtmemeliyiz'' diye konuştu. 
     
     ''KÜFÜRE TEDBİR ALACAĞIZ'' 
     Hakemlere maçlarda tribünlerden edilen küfüre tepki gösteren Özerten, ''Hakemlerle kulüplerin, futbolcuların, futbolseverlerin daha yakın olmasını istiyorum. Küfür eden seyircilerin bile kime küfür ettiklerini iyi bilmelerini istiyorum. Önümüzdeki sezon sert tedbirler alacağız. Artık öyle olmayacak. Kendinize en ufak laf geldiğinde kavga edeceksiniz, ama orada hakeme en ağır küfürleri edeceksiniz. Bu çok yanlış. Biz Türk hakemliği olarak sağ duyulu davranıyoruz. Ama önümüzdeki sene bunlara pabuç bırakmayacağız'' dedi. 
     Ayrıca, hakemlerin özellikle şehir takımlarının maçlarında yaşadığı sıkıntıların hatırlatılması üzerine ise Özerten, ''Bir ilin valisi, emniyet müdürü ve garnizon komutanı taraf oluyorsa, hakemin de hata yapacağını unutmamak lazım. Yenilgiye onursuzluk değil sportif bir netice olarak bakmak lazım. En büyük desteği medyadan bekliyorum. Her türlü öneriyi yapabilirsiniz. Kötülükler daha başta çıkarken ortadan kaldırılmalı'' diyerek sözlerini tamamladı. 
     
</TEXT>
</DOC>
