<DOC>
<DOCNO> 318257 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/24/son/sonsiy26.html </URL>
<DATE> 2005/02/24/ </DATE>
<TIME> 16.15 </TIME>
<AUTHOR>  </AUTHOR>
<HEADLINE>
Yaprak dökümü sürüyor... AKP'li Eraslan partisinden istifa etti 
</HEADLINE>
<TEXT>

     AK Parti Hatay Milletvekili Mehmet Eraslan, partisinden istifa etti. 
     Eraslan, yaptığı yazılı açıklamada, şunları kaydetti 
     ''Mensubu bulunduğum Adalet ve Kalkınma Partisi'nden, siyaset yapma ve hizmet etme ortamının kalmadığını gördüğümden istifa ediyorum. 
     Bundan böyle, hizmet etme anlayışıma göre milletvekilliği görevimi sürdüreceğim. Mevcut iktidarın yüce milletimiz adına yapacağı hayırlı her işte destekçisi olacağımın bilinmesini kamuoyuna arz ederim.'' . 
     
     ERASLAN'IN İSTİFASI AKP'YE SÜRPRİZ OLDU 

     Milli Görüş kökenli olması nedeniyle Erkan Mumcu hareketiyle ilgili partiden istifa etmesi beklenenler arasında yer almayan AKP Hatay milletvekili Mehmet Eraslan'ın istifası, AKP yönetiminde şaşkınlığa yol açtı. 
     Erkan Mumcu'nun yeni bir oluşum başlatacağının kesinleşmesinin ardından Malatya Milletvekili Süleyman Sarıbaş ile birlikte istifa edebilecek en fazla 5 milletvekilini isim isim belirleyen AKP yönetimine Mehmet Eraslan'ın istifası büyük bir sürpriz oldu. 
     Eraslan'ın, Milli Görüş kökenli olması ve siyasete de ilk kez kapatılan FP saflarında başlaması nedeniyle istifası, parti yönetimini şaşırttı. 
     Ancak parti yönetiminin istifa sonrası yaptığı soruşturmada, Eraslan'ın bir süredir parti içinde rahatsızlıklar yaşadığı sonucu çıktı. Eraslan'ın AKP Grup Başkanvekili ve Hayatay Milletvekili Sadullah Ergin'le sıkıntıları bulunduğu bilgisinin yanı sıra bir süredir DYP ile flörtte olduğu bilgisi de edinildi. Eraslan'ın cumartesi günü düzenlenecek törenle DYP'ye katılacağı da kaydedildi. 
     Bu arada Eraslan'ın Mumcu ile de görüşebileceği belirtiliyor. 
     Eraslan'ın istifasıyla AK Parti'nin sandalye sayısı 364'e düşerken, bağımsızlar 9'a yükseldi. 
     TBMM'deki son sandalye dağılımı şöyle 
     AK Parti 364 . 
     CHP 170 . 
     DYP 5 . 
     HYP 1 . 
     Bağımsız 9 Boş 1 
     
</TEXT>
</DOC>
