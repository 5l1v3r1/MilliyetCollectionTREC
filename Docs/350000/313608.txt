<DOC>
<DOCNO> 313608 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/08/son/sonyas14.html </URL>
<DATE> 2005/02/08/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
4 yaşındaki afacan annesinin otomobiliyle oyuncak almaya gidince... 
</HEADLINE>
<TEXT>

     ABD'nin kuzeyindeki Michigan eyaletindeki Sand Lake'de, annesinin otomobiliyle geceyarısı 400 metre uzaktaki dükkandan video oyunu almaya giden 4 yaşındaki afacan polise yakalandı. 
     Sand Lake polis şefi, saat 01.30'da, farları kapalı şekilde ve 10-15 kilometre hızla zikzak çizerek giden bir otomobil saptadıklarını, sürücünün sarhoş olduğunu düşündüklerini, ancak araca yaklaştıklarında otomobilin sürücü koltuğunda kimsenin olmadığını görünce önce aracın freninin boşaldığını düşündüklerini belirtti. 
     Polis, ancak aracın sola doğru ani bir dönüş yaparak park halindeki bir araca çarptığını, sonra geriye manevra yaparak polis aracına çarptığını bunun üzerine araçtan inen polislerin otomobilin içindeki küçüğü fark ettiklerini kaydetti. 
     Becerikli afacanın gaz pedalına basarak sürücü koltuğuna oturmaya çalıştığını söyleyen polis yetkilileri, olayla ilgili hukuki bir işlem yapmayacaklarını belirtti. 
     
</TEXT>
</DOC>
