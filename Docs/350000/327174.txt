<DOC>
<DOCNO> 327174 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/dunya/axdun01.html </URL>
<DATE> 2005/03/26/ </DATE>
<TIME>  </TIME>
<AUTHOR>  </AUTHOR>
<HEADLINE>
'Allah kimseye göstermesin' 
</HEADLINE>
<TEXT>


Türkiye'nin Bişkek Büyükelçisi Serpil Alpman, Kırgız başkentinin yağmalandığı gece yaşadıkları gergin saatleri Milliyet'e anlatırken bu sözleri kullandı 

UTKU ÇAKIRÖZER Ankara 


Türkiye'nin Kırgızistan Büyükelçisi Serpil Alpman, Kırgız lideri Askar Akayev'i deviren muhaliflerin başkent Bişkek'i yağmaladıkları geceyi Milliyet'e anlattı. Güvenlik riski nedeniyle geceyi hiç uyumadan geçirdiklerini söyleyen Alpman, "Allah kimseye böyle bir şey göstermesin. Güvenlik sorunu çok ciddi problem" dedi. 
"Etrafımızdaki her dükk na girildi" diyen bir Türk diplomatı, büyükelçilik personelinin geceyi Alpman ile birlikte uykusuz ve tedirgin geçirdiklerini belirtti. 2 Türk güvenlik görevlisinin yanı sıra Kırgız polislerin de büyükelçiliği koruduğunu kaydeden diplomatlar, "Dün önceki gece bir saldırı olmadı. Bugün dün de durum sakin. Ancak güneyden çok sayıda Kırgız'ın başkente gelmek için yola çıktığı yönünde duyumlar alıyoruz. Gelen bu yoksul halkın daha da büyük yağmalama girişiminde bulunmasından endişe ediliyor" dediler. 

100 kişi birlikteydik 
Alpman ise, aralarında işyerleri yağmalanan Türklerin de bulunduğu 100'e yakın vatandaşla birlikte kaldıklarını ve hiç uyumadıklarını belirterek, "Allah kimseye böyle günler göstermesin. Geceyi çok endişeli geçirdik. Uyumak mümkün mü Hepimiz buradaydık. Bütün gece vatandaşlarla telefonda konuşarak hatırlarını sorduk, sakinleşmelerini sağladık. Yağmaya uğrayanlar geldi, dertlerini anlattı. Bir vatandaş kayıptı. Ona da sabah ulaşıldı" diye konuştu. 

İlk uçakla 100 Türk 
Kırgız yetkililerle temaslarda bulunmak üzere Türkiye'nin ilk Bişkek Büyükelçisi Metin Göker başkanlığındaki 3 kişilik heyet, dün gece Bişkek'e vardı. Heyeti götüren uçak, havalimanına indikten kısa süre sonra, Türkiye saatiyle 21.00 civarında çoğunluğu kadın ve çocuklardan oluşan 100'ü aşkın Türk vatandaşlarını Bişkek'ten alarak, Türkiye'ye döndü. Göker, bölgede durum tespiti yapmak ve Kırgız yetkililere yardımcı olmak amacıyla Bişkek'e geldiklerini söyledi. 


</TEXT>
</DOC>
