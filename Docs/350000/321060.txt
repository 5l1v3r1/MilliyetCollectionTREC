<DOC>
<DOCNO> 321060 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/05/son/sonspo25.html </URL>
<DATE> 2005/03/05/ </DATE>
<TIME> 22.17 </TIME>
<AUTHOR>  </AUTHOR>
<HEADLINE>
Çalımbay "Bugün iyi bir Carew olsa durum farklı olurdu" 
</HEADLINE>
<TEXT>

     Beşiktaş Teknik Direktörü Rıza Çalımbay, derbi maçta Galatasaray'ın kendilerinden iyi oynadığını ve galibiyeti hak ettiğini söyledi. 
     Çalımbay, maçtan sonra düzenlediği basın toplantısında, Ali Sami Yen Stadı'na galibiyet için geldiklerini, ancak istedikleri oyunu sahaya yansıtamadıklarını belirterek, ''Rakibimiz maçın genelinde bizden daha iyiydi. Yediğimiz golden sonra biraz toparlandık, ama olmadı. Galatasaray'ı tebrik ediyorum. Galibiyeti hak ettiler. Önümüzde 12 maç var. Hedefimiz kalan maçları en iyi şekilde tamamlamak'' diye konuştu. 
     
     ''CAREW OLSA FARKLI OLURDU'' 
     Rıza Çalımbay, cezalı olan Carew'in yokluğunu hissedip hissetmedikleri şeklindeki soru üzerine ''Carew olsa forvet sıkıntısı yaşamayacaktık. Veysel sakatlandığı için ikinci yarıya Ahmet Dursun ile başladık. Ahmet tam hazır değildi, ama mecbur kaldık. Bugün iyi bir Carew olsa durum farklı olurdu'' dedi. 
     İyi bir takıma sahip olduklarını anlatan Çalımbay, şöyle devam etti 
     ''Ama bazı arkadaşlarımın performanslarını yükseltmeleri lazım. Daha önümüzde 12 maç var. Hepsi de final niteliğinde. Mutlaka Avrupa kupalarına katılmak istiyoruz. Bu nedenle bazı arkadaşların kendilerinden beklenen performansı göstermelerini bekliyorum. Elimizde çok kaliteli oyuncular var. Lider vasfındaki oyuncularımın bu tip maçlarda öne çıkmaları gerekir.'' Rıza Çalımbay, Okan, Berkant ve Emre'yi bu maçta kadroya almamasının nedeninin Galatasaray kökenli olmalarından mı kaynaklandığı sorusuna, ''Hayır böyle bir şey yok. Ben bu tip kriterlere değil, form durumlarına bakarım. Profesyonel bir futbolcu her takımda oynayabilir ve bundan etkilenmez'' diye yanıt verdi. 
     Çalımbay, karşılaşmanın ardından yayıncı kuruluşun naklen yayında yaptığı açıklamada ise Hagi'nin takımını kastederek ''Sahada futbol oynayan bir takım vardı'' şeklindeki sözleriyle ilgili olarak, ''Ben olsam öyle konuşmam. Tabii ki bizden daha çok istediler. Mücadele edip, daha iyi konsantre oldular. Oyuncularımın ileriye gitmelerini istedim, geriye çekilmelerini istemedim. Ama maalesef geldiğimizden beri yaşadığımız sorunların en büyüğü bu. Oyuncuların kendine güvenmesi lazım. Ona göre taktiğimizi yaptık, ama istediğimiz şeyleri alamıyoruz'' diye konuştu. 
     Bu arada, maçın ilk yarısında sakatlanan Veysel'in sağ ayak arka adalesinde sertleşme olduğu ve durumunun yarın yapılacak kontrollerden sonra netlik kazanacağı açıklandı. 
     Siyah-beyazlılar, Gençlerbirliği ile yapacakları lig maçının hazırlıklarına yarın sabah yapacakları antrenmanla başlayacak. 
     Öte yandan, maçın uzatma dakikalarında mutlak bir gol pozisyonundan yararlanamayan Beşiktaş'ın Mısırlı futbolcusu Ahmed Hassan, pozisyondan sonra hırsından ağladı. 
     
</TEXT>
</DOC>
