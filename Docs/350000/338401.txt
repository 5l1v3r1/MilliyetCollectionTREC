<DOC>
<DOCNO> 338401 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/30/son/sondun19.html </URL>
<DATE> 2005/04/30/ </DATE>
<TIME> 13.15 </TIME>
<AUTHOR>  </AUTHOR>
<HEADLINE>
Fransa'da AB Anayasası referandumuna "evet" oyları artıyor... 
</HEADLINE>
<TEXT>

     Fransa'da son kamuoyu araştırması, 29 Mayıs'ta AB Anayasası konusunda yapılacak referandumda ''Evet'' oyu verecek seçmen sayısının arttığını ortaya koydu. 
     TNS ve Sofres kamuoyu araştırma merkezleri tarafından RTL radyosu için yapılan ankette, referandumda ''Evet'' oyu vereceklerin oranı yüzde 52, ''Hayır'' vereceklerin oranı ise yüzde 48 çıktı. 
     Fransa'da son 1.5 ayda farklı kamu araştırma merkezleri tarafından yapılan toplam 23 anket, ''Hayır'' oylarının ''Evet'' oylarına oranla fazla olduğunu gösteriyordu. 
     Eski başbakanlardan Lionel Jospin, siyaseti bıraktıktan sonra önceki gün ilk defa katıldığı bir televizyon programında, seçmenleri ''Evet'' demeye çağırmıştı. 
     ''Referandumun sağcı hükümeti cezalandırma için fırsat olarak görülmemesi gerektiğini'' ifade eden Jospin, ''Biz solcular ve sağcılar arasındaki farklı görüşler yüzünden birbirimizle bağdaşmayabiliriz, ancak referandumda solcu ve sağcı seçmen, Avrupa ile bağdaşıp bağdaşmayacağımıza karar vereceğiz'' diye konuşmuştu. 
     Jospin, bir önceki cumhurbaşkanlığı seçimlerinin ilk turunda, yarışı aşırı sağcı Ulusal Cephe Partisi lideri Jean-Marie Le Pen'in arkasında 3. sırada bitirince siyaseti bırakma kararı almıştı. 
     
</TEXT>
</DOC>
