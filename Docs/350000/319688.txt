<DOC>
<DOCNO> 319688 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/01/son/sonspo29.html </URL>
<DATE> 2005/03/01/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
Alman gazetesi, Yıldıray ve İlhan Mansız ile röportaj yaptı... 
</HEADLINE>
<TEXT>

     Almanya'da yetişen ve Almanya Birinci Futbol Ligi Bundesliga takımlarından Hertha BSC Berlin'de oynayan Yıldıray Baştürk ve İlhan Mansız, Türk yanlarının ağır bastığını belirttiler. 
     Berliner Zeitung gazetesinin 2 milli futbolcuyla yaptığı ortak röportajda Yıldıray Baştürk, ''Ne kadar Türk, ne kadar Alman yanınız var'' şeklindeki soruya, ''İçimde çok fazla Türklük olduğuna inanıyorum. Ailem Türk ve Almanya'da Türk usullerine göre yaşıyoruz'' karşılığını verdi. 
     Baştürk, futbol ve okul yaşamı nedeniyle evden ayrı kaldığını, bundan dolayı Almanların özelliklerini de tanıdığını belirterek, ''Bir Alman yanım da var'' dedi. 
     İlhan Mansız ise aynı soruyu, ne kadar Türk, ne kadar Alman mentalitesine sahip olduğunu bilmediğini belirterek, ''Belki yarı yarıya. Kendi inandığımdan daha fazla Türklüğe sahip olduğumu düşünüyorum'' diye yanıtladı. 
     
     İKİSİ DE İŞÇİ ÇOCUĞU 

     Aileleriyle ilgili bir soruya karşılık Yıldıray, babasının 30 yıl boyunca işçi olarak çalıştığını, annesinin ise ev kadını olarak 7 çocuk büyüttüğünü belirtirken, İlhan da işçi olarak Almanya'da çalışan ailesinin Türkiye'ye döndüğünü ve Ankara yakınlarında yaşadığını anlattı. 
     Yıldıray, kendisinin 19 yaşındayken, İlhan'ın ise daha sonra milli takıma alınmasının hatırlatılması üzerine şöyle dedi 
     ''1998 yılında bir milli takım maçında oynadım. Daha sonra VfL Bochum takımıyla küme düştüm ve bu nedenle arka planda kaldım. 2001 yılında yeniden milli takıma seçildim. Alman Futbol Federasyonu DFB da Almanya adına oynamam için bana geldi. Ancak ben o zamana kadar tüm kalbimle Türkiye'yi seçmiştim bile.'' İlhan ise kendisinde bazı şeylerin daha uzun sürdüğünü ve karmaşık olduğunu ifade ederek, ''Ben Almanya'da kötü takımlarda oynadım. Başlangıçta milli takım düşünülemezdi bile. Ancak şunu başlangıçtan bu yana biliyordum, uluslararası alanda oynarsam bu Türkiye için olacaktı'' dedi. Yıldıray, Avrupa Futbol Şampiyonası'na katılamadıkları için neler hissettikleri şeklindeki soruya, ''Dünya üçüncüsü olunca Avrupa Şampiyonu olmak istemek normal bir şey. Ancak futbolda yukarıda kalmak, oraya ulaşmaktan daha zor'', İlhan ise ''Üstelik Letonya'ya bir de gol atmıştım. Daha sonra dizimden sakatlandım'' karşılığını verdi. 
     Milli Takımlar Teknik Direktörü Ersun Yanal ile ilgili soruyu da Yıldıray Baştürk, ''Takımı yeniden tanımak mümkün değil. Eski onbirden 7 ya da 8 kişi takımda yok'' diye yanıtlarken, İlhan Mansız ise son zamanlarda Yanal ile görüşmediğini belirterek, ''Sakatlığımdan sonra beni tek arayan antrenör Christoph Daum oldu. Bana sürekli cesaret verdi. Çok insancıl bir antrenör. Arada bir telefonlaşıyoruz'' dedi. 
     
     2006 DÜNYA ŞAMPİYONASI 

     2006 Dünya Şampiyonası'nda Türkiye'nin şansını nasıl gördükleri şeklindeki soruyu Yıldıray, ''Zorlu bir gruba düştük. Ukrayna çok önde. İkinciliğe oynamak lazım. Bunun için de Danimarka ve Yunanistan ile mücadele ediyoruz. Herkes bu işi başarmamızı bekliyor. Bu bizim için büyük bir yükümlülük'' şeklinde yanıtladı. 
     İlhan da aynı soruya karşılık, ''Avrupa şampiyonluğu bizim için fazla yüksek bir hedefti. Dünya şampiyonluğunda ise aslında sadece Brezilya güçlü bir rakipti. Ancak Almanya'da aslında tüm maçlarımızı kendi evimizde gibi oynardık'' dedi. 
     Yıldıray, Berlin'de yaşayan çok sayıda Türkün sadece kendisini izlemek için maçlara gittiğini bildiğini, İlhan'ın da takıma katılmasıyla Türk seyircilerin sayısının artacağını belirtirken, İlhan, dizindeki sakatlıktan dolayı henüz maçlarda oynayamadığını, bu nedenle şimdilik fazla tanınmadığını, bunun da hoşuna gittiğini anlattı. 
     Yıldıray Baştürk, Hertha BSC Berlin'in iyi bir takım olduğunu, ancak bundan dolayı herkesin kendilerine doğrudan tüm maçları kazanacakmış gözüyle bakmamaları gerektiğini ifade ederken, İlhan, Hertha BSC Berlin'in büyük potansiyele sahip olduğunu kaydetti. İlhan, ''Ben 2 yıldan fazla bir süre önce de Berlin'e gelmiştim, ancak Beşiktaş'ta kalmaya karar vermiştim. Şimdilik Hertha BSC Berlin'de kendimi hazırlama imkanı bulduğum için müteşekkirim'' dedi. 
     ''Daha sonra Türkiye'de oynamak isteyip istemediği'' şeklindeki soruya Yıldıray, ''Alman liginde iyi bir takımda oynuyorum. Neden İstanbul'a gideyim ki Ancak, herhangi bir zamanda bir kez Türkiye'de oynamak istediğimi söylemiştim'' karşılığını verdi. 
     İlhan ise en çok sevdiği takımın Beşiktaş olduğunu belirterek, ''Ancak hangi kulübe imza attıysam kalbim o takıma aittir. Şimdi de Hertha BSC Berlin'deyim'' değerlendirmesini yaptı. 

     
</TEXT>
</DOC>
