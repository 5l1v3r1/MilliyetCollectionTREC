<DOC>
<DOCNO> 338928 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonspo12.html </URL>
<DATE> 2005/05/02/ </DATE>
<TIME> 11.35 </TIME>
<AUTHOR>  </AUTHOR>
<HEADLINE>
Malatyaspor Galatasaray ile aramızdaki dostluk yara almıştır... 
</HEADLINE>
<TEXT>

     Malatyaspor Kulübü Basın Sözcüsü Suat Kozluklu, iki kulüp arasında uzun yıllardır devam eden dostluğun yara aldığını söyledi. 
     Kozluklu, yaptığı açıklamada, Galatasaraylı yöneticilerin maç öncesinde Saidou konusunda yaptıkları sorumsuzca açıklamaların maçı gerdiğini belirtti. 
     "Galatasaray gibi köklü bir kulübün bazı yöneticilerinin şu anda Malatyaspor için ter döken bir oyuncuyu arayarak, ’Bu maçta oynamayacaksın, yoksa senin futbol hayatını bitiririz’ diye konuşmaları ve ardından basın yoluyla Saidou’yu oynatamazlar gibi açıklamalar yapmasını yadırgadık" diyen Kozluklu, sözlerini şöyle sürdürdü 
     "Açıkçası hiç şık olmayan bu etik dışı davranışı kabul etmemiz mümkün değil. İki kulüp arasında uzun yıllardır devam eden dostluk ne yazık ki, yara almıştır. Maçın geneline bakınca Malatyaspor’un kalitesini herkese gösterdik. Gol yollarında biraz daha becerikli olsaydık 3 puan bugün bizim hanemizde yazılı olurdu. Faul gerekçesiyle verilmeyen golümüzü de kamuoyunun takdirine bırakıyoruz. Galatasaray’a şampiyonluk yolunda başarılar dileriz." 

     
</TEXT>
</DOC>
