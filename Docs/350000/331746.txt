<DOC>
<DOCNO> 331746 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/son/soneko15.html </URL>
<DATE> 2005/04/09/ </DATE>
<TIME> 17.15 </TIME>
<AUTHOR>  </AUTHOR>
<HEADLINE>
AB, Kırgızistan'a yılda 9 milyon avro yardım yapacak... 
</HEADLINE>
<TEXT>

     Avrupa Birliği AB Kırgızistan'a yılda 9 milyon avro yardım yapacak. 
     Bişkek'te geçici hükümet yetkilileri ile görüşmeler yapmakta olan AB Dışişleri Komisyonu Başkan Yardımcısı Michael Leigh, bir basın toplantısı düzenleyerek, temasları hakkında bilgi verdi. 
     Temaslarında öncelikle geçici devlet başkanı ve başbakan Kurmanbek Bakiyev ile biraraya geldiğini ifade eden Leigh, görüşmede Kırgızistan ile AB arasındaki ilişkilerin geliştirilmesi üzerinde durduklarını söyledi. 
     Bakiyev'in, ''öncelikle yolsuzlukla ve işsizlikle mücadele edileceği'' konusunu dile getirdiğini belirten Michael Leigh, hükümetin özellikle yolsuzluğu ortadan kaldırması, gümrükleri sıkı denetim altına alması ve yargı reformu yapması gerektiğini vurguladı. 
     AB Dışişleri Komisyonu Başkan Yardımcısı Leigh, Bişkek'teki diğer temaslarında da eğitim reformu ve idari reformların AB ile işbirliği çerçevesinde gerçekleştirilmesi üzerinde durulduğunu belirtti. 
     AB'nin Kırgızistan'a, devlet başkanlığı seçimlerinin uluslar arası standartlarda gerçekleştirilmesi amacıyla teknik yardım yapacağını belirten Leigh, bu ülkeye yılda 9 milyon avro yardım yapılacağını da açıkladı. Leigh'in açıklamasına göre, AB bu amaçla 200 milyon avro ayıracak. 
     
</TEXT>
</DOC>
