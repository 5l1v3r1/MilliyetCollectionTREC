<DOC>
<DOCNO> 334707 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/19/yazar/uras.html </URL>
<DATE> 2005/04/19/ </DATE>
<TIME>  </TIME>
<AUTHOR> Güngör URAS  </AUTHOR>
<HEADLINE>
Süt çok, et yok 
</HEADLINE>
<TEXT>


Şu günlerde süt çok... Süt üretenler satamıyor. Buna karşılık et yok. Bu gidişle et ithal edeceğiz. 
Sayın okuyucularım, bunlar ekonominin çok önemli sorunları. Bunlar çok sayıda üreticiyi ilgilendiriyor... Ama bizde gündemin diğer konuları arasında bunları tartışan yok. 
Bizde bir zamanlar süt yoktu. Hatta, "Eyvah... Bu gidişle yoğurt yapmak için süt ithal edeceğiz" diyerek telaşlandık. Derken çiftçimiz ve de müteşebbisimiz süt inekçiliği için yatırıma başladı. Devletimiz süt inekçiliğini ve sütü teşvik etti. 
Şimdilerde yılda 11-12 milyon ton süt üretiliyor. Üretilen sütün yüzde 90'ı inek sütü. Ama Türkiye'de üretilen sütün sadece yüzde 20'si sanayi tesislerinde işleniyor. 

Sütler satılamıyor 
Sanayi tesisleri 1'e aldıkları çiğ sütü işleyerek şişeye veya kutuya koyduklarında tüketiciye 3.5'e satıyor. Bu yüksek fiyat nedeniyle işlenmiş sanayi sütüne talep büyüyemiyor. Genelde peynir ve yoğurt talebinde de gerileme var. Ucuz süt tozu ithalatı sanayi sütü işleyenlerin süt alımını yavaşlatmasına yol açıyor. Bunun sonucu şu günlerde üreticinin elinde Ziraat Odaları Birliği'nin tahminlerine göre 500 ton civarında fazla süt kaldı. Alıcı bekliyor. 
Süt ineği besleyenlerin durumu böyle. Kasaplık hayvan bekleyenlerin durumu ise bambaşka. 
1990 yılından bu yana son 15 yılda sığır eti üretimi yüzde 11 oranında, koyun eti üretimi yüzde 56 oranında azaldı. 
Türkiye'de kurbanlık kesimler, kaçak kesimler dahil yılda 420 bin ton kırmızı et üretiliyor. Bunun yüzde 78'i sığır, yüzde 18'i koyun eti. 

Et üretimi azaldı 
2010 yılında 97 bin ton et açığımızın olacağı söyleniyor. 
Avrupa'da sığır ve dana başı et verimi 215 kg, bizde 183 kg. Buna karşılık bizde koyun başı et verimi yüksek. Bizde 18 kg, Avrupa'da 15 kg. 
Türkiye Ziraat Odaları Birliği'nin belirlemelerine göre bizde et fiyatları genelde bir buçuk yıl önceki fiyatlarla aynı seviyede. Önceki yılın fiyatlarının genelde gerisinde. Üretici 2003 yılında 1 kg et satarak 25 kg yem alırken, şimdilerde 19 kg yem alabiliyor. Başka anlatımla, et hayvanı besleyenlerin satın alma gücü bir buçuk - iki yıllık dönemde yüzde 23 dolayında azaldı. 
Avrupa'da sığır etinin kilosu 2.6 euro, bizde 3.3 euro. Avrupa'da kuzu etinin kilosu 4.8 euro, bizde 3.6 euro. 
Ama, Avrupa Birliği ülkelerinde ortak tarım politikası çerçevesinde büyükbaş hayvan başına üreticiye 480 euro destek veriliyor. Bizim ülkemizdeki toplam teşviklerin 53 euro dolayında olduğu hesaplanıyor. 
Söyleyiniz şimdi Biz ne üretelim Dünya fiyatı daha ucuz diyerek tütün, pancar, mısır, pamuk, ayçiçeği hatta buğday üretiminde frene bastık. Süt inekçiliğinde, besi hayvancılığında durum bu. Bunları ne zaman tartışacağız 



</TEXT>
</DOC>
