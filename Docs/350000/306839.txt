<DOC>
<DOCNO> 306839 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/son/sonyas05.html </URL>
<DATE> 2005/01/15/ </DATE>
<TIME> 09.50 </TIME>
<AUTHOR>  </AUTHOR>
<HEADLINE>
14 yaşındaki Türk balerin dünya devleriyle yarışacak... 
</HEADLINE>
<TEXT>

     Bale dünyasının kalbinin attığı şehirlerden New York'ta düzenlenen ve dünyanın dört yanından genç yeteneklerin kendilerini kanıtlamak için yarışacağı dev organizasyonda bir Türk kızı da ter dökecek. Hacettepe Üniversitesi Devlet Konservatuarı öğrencisi 14 yaşındaki Gözde Özgür, Youth America Grand Prix'nin yarı finaline katılma hakkını kazandı. 
     Konservatuar öğrencisi 14 yaşındaki Gözde Özgür'ün balede aldığı her mesafe, genç balerinin azimli koşusunun eseri. Bale yapmaya 4 yaşında başlayan Özgür, büyük yeteneği olmasına rağmen ilköğretimin 8 yılının ardından konservatuara gitmeye karar verdi. İlköğretimin 5 yılından sonra başlanan konservatuar eğitimine o yaştan sonra adım atmanın zorluğuna aldırmayan Özgür, dışarıdan sınava girerek konservatuar eğitimine başladı. 
     Hedefini bu kadarla sınırlı tutmayan Gözde Özgür, ''kısa mesafe koşusu'' değil ''maraton'' olarak kabul ettiği sanat yaşamında daha yükseğe göz dikti. Okuldaki eğitiminin yanında ileride adımını atacağı profesyonel sanat hayatı için yüksek hedefler koyan 14'lük balerinin yolu Devlet Opera ve Balesi başdansçılarından Volkan Ersoy ile kesişti. 
     Ersoy gözetiminde okul eğitimine ek olarak Point Sanat Merkezi'nde geceli gündüzlü bir çalışma maratonuna adım atan Özgür, okuldan kalan tüm zamanını bu zorlu çalışmaya verdi. Büyük yeteneği sayesinde kısa zamanda tempoya ayak uyduran Özgür, dünyanın en önemli bale organizasyonlarından Youth America Grand Prix'ye başvurdu. 
     Buradan gelecek haberi heyecanla bekleyen sanatçı, sonunda bir gün beklediği haberi aldı yarışmanın ünlü bale sanatçılarından oluşan jürisi gönderdiği video kasetini beğenerek onu yarı finale çağırıyordu. Sabahlara kadar yaptığı bale çalışmalarının semeresini alan Gözde, şimdi Nisan ayında Amerika'nın yolunu tutmak üzere gün sayıyor. 
     
     BİR BAŞARI ÖYKÜSÜ... 
     14 yaşındaki genç balerin, A.A muhabirinin sorularını yanıtlarken, bale yaşamındaki yolunun zorlu kilometre taşlarından oluştuğunu söyledi. 
     Lise çağında konservatuara dışarıdan sınavla girdiğini ve böylece hayallerine giden yolda önemli bir adım attığını anlatan Özgür, ''Azmettim, başardım. Şimdi de zoru başarmak istiyorum'' dedi. 
     Baleye gecesini gündüzünü verdiğini ifade eden Özgür, ''Arkadaşlarım gezerken ben bale yapıyorum. Kalan zamanımda sadece yemek yiyor ve uyuyorum. Hayatım bundan ibaret. Ama bütün bunlara değer. Yarışmayı düşününce şimdiden içim titriyor. Ülkeme başarılı bir sonuç getirmek istiyorum'' dedi. 
     Gözde Özgür'e okuldaki eğitiminin yanı sıra katkı sağlayan Volkan Ersoy da, genç sanatçının yarışacağı organizasyonun ABD ve diğer ülkelerde bulunan dans okullarına burs sağladığını söyledi. 
     Bu prestijli bir organizasyonda bir Türk gencinin de yarışmasının büyük önem taşıdığını vurgulayan Ersoy, ''Biz bu yola başarı için çıktık. Destek benim, emek Gözde'nindir. Gözde'nin daha büyük işlere imza atacağına inanıyorum. Zaten orada yarışması bile Türkiye için büyük başarıdır'' sözleriyle Özgür'e destek verdi. 
     Youth America Grand Prix, 14-18 Nisan tarihleri arasında New York'taki dünyaca ünlü Lincoln Merkezi'nde gerçekleştirilecek. Bolşoy Balesi'nde dansetmiş Larissa ve Gennadi Savelier tarafından kurulan organizasyonda dünyanın önde gelen profesyonel sanatçıları jüri üyesi olarak görev yapıyor. 
     
</TEXT>
</DOC>
