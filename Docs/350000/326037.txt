<DOC>
<DOCNO> 326037 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/son/sontur52.html </URL>
<DATE> 2005/03/22/ </DATE>
<TIME> 22.50 </TIME>
<AUTHOR>  </AUTHOR>
<HEADLINE>
Türkiye'nin en büyük kongre merkezi, Kuşadası'nda inşa edilecek 
</HEADLINE>
<TEXT>

     Kültür ve Turizm Bakanı Atilla Koç, ''Türkiye'nin en büyük Kongre Merkezi'nin temelini 28 Nisan'da Kuşadası'nda atacağız'' dedi. 
     Bakan Koç, Pane-Bay Otel'de turizm sektör temsilcileri ile yaptığı toplantıda, Türkiye'ye gelen turist sayısında bu yıl artış beklediklerini ifade etti. 
     Her ülkenin, kendisine göre turizm yapısı olduğunu kaydeden Bakan Koç, bu kapsamda Türkiye'de konaklama turizmi olan Mas turizm politikasının vazgeçilmez bir turizm şekli olduğunu kaydetti. 
     Kuşadası ve Didim'in turizmde hak ettiği yeri alacağını belirten Koç şöyle konuştu 
     ''Türkiye'nin en büyük kongre merkezinin temelini 28 Nisan'da Kuşadası'nda atacağız. Benim bakanlığım dönemimde hiç bir şey eskisi gibi olmayacak. Çok çalışacağım. Tahminlerimize göre bu yıl Antalya'ya 8 milyon turist bekliyoruz. Önümüzdeki günlerde de Didim turizm kenti olacak. Bu konuda ufak bir pürüzü çözmeye çalışacağız. Turizm kenti olmak, disiplinli bir yapılaşmaya imkan verecek. Kongre turizmi ile turizm gelirleri artacak.'' Turizm sektör temsilcilerinin sorunlarını dinleyen Bakan Koç, Adnan Menderes Havalanı'na gelen turistlerden alınan ücretin, 2006 yılında konaklama ücretlerinden alınan KDV'nin düşürüleceğini bildirdi. 
     Toplantıda konuşan, Aydın Valisi Mustafa Malay, Kuşadası ve Didim'in turizmde hak ettiği yeri alacak çalışmaların aralıksız sürdüğünü ifade etti. 
     Kuşadası Ticaret Odası Başkanı Ali Ergül, turizm sektörünün KOBİ kapsamına alınmasını istediklerini Kuşadası Limanı'nda yapılan işyerlerinin Kuşadası esnafına büyük zarar vereceğini kaydetti. 
     Kuşadası Otelciler Derneği yetkilileri ise kısa dönemde ilçenin çözülmesi gereken en büyük sorununun Kuşadası'na Selçuk ve Söke'den gelen yolların bakımının bir an önce yapılması olduğunu belirtti. 
     Toplantının ardından, Kuşadası'nda Makbule ve Hasan Uçar Lisesi'nin açılışını yapan Bakan Koç, Didim Ak Parti Binası'nın açılışına katıldı. 
     Didim Ticaret Odası'nda düzenlenen toplantıya da katılan Bakan Koç, Didim'in Yat Limanı sorununu çözeceğini, Sağlık Turizmi'nin gelişmesi için çalışmaların sürdüğünü ifade etti. 
     
</TEXT>
</DOC>
