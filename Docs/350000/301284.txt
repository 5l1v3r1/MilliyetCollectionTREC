<DOC>
<DOCNO> 301284 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/27/son/soneko31.html </URL>
<DATE> 2004/12/27/ </DATE>
<TIME> 12.15 </TIME>
<AUTHOR>  </AUTHOR>
<HEADLINE>
25 yıl önce eşekle süt satıyordu, şimdi fabrikası var... 
</HEADLINE>
<TEXT>

     Mersin'in Erdemli İlçesi'nde 25 yıl önce eşekle süt satışına başlayan girişimci, işini her geçen yıl büyüterek 100 bin dolarlık yatırım yaptı. 
     Reyhan Süt Ürünleri Tesisleri sahibi Esat Güneş 55 , 9 çocuklu bir ailenin ferdi olarak dünyaya geldiği Anamur'un Bozdoğan Köyü'nden, göç ettiği Erdemli ilçesinde 30 yaşında eşek üzerine bağladığı güğümlerle başladığı süt satışından şirket sahibi olmayı başardı. 
     İşini her zaman ciddiye aldığını ve azmettiğini belirten Esat Güneş, ''Babam yoksul bir insandı. Ben de diğer kardeşlerim gibi kendi başımın çaresine bakmak zorundaydım. Geçimimi sağlamak için arayışa girdim ve eşek üzerinde süt satışı yapmaya başladım. Köylerden topladığım sütleri kent merkezine getirip sattım'' dedi. 
     Güneş, işini sürekli geliştirdiğini belirterek, şöyle konuştu 
     ''Eşekten sonra 3 tekerli bisiklet aldım. Bununla işim daha da kolaylaştı. Bir süre sonra da motosiklet, ardından ise eski bir pikap alarak işimi sürdürdüm. Bir süre sonra da çevreden gelen sütleri toplayarak hem süt hem de süt ürünleri yaparak satışa sunulan bir işyeri açtım. Bu işimi ise son dönemde 100 bin dolarlık yatırım yaparak büyüttüm. 
     Tesislerin tamamını son teknolojiyle donattıklarını belirten Güneş, kentte kazandığını yine kentte yatırım olarak sunduğunu söyledi. 
     Yaklaşık 200 metrekare alana kurulan yeni tesisteki yatırımda teknolojik ürünler kullanıldığını belirten Güneş, tesiste 9 kişiye de istihdam olanağı sağlayacağını kaydetti. 
     
</TEXT>
</DOC>
