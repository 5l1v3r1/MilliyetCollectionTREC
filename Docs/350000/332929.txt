<DOC>
<DOCNO> 332929 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/13/son/soneko26.html </URL>
<DATE> 2005/04/13/ </DATE>
<TIME> 12.05 </TIME>
<AUTHOR>  </AUTHOR>
<HEADLINE>
FT Türkiye'nin yol haritasına ihtiyacı olduğunu düşünülüyor 
</HEADLINE>
<TEXT>

     İngiltere'de yayımlanan günlük ekonomi ve siyaset gazetesi Financial Times, Türkiye'nin IMF'den alacağı 10 milyar dolarlık krediye ilişkin geniş bir habere yer verdi ve analistlerin, dünyanın en hızlı büyüyen ekonomilerinden biri olmasına karşın Türkiye'nin, bir yol haritasına ihtiyaç duyduğunu düşündüklerini bildirdi. 
     Gazetenin haberinde, Türkiye ve IMF'den dün yapılan açıklamalarda, konuyla ilgili anlaşmaya varıldığının belirtildiğine dikkat çekildi. 
     Son tur görüşmelerin tamamlandığı ve niyet mektubunun son haline getirildiğine dikkati çeken FT, IMF yönetiminin Mayıs'ın ilk yarısında anlaşmayı onaylayabileceğini yazdı. 
     IMF ile yapılan 10 milyar dolarlık anlaşmanın piyasalar ve finans çevreleri tarafından Türkiye'nin ekonomik krizden tümüyle çıkabilmesi açısından son derece önemli görüldüğüne de dikkati çeken FT, ''dünyanın en hızlı büyüyen ekonomilerinden biri olmasına rağmen, analistler, Türkiye'nin yine de bir yol haritasına ihtiyaç duyduğu görüşündeler. Burada hedef inişli-çıkışlı değil, istikrarlı bir büyümeyi sağlamak'' diye yazdı. 
     IMF'yle varılacak anlaşmanın Türkiye Cumhuriyeti Hükümeti açısından büyük önem taşıdığını da savunan FT, anlaşmanın Türkiye ile IMF arasındaki 19. anlaşma olduğunu da hatırlattı. 
     
</TEXT>
</DOC>
