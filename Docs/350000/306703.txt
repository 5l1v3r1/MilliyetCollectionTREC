<DOC>
<DOCNO> 306703 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/15/yazar/tamer.html </URL>
<DATE> 2005/01/15/ </DATE>
<TIME>  </TIME>
<AUTHOR> Meral TAMER  </AUTHOR>
<HEADLINE>
Çinli ve Iraklı ile Alman'ın çalışma izni 
</HEADLINE>
<TEXT>


Türkiye'de yabancılara çalışma izniyle ilgili olarak bir hafta içinde 3. kez yazıyorum. İlki Odalar Birliği Başkanı Rifat Hisarcıklıoğlu' nun çalışma izinlerinin gecikmesiyle ilgili şikayeti, ikincisi Çalışma Bakanlığı Çalışma Genel Müdürü Cengiz Delibaş' ın bu izinlerin ne kadar titiz bir prosedür gerektirdiğiyle ilgili açıklamalarının bende yaptığı çağrışımlardı. 
Bu yazı üzerine okurlarından çok sayıda e - posta mesajı, Yabancı Sermaye Derneği YASED'in Başkanı Şaban Erdikler' den telefon geldi. 

Kazakistan kriteri 
Parsons E C firmasında baş mimar olarak Kazakistan'da çalışan Bilge Sönmezer, kendi örneğinden yola çıkarak yabancılara çalışma izni verilmesiyle ilgili ilk aklına gelen birkaç kriteri sıralayıvermiş 
"Kazakistan'da yabancı olarak şirket açtığınızda, işe aldığınız her yabancı için 8 yerli personel istihdam etmeniz şartı var. Ayrıca Kazakistan'da mevcut olan iş gücü, disiplin ve pozisyonlar için yabancı istihdam etmeniz mümkün değildir. Mesela mimar almak isterseniz izin vermezler, çünkü ülkede vardır. O yüzden ancak "Chief Project Architect" alıp, Kazak mimarların başına geçirebilirsiniz. Yabancı olarak Kazakistan'da çalışma iznini aldığınız bölgenin dışında çalışmanız da mümkün değildir. Türkiye ile bir karşılaştırma yapacak olursak, İstanbul için izin aldınızsa İzmir'de çalışamazsınız, ama her yere iş seyahati yapabilirsiniz." 

Türkiye gözde ülke 
Sovyetler Birliği'nin dağılmasının ardından aralık 91'de bağımsızlığını ilan eden Kazakistan Cumhuriyeti, kriterlerini net olarak koymuş. Çok geç de olsa son dönemde bizde de bu yolda ciddi adımlar atıldı. 1,5 yıl öncesine kadar yabancılara çalışma izniyle ilgili tam 71 kanun ve 10 yönetmelik vardı ve bu izinler 7 ayrı bakanlık tarafından veriliyordu. Şimdi sadece Çalışma Bakanlığı izinlerden sorumlu, ancak geçiş sürecinin sancıları elbette olacak. Kaldı ki bu arada Türkiye, dikkatleri üzerinde toplayan popüler bir ülke haline geldi. 

YASED'in itirazı 
Doğrudan yabancı sermayede henüz mak s talihmizi yenememiş olsak da, yabancı sermaye getiriyorum diye Türkiye'de ikamet ve çalışma izni almak isteyenlerin sayısında gözle görülür artış var. Bu nedenle biraz zaman alsa ve aksamalar olsa da, bizim de kriterlerimizi titizlikle belirlememiz gerek. 
YASED Başkanı Erdikler, "Hint ve Çinli mühendisler bir uçta. Fransızlar, Almanlar, Amerikalılar diğer uçta. Biz ucuz Çinli ve Hint mühendislere izin vermeyeceğiz diye Türkiye'ye teknoloji transferi gerçekleştiren, çalıştırdıkları yabancı sayısı 1'i bile geçmeyen müesseselerin yabancı mühendislerinin izinlerini de bekletiyoruz" diyor. 
Çalışma izninde ucuz Çinli mühendisle Alman mühendisin aynı kefeye konulması elbette söz konusu olamaz. Ama sistem oturuncaya kadar belli gecikmeleri de olağan karşılamak gerek. 

Ve Çalışma Bakanlığı 
AB'nin ilgili direktif hükümlerine uyum sağlayan ve Türkiye'de çalışan yabancılarla ilgili bir veri bankası oluşturmakta olan Çalışma Bakanlığı'nın temel kriterleri ise şöyle sıralanabilir 
Kaçak yabancılar için hedef ülke olmamızın önlenmesi.Ülkemizin ve işverenlerin gerçek ihtiyaçları çerçevesinde vasıflı yabancı çalıştırılmasına imkan sağlanması.Yabancıların çalışma izinleri konusundaki mükerrerliklerin önlenip, bürokratik işlemlerin azaltılması.İzinler verilirken, iş piyasasındaki durum, çalışma hayatındaki gelişmeler ve istihdama ilişkin sektörel ve ekonomik konjonktür değişikliklerinin dikkate alınması.Ülkemizde yerel işgücünün istihdam edilmesinin bilhassa sağlanması.Yabancı sermayenin önündeki idari engellerin kaldırılması.Bir yandan yabancı sermayeyi teşvik edici uygulamalara özen gösterilirken, diğer yandan da milli güvenlik, kamu düzeni v.s. gibi konularda denge, ölçü ve özen gerektiren bir prosedürün izlenmesi. 



</TEXT>
</DOC>
