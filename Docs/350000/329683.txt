<DOC>
<DOCNO> 329683 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/02/son/sonspo04.html </URL>
<DATE> 2005/04/02/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
Galatasaray ile Kayserispor ligde yarın 20. randevuda... 
</HEADLINE>
<TEXT>

     Galatasaray ile Kayserispor, yarın yapacakları maçla Birinci Futbol Ligi'nde 20. kez karşı karşıya gelecek. 
     Kayserispor'un ligden düştüğü 1997-98 sezonunun ardından, 6 sezon sonra Kayseri'de karşı karşıya gelecek iki takım arasında geride kalan 19 maçta Galatasaray 14, Kayserispor ise sadece 1 galibiyet alırken, 4 maç da berabere sonuçlandı. ''Cim Bom''un toplam 45 golüne, Kayserili renkdaşı 16 golle yanıt verebildi. 
     Sezonun ilk yarısında İstanbul'da yapılan maçı Galatasaray 5-1 kazanmıştı. 
     
     KAYSERİ'DEKİ MAÇLAR 
     Galatasaray, İstanbul'da yaptığı 10 lig maçında da puansız gönderdiği Kayserispor'u deplasmanda 9 maçta 4 kez yendi. 
     Kayseri'deki bir maçı ev sahibi ekip kazanırken, 4 maçta da taraflar eşitliği bozamadı. 
     Kayseri'de Galatasaray 11, ev sahibi ekip 8 gol attı. 
     Kayserispor, lig tarihinde şimdiye dek Galatasaray karşısındaki tek galibiyetini 21 Nisan 1974 tarihinde 2-0'lık sonuçla aldı. 
     
     KAYSERİSPOR SON 10 MAÇTA PUAN ALAMADI 
     Galatasaray ile Kayserispor arasında ligde yapılan son 10 maçın tamamını ''Cim Bom'' kazandı. 
     Galatasaray, ligde en son puan kaybını 1992-93 sezonunda, 26 Eylül 1992 tarihinde deplasmanda 1-1'lik skorla yaşadığı Kayserispor ile daha sonra yaptığı 10 lig maçında da galip gelmeyi başardı. 
     
</TEXT>
</DOC>
