<DOC>
<DOCNO> 333932 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/16/yazar/kohen.html </URL>
<DATE> 2005/04/16/ </DATE>
<TIME>  </TIME>
<AUTHOR> Sami KOHEN  </AUTHOR>
<HEADLINE>
Kim korkar "hayır"dan .. 
</HEADLINE>
<TEXT>


FRANSA Cumhurbaşkanı Jacques Chirac'ın Elys e Sarayı'na önceki gece davet ettiği 83 gençle katıldığı AB ile ilgili televizyon programı, Fransız kamuoyunu ne kadar etkiledi Yani Fransız liderinin söyledikleri, 29 Mayıs'ta yapılacak AB Anayasası referandumundan "hayır" yerine "evet" çıkmasını sağlayabilecek mi 
Paris'teki gözlemciler ve dünkü Fransız gazetelerinin çoğu, bu konuda ciddi kuşkular duyuyor. Bir analistin deyişiyle, TV'deki iki saatlik tartışma, bir yandan "gençlerin" AB konusunda ne kadar cahil olduklarını sergiledi, öte yandan da Chirac'ın sunduğu argümanların da "ikna gücünden yoksun olduğunu" gösterdi. 
Bu durumda referandum öncesi yapılan bir düzine kamuoyu araştırmasının kaydettiği sonuçların pek değişmediği kanısı yaygın. Dünkü "Le Figaro"ya göre Fransa genelinde "hayır"lar yüzde 53, "evet"ler ise yüzde 47. 18-29 yaşları arasında gençlerin yüzde 52'si "hayır", yüzde 48'i "evet" demek eğiliminde... "Le Parisien"in yayımladığı anket de buna yakın rakamlar sunuyor Yüzde 55 "hayır", yüzde 45 "evet"... 

FRANSA'daki referandumdan "hayır" çıkarsa, ne olur 
Chirac konuşmasında bunun Fransa ve AB için çok zararlı sonuçlar doğuracağı uyarısında bulundu. Onun deyişiyle bu takdirde "Fransa AB'nin merkezinde var olmak" olanağını kaybedecek, AB partnerleri tarafından hakir görülecektir. 
Chirac bu vesileyle Avrupa vizyonunu tekrar açıkladı ve AB'nin büyük güçlere karşı kendini gösterecek duruma gelmesi gerektiğini, AB Anayasası'nın da bu nedenle kabul edilmesinin önemli olduğunu belirtti. Fransız lideri "evet" demek konusunda "Korkmamalıyız" deyimini kullandı... 
Aslında Fransız referandumundan "hayır"ın çıkması, gerçekten bu işin bayraktarlığını yapan Fransa'nın itibarına büyük darbe indireceği gibi, AB'nin yeniden yapılanmasını ve birleşik bir güç olarak ortaya çıkmasını da frenleyecektir. 
Ama ne yapalım ki Fransız halkının çoğunluğu bu tehlikelere rağmen "hayır" demek eğilimini koruyor. Bunun çeşitli nedenleri var. Bunu sadece Türkiye'nin olası üyeliğine bağlamak yanlış. Ama Chirac'ın dediği gibi bu iki konu arasında gerçekte bir ilişki yok veya olmaması lazım. 
Ne var ki Fransız kamuoyunda "Türkiye sendromu"nun etkenlerden biri olduğu da açık. Bunun dışında "ret cephesi"nin kullandığı çeşitli argümanlar örneğin Polonya'nın işgücünün uyandırdığı korkular veya tanınmış analist Dominique Miosi'nin belirttiği gibi "Chirac'a ve onun yönetimine karşı duyulan tepkiler" ve ekonomik durumun ve bu arada "euro"nun yol açtığı sıkıntılar da "hayır" eğiliminin ağırlık kazanmasında rol oynuyor... 

TÜRKİYE açısından Fransa'nın "hayır" demesi teorik olarak "genişleme" sürecini de tıkaması tehlikesini yaratacağı için, iyi bir gelişme olmayacaktır. 
Ancak Fransız halkının AB Anayasası'nı reddetmesi tek başına Türkiye'nin üyelik yolunu kapatmaz. Ekimde müzakere sürecinin başlamasını da bloke etmez. Piyasanın da böyle bir sonucu fazla büyütmesine de gerek yok. 
Bazı analistler, eski Fransız Cumhurbaşkanı Valery Giscar d'Estaing'in hazırladığı anayasanın Fransızlar tarafından reddedilmesi halinde "küçük üye ülkelerin" de söz sahibi olacağı daha gerçekçi ve etkin bir birliğin kurulabileceğini düşünüyorlar. Bu çerçevede Fransa'nın "hayır"ında bir hayır olur mu dersiniz 



</TEXT>
</DOC>
