<DOC>
<DOCNO> 335269 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/20/son/sontur20.html </URL>
<DATE> 2005/04/20/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
İki kardeş salyangoz toplamaya çıktı, ölüme gitti 
</HEADLINE>
<TEXT>

     Aydın ARSLANYILMAZ- Seçkin KIRARSLAN ZONGULDAK, DHA 

      ZONGULDAK'ın Gökçebey İlçesi'ne bağlı Bakacakkadı Beldesi'nde, 4 gün önce Filyos Çayı kenarında salyangoz toplarken suya girerek kaybolan iki kardeşten 4 yaşındaki Berat Albuz'un cesedi bulundu. 9 yaşındaki Ramazan Albuz'u arama çalışmaları ise sürüyor. 
     Zonguldak'ın Gökçebey İlçesi'ne bağlı Bakacakkadı Beldesi Satıbeyler Mahallesi'ndeki evlerinden 4 gün önce salyangoz toplamak için çıkan 9 yaşındaki Ramazan Albuz ile kardeşi 4 yaşındaki Berat Albuz, serinlemek amacıyla Filyos Çayı'na girdi. İki kardeş, akıntıya kapılarak çayda kayboldu. 
     Çocuklarının eve dönmemesi üzerine Bakacakkadı Jandarma Karakolu'na müracaat eden 4 çocuk babası 28 yaşındaki Özay Albuz, çocuklarının bulunmasını istedi. Önceki gün sabah saatlerinde Filyos Çayı kenarında yapılan arama çalışmalarında, çocukların elbiseleri ve ayakkabıları bulundu. 
     Zonguldak İl Emniyet Müdürlüğü'ne bağlı Deniz Şube Müdürlüğü'nden gelen dalgıçlar, arama çalışmalarına başladı. Önceki gün akşam saatlerine doğru 4 yaşındaki Berat'ın cesedi Çaycuma İlçesi yakınlarında bulunarak Çaycuma Devlet Hastanesi morguna kaldırıldı. Dalgıçlar havanın kararması nedeniyle arama çalışmalarına ara verdi. 
     Bugün sabah saatlerinde 9 yaşındaki Ramazan Albuz'u arama çalışmaları yeniden başladı. Bakacakkadı Merkez İlköğretim Okulu 3'üncü sınıf öğrencisi Ramazan Albuz'un sınıfında ise gözyaşı hakimdi. Arkadaşları, Ramazanı hiç unutmayacaklarını söyledi. 
     
</TEXT>
</DOC>
