<DOC>
<DOCNO> 349593 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yasam/yas06.html </URL>
<DATE> 2005/06/07/ </DATE>
<TIME>  </TIME>
<AUTHOR>  </AUTHOR>
<HEADLINE>
Baltalı çılgın 
</HEADLINE>
<TEXT>


Suudi Arabistan'ın İstanbul Başkonsolosu'nu görmek isteyen kişi, elindeki balta ve satırla ortalığı karıştırdı 

M. AKİF ERDEM İstanbul 

İstanbul 4. Levent Akağaç Sokak'taki Suudi Arabistan Başkonsolosluğu, dün ilginç bir saldırıya sahne oldu. Elinde balta, satır ve Suudi Arabistan bayrağıyla saat 11.00 sıralarında binaya gelen Resul Ekrem, başkonsolos ile görüşmek istediğini söyledi. 
Görevlilerin reddetmesi üzerine binanın karşısına geçen Ekrem, bir elinde balta, diğer elinde satır ile kimseyi yanına yaklaştırmadı. Ekrem, kafası içinde şeytan boynuzları gördüğünü, gözlerini kapadığında bunların kaybolmadığını öne sürerek başkonsolosa bunları anlatmak istediğini söyledi. 

Bir de bıçak çıktı 
Arada bir tekbir getiren Ekrem, bir de Suudi Arabistan bayrağı çıkararak, Müslüman bir ülkede yaşadığını, Müslüman bir ülkenin yöneticisi kendisiyle görüşmezse eylemine son vermeyeceğini söyledi. Güvenlik güçlerinin operasyon hazırlığında olduğunu gören Ekrem, kötü muamele yapılması halinde tekrar gelip eylem yapacağını belirterek balta, satır ve belindeki büyük bıçağı atarak teslim oldu. Ekrem, ifadesi alınmak üzere Beşiktaş Asayiş Şube Büro Amirliği'ne götürüldü. 




</TEXT>
</DOC>
