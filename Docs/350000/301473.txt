<DOC>
<DOCNO> 301473 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/28/spor/bbas.html </URL>
<DATE> 2004/12/28/ </DATE>
<TIME>  </TIME>
<AUTHOR>  </AUTHOR>
<HEADLINE>
Kunter Değişim şart 
</HEADLINE>
<TEXT>


Fransa'da ASVEL Lyon ile lig şampiyonluğuna koşan Türk basketbolunun ünlü ismi, seyirci potansiyelini aktif hale getirmek için mutlaka Kulüpler Birliği'nin kurulması gerektiğini söyledi 

GÖKHAN TÜRE 


"Yanlışlık var" 
POTAMIZIN gelmiş geçmiş en büyük yeteneklerinden biri olan Erman Kunter, Türk basketbolunun içinde bulunduğu çıkmazdan kurtuluşunun Kulüpler Birliği'nin kurulmasına bağlı olduğunu söyledi. Fransa'nın ASVEL takımıyla lig şampiyonluğuna koşan başarılı Coach, "Türk basketbolunun gelişim içinde olduğu ortada. Ancak bu süreçte bile seyirciler tribüne çekilemiyorsa, ortada bir yanlış var demektir" dedi. 

"İşleyiş ters" 
BASKETBOLUN iyi yönlendirilemediğine işaret eden Erman Kunter, "Üç maç izledim. Basketbol kalitesinin kötü olduğunu söyleyemem. Ancak tribünlerin bomboş olması gerçekten üzücü" diye konuştu. Başarılı antrenör, "Fransa'da ligi Kulüpler Birliği idare ediyor. Bizde ise federasyon özerk ama esas olması gereken, Kulüpler Birliği kuruluş aşamasında bile değil. Dolayısıyla kulüplerin eli kolu bağlı" ifadesini kullandı. 

"Yurda yayılmalı" 
PLANLI bir şekilde çalışmak gerektiğini vurgulayan Erman Kunter, "Seyirci tribünlere dönmediği sürece basketbol istenen düzeye gelemez" yorumunu yaptı. Kulüplerin profesyonel bir biçimde seyirciye pazarlanması gerektiğini ifade eden ASVEL'in hocası, "Fransa'da Paris'ten bile tek kulüp var. Bizde ise lig neredeyse İstanbul Ligi konumunda. Basketbolu yurt geneline yaymalıyız. Bence artık değişim şart" dedi. 


</TEXT>
</DOC>
