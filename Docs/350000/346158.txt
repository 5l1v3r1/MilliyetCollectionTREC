<DOC>
<DOCNO> 346158 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/26/son/sontur47.html </URL>
<DATE> 2005/05/26/ </DATE>
<TIME> 22.40 </TIME>
<AUTHOR>  </AUTHOR>
<HEADLINE>
Doğumunun 100. yılında Necip Fazıl Kısakürek anıldı... 
</HEADLINE>
<TEXT>

     Şair Necip Fazıl Kısakürek, doğumunun 100. yılında Cemal Reşit Rey Konser Salonu’ndaki etkinlikle anıldı. 
     İstanbul Büyükşehir Belediyesi Kültürel ve Sosyal İşler Daire Başkanlığı’nın himayesinde Kültür A.Ş tarafından düzenlenen gecede konferans veren araştırmacı-yazar Prof. Dr. Mehmet Niyazi Özdemir, Kısakürek denilince akla ilk olarak "metafiziksel düşünce"nin geldiğini söyledi. 
     Kısakürek’in şiirlerinde metafiziksel bir kaygı olduğunu belirten Özdemir, "Şiirde metafizik daha da önem kazanır. Daha gençliğinde ona mistik şair denilirdi. Metafizikle ilgilenen insan yalnız insandır. 
     Belki hiçbir insan onun kadar yalnızlık çekmemiştir" diye konuştu. 
     Özdemir, Necip Fazıl’ın şiirinin iki temel özelliğinin "ahenk" ve "ruhsal ürperti" olduğunu dile getirdi. 
     Gecede, Hüseyin Goncagül, Kısakürek’in şiirlerini okurken, Çatıkatı Tiyatrosu da Kısakürek’in yazdığı "Uyanış" adlı oyunu sergiledi. 
     CRR fuayesinde ünlü şairin fotoğraflarının yer aldığı bir de sergi açıldı. 
     
</TEXT>
</DOC>
