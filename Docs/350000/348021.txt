<DOC>
<DOCNO> 348021 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/01/son/sonyas24.html </URL>
<DATE> 2005/06/01/ </DATE>
<TIME> 19.40 </TIME>
<AUTHOR>  </AUTHOR>
<HEADLINE>
Adana'da "Bilim ve Sanat Merkezi" açıldı... 
</HEADLINE>
<TEXT>

     Adana Vali Yardımcısı Ayhan Boyacı, bilim ve sanat alanında gelişebilmek için bu alanda yetenekli olanların çocukluk çağında belirlenerek eğitilmeleri gerektiğini bildirdi. 
     Boyacı, Mithat Özsan Bulvarı Adana Ticaret Odası Anadolu Lisesi’nin bir bölümünde hizmete giren Adana Bilim ve Sanat Merkezi’nin açılışında yaptığı konuşmada, bu tür kurumların yurt genelinde yaygınlaştırılmasının "zorunluluk" olduğunu söyledi. 
     Türkiye’de 25 bilim ve sanat merkezi bulunduğunu belirten Boyacı, Adana’da da hayırseverlerin katkısıyla ayrı bir okulun bu alanda hizmet vermesinin sağlanması gerektiğini kaydetti. 
     Boyacı, geleceğin bilim ve sanat insanlarının bu merkezlerde yetişeceğini belirterek, "Yurdun en ücra köşelerinde bile bizim farkında olmadığımız ve bu tür merkezlerden yararlanamayan zeki çocuklar var. Bunların ortaya çıkarılması gerekir. Bu bakımdan merkez sayısının artması önemli" dedi. 
     Milli Eğitim Müdür Vekili Atilla Gülsar da üstün zekanın tek başına mucize olmadığını belirterek, bu konumdaki çocukların ilgi, yetenek ve kapasiteleri doğrultusunda yönlendirilmesiyle beklenilenin gerçekleşebileceğini söyledi. 
     Her milletin, kendi geleceğinin daha güzel olması için dahi ve üstün zekalı çocukları keşfedip, eğitimine özel önem verdiğine dikkati çeken Gülsar, "Bugün dünyada pek çok ülkede süper zeka diye nitelendirilen çocukların eğitim gördüğü merkezler var. Uygar dünyada yerimizi korumayı ve sağlamlaştırmayı istiyorsak yeteneğin her zerresine, zekanın her kıvılcımına ve maharetine ihtiyacımız var" dedi. 
     Konuşmaların ardından Adana’daki çeşitli okullarda eğitim gören 700 çocuk arasında seçilen 72 öğrencinin eğitim göreceği merkezin 
     açılışı yapıldı. 
     
</TEXT>
</DOC>
