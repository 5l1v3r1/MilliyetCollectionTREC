<DOC>
<DOCNO> 306511 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/14/son/sonspo18.html </URL>
<DATE> 2005/01/14/ </DATE>
<TIME> 12.00 </TIME>
<AUTHOR>  </AUTHOR>
<HEADLINE>
Galatasaray'ın Euro Card projesi başlıyor 
</HEADLINE>
<TEXT>

     Galatasaray Kulübü'nün, yurtdışında yaşayan taraftarlarlarıyla uzun vadeli bir işbirliğinin temelini atmayı hedeflediği Euro Card Projesi, sarı-kırmızılı takımın yarın Almanya'nın FC Schalke 04 takımıyla yapacağı maçla uygulamaya konulacak. 
     Sarı-kırmızılıların, Gelsenkirchen'deki AufSchalke Arena Stadı'nda FC Schalke 04 ile yapacağı karşılaşma, TSİ 16.30'da başlayacak. 1 haftadır Antalya'da kamp yapan sarı-kırmızılılar, bugün Almanya'ya hareket edecek. 
     Projenin başlangıcını oluşturan, Galatasaray'ın Avrupa'da yaşayan taraftarlarıyla buluşacağı bu önemli maç öncesi statta çeşitli etkinlikler düzenlenecek. 
     Organizasyon için Türkiye'den gidecek bazı sanatçılar maç öncesi taraftarlara konser verecek. Taraftarlar arasında düzenlenecek çekilişte bir taraftar, 2 numaralı Euro Card sahibi olacak. Maçı izleyenler, statda dağıtılacak formları doldurarak Euro Card sahibi olmak için başvuru yapabilecek. 
     
     JOHANNSON'A ONUR ÜYELİĞİ 
     Sarı-kırmızılı kulüpten yapılan açıklamada, UEFA Başkanı Lennart Johannson'un Galatasaray Euro Card onur üyesi yapılacağı ifade edildi. 
     Projeyle Avrupa'da kendi kurumsal yapısı çerçevesinde modern, çağdaş ve bilinçli bir örgütlenme oluşturmak isteyen Galatasaray Kulübü, kurulan sistemle öncelikle Almanya, daha sonra da tüm Avrupa'da Galatasaray ruhunun yerleşmesini, Avrupa çapındaki derneklerin tek bir organizasyona bağlı olarak yeniden oluşturulmasını ve kulüp kimliği altında ayrıcalıklı bir statü sunan Galatasaray Europa Üyeliği sistemini hayata geçirmeyi hedefliyor. 
     Euro Card Projesi için hazırlanan reklam filmi de ilk olarak maçtan önce skorbordlardan gösterilecek. 
     
     65 VE 115 EURO'LUK 2 SEÇENEK 
     Galatasaray, Euro Card ile Avrupa'daki taraftarlarına 2 ayrı fiyatta paket seçeneği sunuyor. 
     Fiyatı 65 Euro olan taraftar paketi üyelik kartı, taraftarlık sertifikası ve başkandan isime hitaben yazılan özel mektubu içeriyor. 115 Euro tutarındaki süper taraftar paketinde ise bunlara ek olarak bir resmi forma, atkı, bere, flama ve takım posteri bulunuyor. 
     Her iki kart sahiplerine çeşitli indirim olanakları ve çekilişle verilecek özel haklar da sunulacak. Kart sahipleri takımlarının evsahibi sıfatıyla bulunduğu tüm maçlarda bileti yüzde 10 indirimle satın alabilecek. Galatasaray Store mağazalarında ve kulübün aylık dergisine abonelikte de aynı indirim geçerli olacak. 
     Kart sahiplerine ayrıca her maçta 50 bilet kazanma şansı, maça gelen taraftarlara Florya Metin Oktay Tesisleri'nde takım oyuncularıyla tanışma fırsatı verilecek. Yılda 2 kez de 250 kart sahibine başkan, futbol takımı ve teknik heyetin Avrupa'ya yapacağı ziyaretlerdeki çeşitli organizasyonlara katılma hakkı tanınacak. 
     
</TEXT>
</DOC>
