<DOC>
<DOCNO> 327289 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/26/son/sondun05.html </URL>
<DATE> 2005/03/26/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Kolombiya'da uyuşturucu kaçakçılarına ait denizaltı ele geçirildi 
</HEADLINE>
<TEXT>

     Kolombiya'da yapılan operasyonda, kaçakçılara ait tonlarca uyuşturucu taşıyabilen bir denizaltı ele geçirildi. 
     Polis yetkilileri, ülkenin güneybatısındaki Tumaco limanı yakınlarında bulunan Narino bölgesinde ele geçirilen denizaltının yaklaşık 10 ton uyuşturucu taşıma kapasitesine sahip olduğunu söylediler. 
     Bölgeye bir deniz nakliye aracı yapılması için parçalar gönderildiğine dair istihbarat aldıklarını ve bunun takip edildiğini belirten yetkililer, operasyonda hiçbir uyuşturucu kaçakçısının yakalanmadığını kaydetti. 
     Polis yetkililerinden Eduardo Fernandez, ''6 aydır bu denizaltıyı çalışır hale getirmeye çalışıyorlardı. Şüphe uyandırmamak parçaları tek tek bölgeye naklediyorlardı. Yakınlardaki dini bayram nedeniyle denetimlerin azalacağını düşünerek, denizaltıyı o dönemde denize indirmeyi düşünmüşler'' dedi. 
     Fernandez, kaçakçıların denizaltıyı kullanarak açık denize uyuşturucu kaçırmayı düşündüklerini, bu uyuşturucunun açık denizde Kuzey Amerika'ya giden büyük gemilere nakledilmesinin planlandığını söyledi. 
     Kolombiya'da polis, 2000 yılının eylül ayında, başkent Bogota'nın 40 km batısındaki Facacativa'da uyuşturucu kaçakçılarına ait bir fabrikada, 30 metrelik bir denizaltı yapıldığını belirlemişti. Maliyeti 10 milyon dolar olan denizaltının 200 ton kokain taşıyabildiği belirlenmişti. 
     Yılda yaklaşık 800 ton kokainin üretildiği Kolombiya, dünyanın 1 numaralı kokain üreticisi olarak biliniyor. 
     
</TEXT>
</DOC>
