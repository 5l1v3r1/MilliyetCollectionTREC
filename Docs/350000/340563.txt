<DOC>
<DOCNO> 340563 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/07/son/sonyas04.html </URL>
<DATE> 2005/05/07/ </DATE>
<TIME> 10.30 </TIME>
<AUTHOR>  </AUTHOR>
<HEADLINE>
Ünlülerin asıl işi annelik... 
</HEADLINE>
<TEXT>

     Podyumların, sinemanın ve sahnelerin ünlüleri de ilk ve asıl işleri olan anneliğin tadını bu Pazar günü çocuklarıyla birlikte çıkaracak. 
     Tüm anneler gibi bu özel günü çocuklarıyla birlikte geçirmeye hazırlanan ünlülerin arasında kimi çok heyecanlı, çünkü bu onların evlatlarıyla ilk Anneler Günü... 
     Bu ünlülerin başında, yıllardır çocuk özlemiyle yanıp tutuştuktan sonra bu mutluluğa ulaşan Oscarlı yıldız Julia Roberts geliyor. 
     Roberts ile kameraman eşi Danny Moder’ın 28 Kasım’da biri kız, biri erkek ikiz bebekleri dünyaya geldi. "Patricia" ve "Phinnaeus Walter" ile ilk Anneler Günü’nü kutlamaya hazırlanan 37 yaşındaki Roberts, hiç şüphesiz dünyanın en mutlu annelerinden. 
     "Yüzüklerin Efendisi-Lord of the Rings" serisinin ünlü oyuncusu Liv Tyler ile rock yıldızı eşi Royston Langdon da bu yıl mutluluğu tattı. Minik "Millo William" da, "bebeğim öyle yakışıklı ki ona bakmaya doyamıyorum" diyen annesiyle birlikte ilk Anneler Günü’ne hazırlanıyor. 
     Dünyanın pek çok ülkesinde 10 yıl ilgiyle izlendikten sonra geçen sene ekranlara veda eden "Friends" dizisinde özlem duymasına rağmen bir türlü anne olamayan Monica Geller Bing’i canlandıran Courteney Cox da annelik heyecanıyla geç tanışan isimlerden. 41 yaşında "Coco" adlı kızını kucağına alan güzel yıldız ve eşi David Arquette, bu özel günü bu yıl üç kişi karşılayacak. 
     
     GELECEK YIL ONLAR DA ÇOCUKLARIYLA KUTLAYACAK 
     Bebeklerini kucaklarına alanların yanı sıra Anneler Günü’ne "hamile" olarak giren ünlüler de var. 
     Şarkıcı Seal ile hayatını birleştirmeye hazırlanan bir çocuk annesi ünlü model Heidi Klum, ikinci bebeğini bekliyor. Klum, gelecek yıl Anneler Günü’nü iki çocuğuyla birlikte kutlayacak. 
     İlk evliliği sadece 48 saat süren Britney Spears, ikinci evliliğini yaptığı dansçı Kevin Federline ile daha istikrarlı bir beraberlik yürütüyor. Bebek bekleyen çift, magazin basınının ilgi odağı olurken, Spears da gelecek Anneler Günü’ne üç kişilik ailesiyle "merhaba" diyecek isimlerden. 
     
     ONLAR DA ANNE... 
     Sinemanın güzel yıldızı Catherine Zeta-Jones ile ünlü aktör Michael Douglas bu Anneler Günü’ne dört kişilik bir aile olarak giriyor. 
     Dylan 4.5 ve Carys 2 adlı iki çocukları bulunan aile, Michael Douglas’ın 25 yaşındaki oğlu Cameron’ın da katılacağı Anneler Günü partisi için gün sayıyor. 
     Pop müziğin "çılgın kızı" Madonna’yı biri 7, diğeri 4 yaşında olan iki minik uslandırdı. Artık anneliğe iyice alışan Madonna, çocuk kitapları yazarlığına da el attı ve başarılı oldu. 
     Ekrana veda eden "Sex and the City" dizisinin ünlü yıldızı Sarah Jessica Parker, ünlü top modeller Claudia Schiffer ile Cindy Crawford, Pamela Anderson, Jodie Foster, Linda Evangelista, Uma Thurman, Kim Basinger ve sayılamayacak pek çok ünlü isim de Anneler Günü’ne çocuklarıyla birlikte girecek. 
     
     ANNELİK DUYGUSUNU TATTILAR 
     Bazı ünlü isimler de annelik duygusunu evlat edindikleri çocuklarla tattı. 
     Hollywood’un bir zamanlar "altın çift" olarak adlandırılan çifti Tom Cruise ve Kidman’ın evlatlıkları 11 yaşındaki Isabella ve 9 yaşındaki Connor, çiftin ayrılmasının ardından Kidman’da kaldı. Hafta sonları da Tom Cruise’u ziyaret eden iki çocuk, aile olmanın sıcaklığını Kidman ve Cruise’da buldu. 
     Sinemanın "yaramaz kızı" Angelina Jolie, 2 yıl önce evlat edindiği Kamboçyalı Maddox, Sharon Stone ise evladı gibi sevdiği Roan Joseph ile Anneler Günü’nü kutlayacak. 
     
</TEXT>
</DOC>
