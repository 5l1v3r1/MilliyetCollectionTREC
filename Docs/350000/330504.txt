<DOC>
<DOCNO> 330504 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/05/son/sontur25.html </URL>
<DATE> 2005/04/05/ </DATE>
<TIME> 14.10 </TIME>
<AUTHOR>  </AUTHOR>
<HEADLINE>
8 Nisan'da İstanbul'da bazı yollar 4 saat trafiğe kapatılacak 
</HEADLINE>
<TEXT>

     Türk Polis Teşkilatı'nın 160. kuruluş yıldönümü etkinlikleri kapsamında 8 Nisan'da Taksim Meydanı'nda verilecek konser nedeniyle bazı yolların 4 saat süreyle trafiğe kapatılacağı bildirildi. 
     İstanbul Emniyet Müdürlüğü'nden yapılan yazılı açıklamada, Türk Polis Teşkilatı'nın 160. kuruluş yıldönümü etkinlikleri çerçevesinde polis-halk birlikteliğinin sağlanması amacıyla 8 Nisan 2005 tarihinde ses sanatçılarının katılımıyla 20.00 ile 24.00 saatleri arasında Taksim Meydanı'nda halka açık ücretsiz bir konser düzenlendiği belirtildi. 
     Açıklamada, bu nedenle söz konusu saatler arasında, Taksim Meydanı, Sıraselviler Caddesi Dilson Otel arası, AKM önünden Taksim Şehit Muhtar istikameti, Mete Caddesi'nden AKM istikameti ile Mete Caddesi girişinin araç trafiğine kapatılacağı kaydedildi. 
     Açıklamada, bu nedenle Gümüşsuyu Caddesi'nden gelen trafik akımının, Taksim Meydanı'na dönmeden Mete Caddesi'ni takiben Ceylan Otel istikametine verileceği, Sıraselviler Caddesi'ndeki hastanelere gidişin, Tarlabaşı Bulvarı'ndan Zambak Sokak istikametinden sağlanacağı, Sıraselviler Caddesi'nden gelen akımın, Dilson Otel önünden Tophane-Fındıklı-Sahil istikametine verileceği, Tarlabaşı Bulvarı'ndan Taksim Meydanı'na dönüşün de kapatılarak akımın Divan Kavşağı yönüne verileceği bildirildi. 
     
</TEXT>
</DOC>
