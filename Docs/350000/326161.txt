<DOC>
<DOCNO> 326161 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/23/yazar/civaoglu.html </URL>
<DATE> 2005/03/23/ </DATE>
<TIME>  </TIME>
<AUTHOR> Güneri CIVAOĞLU  </AUTHOR>
<HEADLINE>
Vak'a - i hayırsız 
</HEADLINE>
<TEXT>


Teknemiz, Rodos Adası'nda "Antik Hamam" diye anılan bir koy önünde demirlenmişti. Karaya çıktık. Yan tarafta, denize kartal yuvası gibi bakan bir kayalık gösterdiler. "Anthony Quinn'in" dediler. 
"Yunan Zorba" filminde büyük sükse yapmıştı. Yunanistan, bu arsayı Anthony Quinn'e armağan etmiş. Bir drahmi bile istemeden Yunanistan Hazine'sine ait bu çok değerli arsayı neden vermiş 
Sadece sanatının ödülü veya Yunan Zorba rolüyle yaptığı küresel ölçekte Yunanistan propagandası mı bu armağanın nedeni 
Hayır... 
"Anthony Quinn'in orada arsası olduğu ve ev yaptıracağı" yolundaki söylemler, Rodos'ta yabancıların mülk alımlarını tetiklemiş. 
Onunla komşu olmak, onunla aynı adada mülk edinmek, yabancı alımcılar için müthiş bir çekim alanı yaratmış. 
.............. 
Bu örnek, tek değil... 
Misal... 
Yunanistan'ın Türkiye kıyılarına çok yakın Patmos Adası'nın doruğunda da Kerim Ağa Han'ın villası vardır. Patmos Adası'nda taşınmaz fiyatlarını belki 10'a katlamıştır. Sardunya Adası'nı doğayla uyum "mimari konsepti" ile çok farklı bir yere tırmandıran Kerim Ağa Han'ın Patmos'ta evi olması için Atina neler yapmamıştır ki Küresel krema için Patmos, artık rotaların kesiştiği adadır. Bu adada toprağın metrekaresi neredeyse altınla tartılıyor. 

Bedelsiz avukatlar 
Ünlüler paratonerler gibi yabancı alımları çekiyor. 
Ancak... 
Amaç sadece "para getirisi" değil. 
Yanı sıra... 
Bunu becerebilen ülkeler yaygın bir lobi de kazanıyor. Çünkü... Kendi topraklarında mülk edinmiş, orayı ikinci vatanı bellemiş 10 binlerce yabancı komşu o ülkenin fahri avukatları olurlar. Ev aldıkları, yazlarını geçirdikleri, emekli olduklarında yerleşmeyi planladıkları topraklara yönelecek her ayrımcılık, tehdit, tezg h karşısında onlar da tepki koyarlar. İnanılmaz yaygınlıkta tanıtım ağında ilmeklerdir onlar. 
Akrabalar, arkadaşlar potansiyel alıcıdırlar. 
............. 
Onlar inşaat sektörüne olduğu kadar, yiyecek, içki, eğlence, giyim ve otomobil kirasından, tekneciliğe, bankacılığa kadar önemli katkı yaparlar. 
............. 
Bulundukları ülkeye yabancı dilden başlayarak kültürel yelpaze açarlar. 

Anayasa Mahkemesi şoku 
İşte bütün bunların çerçevesi içine Anayasa Mahkemesi'nin aldığı son iptal kararını koyun ve duvarlara ibret levhası diye asın. 
Anayasa Mahkemesi, yabancıların mülk edinmesi ile ilgili hükümleri iptal etmiş bulunuyor. Hemen hemen her kararı gibi, bunun da gerekçesi henüz yazılmadığı için "nedenini" bilmiyoruz. Kısmetse bir gün öğreniriz. 
Sanki "gerekçe" değil de "edebi roman" veya "konçerto" yazıyorlar da ilham bekliyorlar. 
Lütfetmişler... 
Kararın yayınını izleyen 3 ay sonra kararın yürürlüğe gireceği kaydını koymuşlar. "Hükümete sakıncaları düzeltecek yeni yasa çıkarmak için 3 ay süre vermişler." 
Gerekçeyi yazmazsanız, hükümet sakıncayı nereden bilecek de düzeltecek 
Bu heyet içinde dostlar var... Hukuktan sınıf arkadaşlarım var... Düşündüklerimi yazıya dökmekte frenliyim. 
Ama... 
Dışişleri Bakanı Abdullah Gül'ün sözlerini yansıtabilirim "Yabancılara mülk satışı konusunda Anayasa Mahkemesi kararının dışarıda çok büyük şoku oldu. Mahkemenin bu kararı açıkladığı saatlerde ben Londra'da uluslararası ekonomi kuruluşu Bloomberg'de bir konuşma yapıyordum. Birden sorular geldi... 
..................Bu meselenin çözülmesi gerek. Dünyadaki mevcut ticaret ve yatırım anlayışı doğru kavranmalı. Anayasa Mahkemesi'ne yabancı sermaye konusunu, dünyadaki örnekleri göstererek anlatmamızda fayda var. Bazı ülkelerin nasıl büyük oranda yabancı sermaye çektiklerini ve bu sayede kalkındıklarını açıklamalıyız. Zihniyet değişikliği de gerekiyor. Suriye ve İsraillilerin Türkiye'den siyasi amaçlarla toprak aldıkları iddia edildi. Asılsızlığı anlaşıldı. Kuruntulardan kurtulmalıyız." 
Telekom özelleştirme vak'asından sonra gene bir tarihi talihsiz vak'adır bu. 
Vak'a-i hayriye değil. 



</TEXT>
</DOC>
