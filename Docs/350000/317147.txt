<DOC>
<DOCNO> 317147 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/21/son/sondun08.html </URL>
<DATE> 2005/02/21/ </DATE>
<TIME> 08.35 </TIME>
<AUTHOR>  </AUTHOR>
<HEADLINE>
Irak'ta kaçırılan Endonezyalı gazeteciler serbest... 
</HEADLINE>
<TEXT>

     Irak'ta geçen hafta kaçırılan 2 Endonezyalı gazetecinin serbest bırakıldığını gösteren bir video kaset ortaya çıktı. 
     Associated Press'e gönderilen video kasette, Endonezyalı gazetecilerin bir militanla el sıkıştıkları görülüyor. Maskeli bir militan tarafından okunan bildiride, Endonezyalı gazetecilerin şüphe üzerine kaçırıldıkları, iki İslam ülkesi arasındaki kardeşliğe duyulan saygı çerçevesinde, herhangi bir şart veya fidye talep edilmeksizin serbest bırakıldıkları belirtildi. 
     Video kasetteki görüntülerin ne zaman kaydedildiği tespit edilemezken, rehinelerin gerçekten serbest bırakılıp bırakılmadığı bağımsız kaynaklarca doğrulanmadı. 
     Metro TV için çalışan Endonezyalı gazetecilerden, kimliği belirlenemeyen, askeri üniformalı kişiler tarafından Ramadi'de durdurulmalarının ardından haber alınamamıştı. 
     El Cezire televizyonu, Endonezyalı gazetecilerin kaçırılması olayını daha önce adı duyulmamış ''Mücahit Ordusu'' adlı bir örgütün üstlendiğini bildirmiş, rehinelerin görüntülerinin yer aldığı bir video kasetten kesitler yayımlamıştı. 
     Video kasette, biri erkek biri kadın olan gazeteciler, kameraya pasaportlarını gösterirken görülmüştü. 
     
     ENDONEZYA DOĞRULADI 

     Endonezya hükümeti, Irak'ta kaçırılan iki Endonezyalı gazetecinin serbest bırakıldığını doğruladı. 
     Endonezya Dışişleri Bakanlığı sözcüsü Marty Natalegawa, düzenlediği basın toplantısında, ''Meutya Hafid ve kameraman Budiyanto'nun serbest bırakıldığını doğrulayabiliriz. Endonezya'nın Amman Büyükelçiliği, Meutya'dan Irak'tan ayrılmak üzere olduklarını bildiren bir telefon aldı'' dedi. 
     Irak'ta geçen hafta kaçırılan 2 Endonezyalı gazetecinin serbest bırakıldığını gösteren bir video kaset ortaya çıkmıştı. 
     Associated Press'e gönderilen video kasette, Endonezyalı gazetecilerin bir militanla el sıkıştıkları görülüyordu. Maskeli bir militan tarafından okunan bildiride, Endonezyalı gazetecilerin şüphe üzerine kaçırıldıkları, iki İslam ülkesi arasındaki kardeşliğe duyulan saygı çerçevesinde, herhangi bir şart veya fidye talep edilmeksizin serbest bırakıldıkları belirtilmişti. 
     
</TEXT>
</DOC>
