<DOC>
<DOCNO> 339229 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/03/son/soneko54.html </URL>
<DATE> 2005/05/03/ </DATE>
<TIME> 20.50 </TIME>
<AUTHOR>  </AUTHOR>
<HEADLINE>
Devlet Bakanı Babacan "Nisan enflasyonu beklentiler çerçevesinde" 
</HEADLINE>
<TEXT>

     Devlet Bakanı Ali Babacan, Nisan ayı enflasyon oranlarını tamamen beklentiler çerçevesinde ve olumlu olarak değerlendirdiklerini söyledi. 
     Babacan, Asya Kalkınma Bankası’nın 38. Yıllık Guvernörler Kurulu Toplantısı nedeniyle verilen resepsiyona katıldı. 
     Bakan Babacan, burada, Nisan ayı enflasyon oranlarını AA muhabirine değerlendirirken, Nisan ayı enflasyonunun beklentiler çerçevesinde olduğunu söyledi. 
     Mevsimsellik etkisine dikkati çeken Babacan, enflasyonun yüksek, düşük olduğu aylar bulunduğunu belirterek, "Genelde nisan ayı da ortalamanın üzerinde bir aydır. Niye Bahara giriliyor. Özellikle giyimde, ayakkabıda yeni çeşitler yani sezonun malları piyasaya çıkıyor. O mevsimselliği TÜFE’de gördük. TÜFE 0.71. Bunun içinde sadece giyim, ayakkabı yüzde 8. Yani yüksek mevsimsellik etkiye rağmen ortalama 0.71 ile Nisan ayı kapanmış oldu" diye konuştu. 
     Babacan, ÜFE’de ise petrol ve petrol ürünlerinin etkisinin devam ettiğini söyledi. 
     Petrol ve petrol ürünlerindeki yüksek oranlı artışlara işaret eden Babacan, buna rağmen genel ortalamanın yüzde 1.21 olarak gerçekleştiğini, oldukça yüksek petrol fiyatlarına rağmen yıllıkta düşüş olduğunu bildirdi. 
     Devlet Bakanı Babacan, kur hareketlerinin de eskisine göre daha fazla hissedildiğini, bunun da gayet doğal olduğunu belirtti. 
     Daha önceki aylarda, "Bundan sonraki aylarda küçük küçük artışlar yaşayabiliriz" dediğini anımsatan Babacan, ancak genel trendin hep aşağı doğru olduğunu vurguladı. 
     Ali Babacan, "Bizim yüzde 8’lik yıl sonu hedefine paralel bir enflasyonla inşallah bu yılı kapatmış olacağız. Biz, bu enflasyon oranlarını tamamen beklentiler çerçevesinde ve olumlu olarak değerlendiriyoruz" diye konuştu. 
     
     ASYA KALKINMA BANKASI TOPLANTISI 
     Bakan Babacan, Asya Kalkınma Bankası Toplantısı’nı değerlendirirken de toplantıya 71 ülkeden katılımcı olduğunu, pek çok ikili görüşme yaptığını ve görüşmelerin verimli geçtiğini söyledi. 
     Bankaların, uluslararası kuruluşların temsilcileriyle görüşmeleri bulunduğunu aktaran Babacan, özel bankalardan da çok sayıda katılımcı olduğuna dikkati çekti. 
     Sadece hükümet temsilcileri değil, pek çok ülkeden finans kuruluşlarının temsilcilerinin de toplantıya katıldığını belirten Babacan, onlarla da görüşmeleri bulunduğunu bildirdi. 
     Ali Babacan, "Yatırımcılar da epeyce var. Gruplar halinde geliyorlar. Görüşeceğim yabancı gruplar var. Bugün başladık. İki gün daha yoğun bir şekilde devam edecek. Dakika dakika dolu bir programımız var" şeklinde konuştu. 
     Babacan, bugünkü bir oturuma katılan 9. Cumhurbaşkanı Süleyman Demirel ile de kısa bir sohbetleri olduğunu söyledi. 
     Bu arada, Swissotel’deki resepsiyona, Asya Kalkınma Bankası’nın 38. Yıllık Guvernörler Kurulu Toplantısı için gelen pek çok yabancı 
     bakan ile çeşitli kuruluşların temsilcileri katıldı. 
     Toplantıda, Merkez Bankası Başkanı Süreyya Serdengeçti ve Hazine Müsteşarı İbrahim Çanakcı da hazır bulundu. 
     
</TEXT>
</DOC>
