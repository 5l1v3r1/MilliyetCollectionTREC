<DOC>
<DOCNO> 338913 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/02/son/sonsiy28.html </URL>
<DATE> 2005/05/02/ </DATE>
<TIME> 16.00 </TIME>
<AUTHOR>  </AUTHOR>
<HEADLINE>
Müttefikler, İncirlik'i kullanmadan 1 ay önce bilgilendirme yapacak 
</HEADLINE>
<TEXT>

     İncirlik üssü dahil olmak üzere Türk liman, havaalanı, tesis ve üslerinin BM kararları çerçevesinde müttefik ülkelerce kullanımı sırasında ilgili ülkelerin "blok bilgilendirme" yapacağı bildirildi. 
     Diplomatik kaynaklardan edinilen bilgiye göre, ABD, İngiltere veya Kore gibi müttefik ülkelerin, İncirlik veya başka bir Türk tesisini kullanmak istediğinde 1 ay önceden bildirimde bulunması gerekiyor. 
     Aynı kaynaklar, bunu "blok izin" olarak değil, "blok bilgilendirme" olarak nitelendirirken, yapılacak her bir uçuş için Türkiye’nin egemenlik hakkını elinde tuttuğuna işaret ediyorlar. 
     Öte yandan, İncirlik üssünün kullanımının bir yıl daha uzatılmasına ilişkin kararnamenin çıkmasından önce ABD’nin Ankara Büyükelçiliği’nden verilen bilgide, "Mevcut hukuki dayanaklara bağlı kalınarak, ABD’nin transit kargo merkezi talebi, uçuş ve kargo onay işlemlerinin kolaylaştırılması için, İncirlik’e inen ve İncirlik’ten kalkan kargo uçaklarına blok izin alınmasını da içermektedir" denilmişti. 
     İncirlik üssünün kullanım süresinin uzatılmasını isteyen ve bu talebi son kararnameyle karşılanan ABD, bu üste en fazla 6 tane C-17 kargo uçağı bulundurabilecek. ABD’nin ihtiyaç duyduğu lojistik ikmal maddeleri sivil ve askeri uçaklarla İncirlik üssüne getirilecek ve bu kargo uçaklarıyla Irak veya Afganistan’a taşınacak. 
     ABD, İncirlik üssünden ikmal maddelerinin dışında personel veya mühimmat nakli yapamayacak. Ayrıca bu kullanım, sadece Irak ve Afganistan ile sınırlı olacak. 
     Diplomatik kaynaklar, "her ülkenin ihtiyaçları çerçevesinde bazı kişisel talepleri olabildiğine" işaret ederek, "her talebe, modaliteleri incelenerek, gerekli değerlendirmeler yapıldıktan sonra yanıt verildiğini" bildirdi. 
     Bu arada, Türkiye’nin İncirlik üssünün kullanımına ilişkin varılan mutabakat hakkında ABD’ye tek taraflı bildirim yaptığı da kaydedildi. 
     Diplomatik kaynaklar, İncirlik üssünün kullanım süresinin uzatılmasını "lojistik destek faaliyetlerinin sürdürülmesi" olarak niteliyor ve bu konuda ortak mutabakat metni bulunduğunu belirtti. 
     
     ÜÇÜNCÜ KARARNAME 
     İncirlik üssü de dahil olmak üzere Türk liman, havaalanı, tesis ve üslerinin, ilgili BM Güvenlik Konseyi kararlarında öngörülen faaliyetler çerçevesinde ve Genelkurmay Başkanlığı’nca belirlenecek ilke ve usuller doğrultusunda müttefik ülkelerce kullanılmasına ilişkin şimdiye kadar üç kararname çıktı. 
     İlk Bakanlar Kurulu kararı 23 Haziran 2003 tarihinde yürürlüğe konuldu. Bu kararname 22 Haziran 2004 tarihinde bir yıllığına uzatıldı. 
     Diplomatik kaynaklar 2003 ve 2004 kararnameleri arasında "bu bir yıl içinde çıkan BM kararlarına atıflarda bulunulması" şeklinde bir fark olduğunu, 2004 ile 2005 kararnameleri arasında ise hiçbir fark bulunmadığını belirtti. 
     Bu arada, son kararnamenin haziranda değil, nisan ayının sonlarında çıkmasının siyasi bir karar olduğunu belirten diplomatik kaynaklar, kararnamenin nisanda çıkmasına rağmen, İncirlik üssünün kullanımının Haziran 2005’ten itibaren bir yıl daha uzatıldığına dikkat çekiyor. 
     
     MÜTTEFİKLERE OLUMLU YANITIN GEREKÇELERİ 
     Türkiye’deki üs, liman, havaalanı ve tesisleri ABD’nin dışında İngiltere, Kanada, İtalya, Macaristan ve Kore gibi müttefik ülkeler de verilen izin doğrultusunda zaman zaman kullanabiliyor. 
     İngiltere’nin son olarak uçuş ekiplerinin konaklaması ile yakıt ikmali ve uçak bakımı imkanlarından yararlanmak amacıyla İncirlik’i kullanma talebi mevcut. Irak’taki çok uluslu güce katkıda bulunmakta olan Kore’nin ise Irak’taki birliğinin acil durum halinde Türkiye üzerinden tahliyesine izin verilmesini istediği bildiriliyor. 
     ABD, İngiltere ve Kore gibi müttefik ülkelerin taleplerine şu noktalar göz önüne alınarak olumlu yanıt verildiği belirtiliyor 
     "-Teröre karşı savaşta uluslararası toplumla birlikte BM ve NATO kararları doğrultusunda üstlenilen sorumluluklar, -Irak’ın toprak bütünlüğü ve siyasi birliğinin korunması ile istikrar ve güvenliğe kavuşmasının Türkiye için olduğu kadar bölgesel ve global barış açısından taşıdığı önem, -Dost ve komşu Irak ile mevcut iyi ilişkiler ile Irak halkıyla dayanışma, -Afganistan’ın istikrarı ve barışın temininin taşıdığı önem, -Dost Afganistan ile mevcut iyi ilişkilerin yanı sıra Afgan halkıyla dayanışma, -Dost ve müttefik İngiltere ve ABD ile gerek ikili ilişkiler, gerekse bölgesel ve uluslararası ilişkileri ilgilendiren konularda paylaşılan evrensel değerler ve dayanışma, -Kore ile yakın ilişkiler ve dostluk ilişkileri." 
     
</TEXT>
</DOC>
