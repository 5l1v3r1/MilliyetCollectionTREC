<DOC>
<DOCNO> 336238 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/23/son/sonspo28.html </URL>
<DATE> 2005/04/23/ </DATE>
<TIME> 15.05 </TIME>
<AUTHOR>  </AUTHOR>
<HEADLINE>
85 kiloda İzzet İnce, silkmede bronz madalya kazandı... 
</HEADLINE>
<TEXT>

     Bulgaristan'ın başkenti Sofya'da süren 84. Avrupa Erkekler Halter Şampiyonası'nda, 85 kiloda İzzet İnce, silkmede 3. olarak bronz madalya kazandı. 
     İnce, koparmadaki 3 hakkında da başarılı olamayınca sıfır çekti ve hem koparmada, hem de toplamda madalya şansını kaybetti. 
     Koparmada birinciliği 172.5 kiloyla Belarus'tan Ruslan Novikau alırken, ikinciliği Ermenistan'dan Arsen Melikyan 165 kiloyla, üçüncülüğü de yine aynı kiloyla ve tartı farkıyla Ukrayna'dan Olexander Cherpak elde etti. 
     Silkmede birinciliği 205 kiloyla Rumen Valeriu Calancea elde etti. İkinciliği ise yine 205 kiloyu kaldıran Belarus'tan Ruslan Novikau tartı farkıyla aldı. Türk sporcu İzzet İnce ise silkmede ilk hakkında kaldırdığı 200 kiloyla bronz madalyanın sahibi oldu. İkinci ve üçüncü haklarında 202.5 kiloyu deneyen İnce, bunlarda başarılı olamayınca, bronz madalya ile yetinmek zorunda kaldı. 
     Toplamda altın madalya 375 kiloyla Belarus'tan Ruslan Novikau'nun olurken, gümüş madalyayı 367.5 kiloyla Rumen Valeriu Calancea, bronz madalyayı da 362.5 kiloyla Ermenistan'dan Arsen Melikyan kazandı. 
     İzzet İnce, yarışmanın ardından yaptığı açıklamada, bronz madalyayla yetinmek zorunda kalmasının kendisi açısından üzücü olduğunu belirterek, ''İyi çalışmıştım. Farklı ve daha iyi sonuç bekliyordum. Ama olmadı üzgünüm'' diye konuştu. İnce, Akdeniz Oyunları ve Dünya Şampiyonası'nda bu hatasını affettireceğini söyledi. 
     
</TEXT>
</DOC>
