<DOC>
<DOCNO> 344816 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/22/son/soneko09.html </URL>
<DATE> 2005/05/22/ </DATE>
<TIME> 11.50 </TIME>
<AUTHOR>  </AUTHOR>
<HEADLINE>
Akaryakıt kaçakçılığına sıkı takip, antrepolara kamera... 
</HEADLINE>
<TEXT>

     Gümrük Müsteşar Vekili Tuna Turagay, akaryakıt ürünlerindeki yüksek vergi oranlarının ve akaryakıt ürünlerinin yoğun talep görmesinin akaryakıt kaçakçılığını cazip hale getirdiğini belirterek, "Kaçakçılığı önlemek için yeni tedbirler alıyoruz" dedi. 
     Turagay, A.A muhabirine yaptığı açıklamada, kaçakçılık ve akaryakıt kaçakçılığını engellemek için Gümrük Müsteşarlığı olarak yeni bir tebliğ hazırladıklarını ve önümüzdeki günlerde tebliğin yayımlanacağını bildirdi. 
     2004 yılı başından itibaren akaryakıt antrepolarında elektronik 
     ölçüm cihazlarının yerleştirilmesinin zorunlu hale getirildiğini hatırlatan Turagay, şöyle devam etti 
     "Yeni tebliğ ile bir adım daha ileri gidilerek, her nevi petrol ürünü depolanan antrepolarda bulunması zorunlu olan elektronik ölçüm cihazlarının bilgisayar bağlantılarının oluşturularak, elektronik ortamda ilgili gümrük müdürlükleri ve başmüdürlüklerden gözetim yapılmasını ve antrepoda bulunan akaryakıt miktarının buralardan izlenmesini sağlayan bir sistemin antrepo işleticileri tarafından kurulması zorunlu olacak. Böylece ne girdi, ne çıktı görme imkanımız olacak." Turagay, kamera ve elektronik sayaç sistemine sahip olmayan antrepolara açılış izni verilmeyeceğini belirterek, faaliyette olanların da söz konusu sistemleri 31 Aralık 2005 tarihine kadar kurmamaları halinde Gümrük ve Muhafaza Başmüdürlükleri tarafından resen kapatılacağını bildirdi. 
     
     BİLGİ VERME ZORUNLULUĞU 

     Turagay, Romanya, Ukrayna, Bulgaristan’dan getirilen akaryakıtın gümrük antrepolarına boşaltılmasından önce bir kısmının küçük tonajlı gemilere transfer edilerek karaya taşındığını ve kalan kısmının antrepolara sevk edildiğini, yakıta ilişkin belgelerde miktarın yüksek gösterildiğini anlattı. Sintine sularına akaryakıt ve yağ karıştırıldığını ve bunların daha sonra karada ayrıştırıldığını kaydeden Turagay, mevcut akaryakıt kaçakçılığının büyük bir kısmının bu şekilde yapıldığını söyledi. Bu yollarla yapılabilecek kaçakçılığın önüne geçilebilmesi amacıyla yeni düzenlemede, antrepoya konulacak eşyanın petrol ürünü olması halinde, söz konusu akaryakıt ürününün taşınmasına ilişkin olarak düzenlenen taşıma belgesinde yer alan bilgilerin, 24 saat önceden antreponun bağlı bulunduğu gümrük müdürlüğüne bildirilmesi de zorunlu hale getirildi. 
     
     ANTREPOLARA KAMERA ZORUNLULUĞU 

     Turagay, A tipi genel antrepoların herkes tarafından kullanılabilir bir antrepo türü olduğunu ve bu özelliğinden dolayı A tipi genel antrepolarda çok yoğun bir eşya trafiğinin yaşandığını anlattı. 
     Bu antrepoların büyük kısmının iş yoğunluğu nedeni ile 24 saat hizmet verdiğini anlatan Turagay, "A tipi genel antrepoların giriş-çıkış noktalarının kamera sistemiyle 24 saat kayıt altına alınmasını öngörüyoruz. Böylece antrepolardaki gözetim daha etkin olacak. Bu, kaçakçılığı önleme açısından önemli bir adım" dedi. 
     
</TEXT>
</DOC>
