<DOC>
<DOCNO> 338637 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/son/sondun05.html </URL>
<DATE> 2005/05/01/ </DATE>
<TIME> 07.20 </TIME>
<AUTHOR>  </AUTHOR>
<HEADLINE>
Irak'ta iki günde 65 kişi öldü... 
</HEADLINE>
<TEXT>

     Irak'ta, yeni hükümetin kurulmasından bu yana, 65 kişinin saldırılarda öldüğü bildirildi. 
     Yetkililer, 28 Nisan'da yeni hükümetin kurulmasından sonra geçen iki günde, başkent Bağdat ve ülkenin diğer bölgelerinde direnişçiler tarafından düzenlenen çeşitli saldırılarda, en az 65 kişinin öldüğünü, onlarca kişinin de yaralandığını belirtti. 
     Iraklı yetkililer, sadece Cumartesi gününün bilançosunun, biri Amerikan askeri olmak üzere 18 ölü olduğunu bildirdi. 
     Amerikalı askeri yetkililer ise saldırılarda Perşembe gününden beri 7 Amerikan askerinin öldüğünü, 6'sının yaralandığını açıkladı. 
     Uzmanlar, yeni hükümetin kurulmasından sonra da saldırıların hızını kesmemesinin, Washington ve Bağdat yönetimlerinin, yeni hükümetle birlikte saldırıların azalacağı umudunu kaybettirdiğini belirtiyorlar. 
     Uzmanlar, son zamanlarda direnişçilerin saldırılarını iyi koordine ettiğine, daha karmaşık saldırılar düzenlediğine dikkat çektiler. 
     Bu arada, Associated Press haber ajansı, kendi verilerine göre, Irak savaşının başladığı 2003 yılının Mart ayından bu yana Irak'ta ölen Amerikan askeri sayısının, 1581 olduğunu kaydetti. 
     
</TEXT>
</DOC>
