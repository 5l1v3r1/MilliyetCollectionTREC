<DOC>
<DOCNO> 313212 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/07/son/sontur04.html </URL>
<DATE> 2005/02/07/ </DATE>
<TIME> 02.18 </TIME>
<AUTHOR>  </AUTHOR>
<HEADLINE>
Pavyonda bulduğu kızını yastıkla boğdu 
</HEADLINE>
<TEXT>

     Zafer SAMANCI DHA 

      KONYA'da, 45 yaşındaki Abidin Dündar, geçen ay evden kaçan ve Hatay'daki bir pavyonda bulup getirdiği kızı 18 yaşındaki Fatma Dündar'ı, yastıkla boğarak öldürdü. 
     Selçuklu İlçesi Fatih Işıklar Mahallesi'nde oturan Abidin Dündar ve Esme Dündar'ın kızları Fatma Dündar, 3 hafta önce hiçbir not bırakmadan ortadan kayboldu. 
     Terzilik yapan Abidin Dündar, kızının izini sürmeye başladı. Abidin Dündar, bir süre sonra Hatay'a giden kızının Şah Pavyon'da çalıştığını tespit etti. Hemen Hatay'a giderek Fatma Dündar'ı bulan baba Abidin Dündar, "Seni affettim. Evine dön diyerek'' kızını ikna etti. Dündar, pavyon sahiplerine 3 bin YTL 3 milyar lira ödedikten sonra kızını da yanına alarak dün akşam saatlerinde Konya'daki evlerine geldi. Abidin Dündar, gece uykuya dalan kızını, odasında yastıkla boğarak öldürdü. 
     Daha sonra polisi arayan Abidin Dündar, kızının hap içerek intihar ettiğini ileri sürdü. İntihar haberini alan polis, eve gelerek inceleme yaptı, anne ve babanın ifadelerine başvurdu. Anne Esme Dündar'ın ifadesinden, genç kızın Hatay'daki bir pavyondan babası tarafından bulunarak eve getirildiğini belirleyen polis, araştırmayı derinleştirirken şüphe üzerine yüzünde çizikler olan baba Abidin Dündar'ı gözaltına aldı. Cinayet masası ekipleri tarafından sorgulanan Abidin Dündar, bir süre sonra kızını kendisinin yastıkla boğarak öldürdüğünü itiraf etti. 
     Abidin Dündar, polise verdiği ifadede, kızını 20 gün boyunca aradığını ve sonunda izine Hatay'da rastladığını belirterek, şöyle devam etti 
     "Hatay'da bir pavyonda çalıştığını belirledim. Kızımı geri getirmek için Hatay'a gittim. Kızım çalıştığı pavyonda karşısında beni görünce korktu ve kaçmak istedi. Onu yakaladım ve Seni afediyorum eve dön' dedim. Çok sevindi ve benimle gelmeyi kabul etti. Daha sonra eve getirdiğim kızımı odasında yatarken yastıkla boğarak öldürdüm. O benim biricik kızımdı. Ama pavyona düştüğünü yakınlarım öğrenseydi kimsenin yüzüne bakamazdık. Hem onu, hem kendimi, hem de aile şerefimizi kurtardım.'' Fatma Dündar'ın cesedi Konya Numune Hastanesi morguna kaldırılırken, baba Abidin Dündür polisteki sorgusunun tamamlanmasından sonra adliyeye sevk edilecek. 
     
</TEXT>
</DOC>
