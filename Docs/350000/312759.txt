<DOC>
<DOCNO> 312759 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/06/ekonomi/eko01.html </URL>
<DATE> 2005/02/06/ </DATE>
<TIME>  </TIME>
<AUTHOR>  </AUTHOR>
<HEADLINE>
'Enflasyon eski sepetle 0.32 puan daha fazla' 
</HEADLINE>
<TEXT>


DİE'nin yeni enflasyon sepetiyle yüzde 0.55 olarak hesapladığı ocak ayındaki TÜFE artışı, eski sepetle yüzde 0.87 olarak gerçekleşti 

ANKARA ANKA 

Devlet İstatistik Enstitüsü DİE ocak ayı enflasyon oranlarını 1994 yılı bazlı eski enflasyon sepetine göre de açıkladı. Yeni sepetin TÜFE'de artış oranını eskisine göre daha düşük, ÜFE'de ise eski TEFE daha yüksek ölçtüğü belirlendi. DİE'nin yeni enflasyon sepetiyle yüzde 0.55 olarak hesapladığı ocak ayındaki TÜFE artışı, eski sepetle bunun 0.32 puan üzerine çıkarak yüzde 0.87 olarak gerçekleşti. Yeni endeksle yüzde 0.41 olan ÜFE'deki düşüş eski endeksle TEFE yüzde 0.9 olarak hesaplandı. 

Eğitim ikisinde de düştü 
TÜFE'de yeni endeksle yüzde 9.23 olarak hesaplanan ocak sonu itibariyle son bir yıllık enflasyon ise eski endeksle yüzde 9.47 düzeyinde gerçekleşti. Eski endekse göre yıllık enflasyon geçen yıl aralık ayına göre artış gösterdi. 2004 sonunda yıllık enflasyon TÜFE'de yüzde 9.32 olarak açıklanmıştı. Yeni endeksle yüzde 8.50 olarak belirlenen yıllık ortalama enflasyon ise eski endeksle yüzde 10.06 düzeyinde hesaplandı. 
1994 100 bazlı eski endekse göre ocakta gıda ve içki fiyatları bir önceki aya göre yüzde 0.86 oranında artış kaydetti. Yeni endekste "gıda ve alkolsüz içecekler" ve "alkollü içecekler ve tütün" olarak ikiye ayrılan söz konusu harcama gruplarından gıda va alkolsüz içeceklerde yüzde 1.19, alkollü içecek ve tütünde ise yüzde 0.01 artış kaydedilmişti. 
Eski endekse göre konut harcamaları yüzde 1.49, sağlık harcamaları yüzde 0.88, ulaştırma harcamaları yüzde 2.65, eğlence ve kültür harcamaları yüzde 3.46, lokanta ve otel harcamaları yüzde 1.77 artarken, eğitim harcamaları ise yüzde 0.63 oranında azaldı. Yeni endeks konut harcamalarının yüzde 0.67, sağlık harcamalarının yüzde 0.57, ulaştırma harcamalarının yüzde 2.85, eğlence ve kültür harcamalarının yüzde 1.92, lokanta ve otel harcamalarının yüzde 1.27 oranında azaldığını göstermişti. Yeni endekse göre eğitim harcamaları yüzde 0.27 düşmüştü. 
1994 100 bazlı TEFE ise ocakta bir önceki aya göre yüzde 0.9 oranında düşüş kaydetti. Yeni endekse ÜFE ocakta yüzde 0.41 oranında düşüş kaydetmişti. Yeni endekste yüzde 10.7 olan yıllık ÜFE artışı eski endekste yüzde 9.92'de kaldı. Yeni endeksle yüzde 14.55 olarak gerçekleşen yıllık ortalama artış ise eski endekste yüzde 11.02 olarak hesaplandı. 

İmalat sanayi farkı 
Yeni endeksle yüzde 0.93 olarak hesaplanan tarım fiyatlarında ocak ayında bir önceki aya göre yaşanan artış eski endeksle yüzde 0.97 olarak belirlendi. Yeni endeksle yüzde 3.40 olan madencilik fiyatlarındaki düşüş yeni endeksle yüzde 4.57'ye kadar geriledi. Yeni endeksle yüzde 1.06 olarak belirlenen imalat sanayi fiyatlarındaki azalış eski endekse göre yüzde 1.6 gibi çok daha fazla oldu. Elektrik - gaz ve su fiyatlarında yeni endekse göre yüzde 3.9 olan artış, eski endekse göre ise yüzde 3.18'de kaldı. 

Milliyet, enflasyonda 2003 - 2004 endekslerinin açıklanmasını istiyor Devlet İstatistik Enstitüsü'nün DİE yeni enflasyon serisinde 2003 ve 2004 yılı değerlerini açıklamaması üzerine başlayan tartışma sürüyor. Milliyet, önceki gün hem Milliyet tüzel kişiliği olarak Genel Yayın Yönetmeni Mehmet Y. Yılmaz, hem de muhabir Tarık Yılmaz adına DİE'ye başvurarak geriye doğru verilerin açıklanmasını istedi. Bilgi Edinme Yasası'na dayanılarak yapılan bu başvurunun 15 işgünü içinde yanıtlanması gerekiyor. 
Geriye dönük verilerin açıklanmaması, kıyaslama olanağını ortadan kaldırıyor. Bu durumu, "enflasyonda hafızayı yitirmek" olarak niteleyen uzmanlar, yeni bir metod benimsendiğinde yeni serinin bir ya da iki yıl öncesinin verileri ile yayımlanması gerektiğini vurguluyorlar. Kıyaslama olanağının ortadan kalkması özellikle yatırım yapmak isteyenlerin hesaplamalarını zorlaştırıyor. Örneğin altı ay önce çıkmış bir Hazine bonosunun reel getirisi hesaplanamıyor. DİE 2005 Ocak ayı enflasyon oranlarını 1994 yılı bazlı eski enflasyon sepetine göre açıkladı ancak ekonomistlerin ve Milliyet'in yayımlanmasını istediği veriyle ilgili bir açıklama yapmadı. 


</TEXT>
</DOC>
