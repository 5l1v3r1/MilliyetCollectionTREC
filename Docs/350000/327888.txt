<DOC>
<DOCNO> 327888 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/28/son/sontur03.html </URL>
<DATE> 2005/03/28/ </DATE>
<TIME> 02.19 </TIME>
<AUTHOR>  </AUTHOR>
<HEADLINE>
3 gün 3 gece katır sırtında gelerek teslim oldu 
</HEADLINE>
<TEXT>

     Cem BAKIRCI DHA 

      ŞIRNAK'ın Silopi İlçesi'ndeki Habur sınır kapısına katır sırtında silah teçhizatıyla birlikte gelen PKK teröristi 27 yaşındaki Battal Kızılay, geçen aralık ayında güvenlik güçlerine teslim oldu. Kandil Dağı'ndaki PKK Kongra- Gel kampından kaçtığını belirten Battal Kızılay, daha önce de kaçtığını, ancak yakalanıp 11 ay hücre cezasına çarptırıldığını söyledi. 15 yaşındayken köyünü basan PKK teröristlerince kaçırılarak zorla saflarına katıldığını öne süren Kızılay, kendisini geri hizmette tuttuklarını, hiçbir çatışmaya katılmadığını belirterek, pişmanlık yasasından yararlanmak istedi. 
     23 Aralık 2004 tarihinde güvenlik güçlerine Habur Sınır Kapısı'nda katır sırtında silah teçhizatıyla birlikte teslim olan PKK teröristi Battal Kızılay, terör örgütü üyesi olmak suçundan 15 yıl hapis istemiyle Erzurum 2'inci Ağır Ceza Mahkemesi'nde yargılanmaya başlandı. 
     1993 yılında silah zoruyla memleketi Iğdır'ın Karakoyunlu İlçesi2ne bağlı Murşitali Köyü'nden kaçırılarak örgütün İran'daki Dambat Eğitim Kampı'na götürüldüğünü, burada siyasi ve askeri eğitim verildiğini anlattı. 1995 yılında Kuzey Irak'taki Ayhan Botin Kampı'na götürülerek burada geri hizmette çalıştırıldığını belirten Battal Kızılay, şunları söyledi 
     "Örgütteyken lojistik destek görevinde bulundum. 1997 yılının Aralık ayında Türk Silahlı Kuvvetleri tarafından Kuzey Irak'a yönelik başlatılan hava operasyonunda 60 kişilik grupla birlikte yer degiştirdik. Bu operasyonda ayağımdan yaralanmıştım. Bir çok örgüt üyesi de ölmüştü. 2000 yılının Ağustos ayında Kuzey Irak'taki Kelereş Kampı'ndan kaçtım fakat yakalandıktan sonra 11 ay süreyle hücre' cezasına çarptırıldım.'' 
     
     MAYIN DÖŞÜYORLARDI 
     Kaçmayı, ailesine dönmeyi çok arzu ettiğini belirten Kızılay, "Fakat örgüt içerİsinde kaçmaya yönelik egilimler olduğundan önlem alınıyordu. Hatta mayın dahi döşüyorlardı. Kandil Dağı'nda 23 Aralık 2004 günü sabah 04.30 sıralarında silah teçhizatımı alarak karanlıktan faydalanarak kaçtım. Yaklaşık üç gün üç gece katır sırtında Habur Sınır Kapısı'na gelerek Türk güvenlik güçlerine teslim oldum. Yüksek adalete sığınıyor, pişmanlık yasasından yararlanmak istiyorum'' diye konuştu. 
     Mahkeme heyeti Battal Kızılay'ın eylemlere katılıp katılmadığına ilişkin Jandarma Genel Komutanlığı ve İçişleri Bakanlığı'na soru sorulmasını talep etti. Heyet, Kızılay'ın tutukluluk halinin devamına karar verirken, duruşma ertelendi. 
     
</TEXT>
</DOC>
