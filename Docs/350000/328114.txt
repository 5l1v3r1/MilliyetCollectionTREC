<DOC>
<DOCNO> 328114 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/29/son/sondun60.html </URL>
<DATE> 2005/03/29/ </DATE>
<TIME> 23.13 </TIME>
<AUTHOR>  </AUTHOR>
<HEADLINE>
BM ekipleri, Endonezya'daki deprem bölgesine ulaştı 
</HEADLINE>
<TEXT>

     Birleşmiş Milletlere BM bağlı 2 ekibin, helikopterle Sumatra'nın batı kıyıları açıklarındaki Nias ve Simeulue adalarına ulaştığı bildirildi. 
     BM İnsani Yardım Koordinasyon Dairesi'nden OCHA verilen bilgiye göre, BM, sivil toplum örgütleri ve Endonezya hükümetine bağlı personelden oluşan ekiplerin deprem üssüne en yakın konumda olan adalardaki durumu havadan inceleyerek, bölgede iletişim üsleri kurdukları ve gerekli insani yardım için ilk değerlendirmeleri yaptıkları bildirildi. 
     Sumatra'nın batı kıyıları açıklarında meydana gelen Richter ölçeğine göre 8,7 büyüklüğündeki depremin ardından 15 artçı sarsıntının kaydedildiği belirtilen OCHA açıklamasında, bu depremlerden en fazla etkilenen yerlerin, 444 bin nüfuslu Nias Adası ile 77 bin 751 nüfuslu Simeulue Adası olduğu ifade edildi. 5 bin nüfusu bulunan Banyak Adalarının da depremden en fazla etkilenen adalar arasında yer aldığı kaydedildi. 
     
     DOĞRULANMAMIŞ 200 ÖLÜ VE 500 YARALI 
     Simeulue'de 3 ölü ve yaklaşık 40 yaralı bulunduğunu ifade eden OCHA, bu yaralılardan 25-30'unun hala hastanelerde olduğunu bildirdi. Bölgede tıbbi imkanların yeterli olduğunun belirtildiği açıklamada, Nias Adası'nda da zararın, başta tahmin edilenden daha az olduğuna dikkat çekildi. Nias'ta hala doğrulanmamış 200 ölü ve 500 civarında yaralı olduğunu kaydeden OCHA, Nias Adası'nın başkenti Gunung Sitoli ve Güney Nias'ın başkenti Teluk Dalam'da binaların yüzde 85'inin hasar gördüğünü bildirdi. 
     Bölgede iletişim imkanlarının tamamen felç olduğuna dikkatİ çeken OCHA, bölgenin sadece üçte birine elektrik verilebildiğini kaydetti. Bölgeye yönelik yardım malzemelerinin yolda olduğuna işaret edilirken, Pulau Banyak ve Aceh Singkil adalarının da depremden etkilendiğine dair göstergeler olduğu kaydedildi. Açıklamada, Banda Açe ve Medan'da bulunan yardım ekiplerinin, bölgenin ihtiyaç duyduğu her türlü yardım malzemesine sahip olduğu bildirildi. 
     
     BM GENEL SEKRETERİ ANNAN 
     Öte yandan, BM Sözcüsü Fred Eckhard aracılığıyla mesaj yayınlayan BM Genel Sekreteri Kofi Annan, meydana gelen depremden duyduğu üzüntüleri ifade ederek, hayatını kaybedenlerin yakınlarına ve Endonezya Hükümeti'ne taziyelerini sundu. 
     Annan, bu zor zamanlarında BM desteğinin, Endonezya halkının yanında olduğunu belirterek, en kısa zamanda başlamasını dilediği yeniden yapılandırma konusunda da BM'nin yardıma hazır olduğunu kaydetti. 
     
</TEXT>
</DOC>
