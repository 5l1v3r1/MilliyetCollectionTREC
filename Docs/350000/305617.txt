<DOC>
<DOCNO> 305617 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/12/ekonomi/eko05.html </URL>
<DATE> 2005/01/12/ </DATE>
<TIME>  </TIME>
<AUTHOR>  </AUTHOR>
<HEADLINE>
Emekli aylıkları bayramdan önce 
</HEADLINE>
<TEXT>


ANKARA Milliyet 

SSK ve Bağ - Kur emeklileri, aylıklarını Kurban Bayramı'ndan önce alabilecek. Çalışma ve Sosyal Güvenlik Bakanlığı'ndan yapılan açıklamaya göre emekliler, aylıklarını bayram öncesinde yürürlüğe giren artış ve farklarla birlikte alacak. 
SSK emeklilerine maaşları, bugünden başlayarak 18 Ocak'a kadar ödenecek. Bağ - Kur emeklileri de maaşlarını 17 - 18 Ocak'ta alacak. 
SSK emeklilerinden tahsis numarasının son rakamı 9 ile 7 olanlar bugün, 5 ile 3 olanlar yarın, 1 ile 8 olanlar 14 Ocak'ta, 6 ile 4 olanlar 17 Ocak'ta son rakamı 2 ile 0 olanlar 18 Ocak'ta maşlarını alabilecek. 
Bağ - Kur'da da tahsis numarasının son rakamı tek olanlara 17 Ocak'ta, çift olanlar da 18 Ocak'tan itibaren aylıkları ödenecek. 
Maliye Bakanlığı'ndan yapılan açıklamaya göre Emekli Sandığı'ndan aylık alan emekli, dul ve yetimlerin aylık farkları ile harp malulleri, şehit dul ve yetimlerinin 2004'e ait ikramiyeleri de 17 Ocak'tan itibaren, aylık aldıkları bankalar ve PTT kanalıyla ödenecek. 

Dul, yetim ikramiyeleri 
Harp malulleri ile şehit dul ve yetimlerinin 2004 yılına ait tütün ikramiyeleri de 17 Ocak'ta ödenmeye başlanacak. Bu çerçevede 40 bin 865 kişiye, toplam 36 milyon 665 bin 452.89 Yeni Türk Lirası YTL ödeme yapılacak. Maluliyet derecelerine göre ödenecek ikramiye tutarları şöyle 
1. Derece'ye 1,604.00, 2. Derece'ye 1,443.60, 3. Derece'ye 1,243.10, 4. Derece'ye 1,122.80, 5. Derece'ye 1,002.50, 6. Derece'ye ise 882.20. 


</TEXT>
</DOC>
