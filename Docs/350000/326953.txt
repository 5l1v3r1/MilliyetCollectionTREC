<DOC>
<DOCNO> 326953 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/25/son/sondun19.html </URL>
<DATE> 2005/03/25/ </DATE>
<TIME> 11.00 </TIME>
<AUTHOR>  </AUTHOR>
<HEADLINE>
Kırgızistan'da seçimler Haziran'da 
</HEADLINE>
<TEXT>

     Kırgızistan'da hem başbakan hem de vekaleten devlet başkanlığı görevlerini yürüteceği açıklanan muhalefet lideri Kurmanbek Bakiyev, devlet başkanlığı seçimlerinin Haziran'da yapılacağını bildirdi. 
     Bakiyev, milletvekillerine hitaben yaptığı konuşmada, ülkede Anayasa'ya uygun olarak devlet başkanlığı seçimlerinin üç ay sonra Haziran'da yapılacağını belirtti. 
     
     RUS VE AMERİKAN ÜSLERİNİ TARTIŞMAYA AÇMAYACAĞIZ 
     Kurmanbek Bakiyev, muhalefetin, ülke topraklarındaki Rus ve Amerikan üslerini tartışmaya açmayı planlamadığını bildirdi. 
     Bakiyev, düzenlediği basın toplantısında, yeni iktidarın ''daha önce imzalanan bütün uluslararası taahhütlerin ve anlaşmaların devamını garanti altına alacağını'' ve buna başkent Bişkek yakınlarındaki Amerikan ve Rus üslerinin de dahil olduğunu söyledi. 
     
     YENİ HÜKÜMET PARLAMENTODA BUGÜN OYLANACAK 
     Kırgızistan'da parlamentonun üst kanadı senatonun başkanı Altay Borubayev, yeni Kırgız hükümetinin bugün parlamento tarafından oylanacağını söyledi. 
     Borubayev, muhalefet tarafından oluşturulan Koordinasyon Konseyiyle birlikte hükümetin oluşumunun bugün belirlenmesine karar verdiklerini söyleyerek, ''Oturum, yerel saatle 16.00'da TSİ 13.00 başlayacak'' dedi. 
     
</TEXT>
</DOC>
