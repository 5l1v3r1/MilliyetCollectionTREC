<DOC>
<DOCNO> 323359 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/yasam/yas04.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Milyon dolarlık söz 
</HEADLINE>
<TEXT>


Eşinin 'fişini çektirmeme' karşılığında 1 milyon doları reddeden Michael Schiavo'nun, ona verdiği söz için 10 milyon doları da reddettiği ortaya çıktı 

DIŞ HABERLER SERVİSİ 

ABD'nin Florida eyaletinde, Michael Schiavo, tam 7 yıldır bitkisel hayatta olan eşi Terri'yi hayata bağlayan yaşam destek ünitesinin 'fişini çekmemesi' için işadamı Robert Herring'in yaptığı 1 milyon dolarlık teklifi reddetti. 
Kaliforniyalı işadamı Herring, tedavisi konusunda karar verme hakkını Terri'nin ailesine bırakması karşılığında, Michael Schiavo'ya 3 gün önce 1 milyon dolar teklif etmişti. Herring, tıp dünyasında sürekli yeni gelişmeler olduğunu hatırlatarak, Terri'nin iyileşmesini sağlayacak böyle bir yeniliğin kısa süre içinde bulunabileceğini söylemişti. 

Tek isteği eşinin huzuru 
18 Mart'ta mahkemeden karısının makineden çıkarılması hakkını elde eden Schiavo ise, karısının 15 yıl önce geçirdiği kalp krizinden önce, kendisini yapay yollarla hayatta tutmaya çalışmayacağına söz vermesini istediğini açıkladı. Schiavo'nun avukatı George Felos, daha önce de bu gibi tekliflerin geldiğini, bunlar arasında 10 milyon dolarlık bir teklifin de olduğunu söyledi. Felos, Michael'ın para değil, eşinin arzusunu yerine getirmek istediğini vurguladı. 



</TEXT>
</DOC>
