<DOC>
<DOCNO> 301984 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/29/son/sontur23.html </URL>
<DATE> 2004/12/29/ </DATE>
<TIME> 13.45 </TIME>
<AUTHOR>  </AUTHOR>
<HEADLINE>
2005'te ikamet belgesi almak 2.5 YTL... 
</HEADLINE>
<TEXT>

     İstanbul İl İdare Kurulu, önümüzdeki yıl muhtarlıklardan alınacak ikamet belgesi, nüfus cüzdanı örneği gibi evraklar için 2 milyon 500 bin lira 2.5 YTL ödenmesini kararlaştırdı. 
     Valilik'ten yapılan yazılı açıklamada, İl İdare Kurulu'nun, İstanbul Valisi adına Vali Yardımcısı Fikret Kasapoğlu'nun başkanlığında, İstanbul Defterdarı M. Akif Ulusoy, İl Milli Eğitim Müdürü Ömer Balıbey, İl Bayındırlık ve İskan Müdürü İsa Çamcı, İl Sağlık Müdürü Erman Tuncer ile Tarım ve Köyişleri Bakanlığı İl Müdürü Ahmet Kavak'ın katılımıyla toplandığı belirtildi. 
     Toplantıda, Şehir ve Kasabalarda Mahalle Muhtar ve İhtiyar Heyetleri Teşkiline Dair Kanun'un 20'inci maddesi ve diğer yönetmelikler gereğince kaymakamlıklarla yapılan yazışmalar sonucu hazırlanan dosyanın incelendiği kaydedilen açıklamada, ilgili kanun ve yönetmelikler çerçevesinde, İstanbul'da mahalle muhtarları tarafından görülecek hizmetlere karşılık alınacak harç miktarlarının yeniden belirlendiği bildirildi. 
     Açıklamada, buna göre muhtarların önümüzdeki yıl, ikametgah belgesi, nüfus cüzdanı örneği, nüfus cüzdanı kayıp, değiştirme ve fotoğraf yapıştırma, saklı nüfus belgesi, ikamet bildirgesi ve menşe şahadetnamesi gibi belgelerden 2 milyon 500 bin lira 2.5 YTL harç alacakları ifade edildi. 
     Aynı açıklamada, buna karşılık özel kanunlarla harçtan muaf tutulan kişilere istisna edilen işlemler ile fakirlik, askerlik ve şehit-gazi ailelerinin alacakları belgelerden ise ücret talep edilmeyeceği kaydedildi. 
     
</TEXT>
</DOC>
