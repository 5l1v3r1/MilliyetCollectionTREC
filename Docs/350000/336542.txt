<DOC>
<DOCNO> 336542 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/25/spor/aspo.html </URL>
<DATE> 2005/04/25/ </DATE>
<TIME>  </TIME>
<AUTHOR>  </AUTHOR>
<HEADLINE>
Belediye Başkanı 0-1 
</HEADLINE>
<TEXT>


Denizli ile kupa kapışmasından eksik ve yorgun ayrılan Sarı-Lacivertli takım, zorlu sınavından Brezilyalı oyuncusunun enfes gölü ve üç puan ile ayrıldı, endişeleri dağıttı 


90 dakika 

Daum, Aybaba'nın restini gördü 
MEHMET DEMİRKOL 

Fenerbahçe'nin eksiklikleri, Ankara Belediye'nin güçlü yönleri göz önüne alındığında bir avantaja dönüşmüştü. Ali Sami Yen'de, Galatasaray'a karşı kanatlarını muhteşem kullanan Belediye, Hasan Yiğit ve Jaba'nın karşısında Tuncay ve Mahmut Hanefi, Wederson ve Musa Büyük karşısında ise Anelka ve Serkan gibi hızlı adamları bulunca beklenen etkinliğine ulaşamadı. Samet Aybaba, Galatasaray'ı zorladığı bu oyunla Fenerbahçe'yi yıkmak istiyordu, ama çözmesi zor bir hızlı dönüş oyunuyla karşılaştı. Bunun yanı sıra Jaba'nın destek verdiği Ümit Karan'ın hızla geçebileceği, olmadı çok faul yaptırabileceği gerçeğine de, Deniz ve Önder engel oldular. Şu açık ki, Deniz ve Önder, Fenerbahçe'nin muhtemel savunma göbekleri arasında en aktif olanı. Bu iki oyuncu Servet - Luciano asıl savunmasından çok daha doğru çifte süpürücü tandem olabiliyorlar. Bu durum 20. dakikaya kadar rakip kaleye gitmek için hiçbir şey yapmayan Fenerbahçe'yi sadece bir pozisyon vererek ayakta tuttu. Sonra lider hareketlendi. Yine Anelka en delici ve üretici hücum adamıydı. Ama Nobre, Fransız'ın sağdan - yaptığı ortalarda değil - verdiği paslarda hep en ulaşılmaz yerlerde bekliyordu. Bu yolla gol bulamayışları bundan. Alex'in o alanlara girmekte tedirgin kalışı ve Tuncay'ın, Hanefi'yle çok ilgilenmesi de bunda etkili oldu. 40'a doğru Belediye'nin hareketlenip gole yaklaşmalarında ise Rüştü yüksek konsantrasyonla ayakta kaldı. Ve Alex'in sahneye çıkışıyla devreye önde girdiler. 
İkinci yarı durgun, uykulu bir oyunla başladı. Fenerbahçe, Nobre ve Anelka'ya top şişiriyordu. Belediye ise solunu çalıştırabildiği kadar rakip kaleye gidiyordu. 66'da Tita'nın oyuna girişiyle daha zorlayıcı takım oldular. Daum'un buna cevabı Nobre'yi oyundan alıp, Anelka'yı santrfora göndermek oldu. Böylece tam kontracı bir takım olacaklardı. Belediye'nin sahalarına yerleşmelerine izin verdiler. Ama kontratakları pek yapamadılar. İstisnası 83'teki başarılı girişim. Anelka'nın yaratıp, Tuncay'a attırdığı şık gol Emre Eyisoy'un - kanımca hatalı - bayrağıyla geçersiz sayıldı. Bu küçük istisna dışında tamamı uykulu anlarla geçen ikinci yarı son 5 dakikada hafifçe hareketlenen Belediye'nin sonuçsuz, pozisyonsuz çabalarıyla bitti. 

Hooijdonk'un kader günü 

Sakatlığını ileri sürerek Ankara deplasmanına gitmek istemeyen Hollandalı yıldızın durumu bugün yönetim zirvesinde masaya yatırılacak 

YUSUF KOBAL 

Fenerbahçe yönetimi, üçüncü kez Teknik Direktör Daum ile kriz yaşayan Pierre van Hooijdonk'un durumunu bugün gözden geçirecek. Alman hocadan rapor isteyecek olan Sarı - Lacivertli yönetimin, sakatlığını ileri sürerek Ankara deplasmanına gitmeyen Hollandalı yıldızı kadro dışı bırakabileceği öğrenildi. 
Başkan Aziz Yıldırım'ın daha önce sadece uyarmakla yetindiği Hooijdonk'a karşı bu kez sert bir tavır ortaya koyacağı ifade edildi. Teknik Direktör Daum'un da disiplinsiz davranışlar içindeki golcü oyuncuyu takımda istemediği kaydedildi. 

Üst düzey misafirler 

Ankaraspor - Fenerbahçe maçında protokol tribününde de büyük bir yoğunluk yaşandı. Bürokratlar, milletvekilleri ve Türk Silahlı Kuvvetleri mensuplarının karşılaşmaya büyük ilgi göstermeleri, Şeref Tribünü'nde adeta izdiham yaşanmasına neden oldu. 

Maçın hakemi 
İyi yönetti 
Serdar Tatlı sonuca tesir edecek önemli bir hata yapmadı. Pozisyonlara yakındı, avantaj kurallarını iyi uyguladı. Tuncay'ın ofsayt gerekçesiyle sayılmayan golünde ise yardımcısının kurbanı oldu. 

GÜNÜN SÜRPRİZİ 
Anelka yarı savunmacı 
Serkan, Musa Büyük'le sol kanadın hızlı olanıyla oynuyordu. Daum bu kararıyla Musa'yı oldukça etkisizleştirdi. Ama bu ilginç bir durum doğurdu. Fenerbahçe orta sahasının sağındaki Anelka maçın bazı bölümlerinde kariyerinde ilk kez takımının en gerisindeki adam oldu. Musa ve Wederson'un yer değiştirerek yaptıkları görevlerinde Wederson'u takip eden Fransız, çoğu kez sağ bek pozisyonuna gitti. Orada 4 süpürücüden biri oldu. Bu büyük yıldızın bu kadar erken Türkiye'ye gelişi, Avrupa'da çoğu kişiyi şaşırtmıştı. Bir de gelip onu pozisyonunda görselerdi 

MAÇIN KAHRAMANI 
Tuncay yine en çalışkan 
Onunla ilgili spekülasyonlar, yapamadıkları, kaçırdıkları vs. bir yana, en kötü oynadığı maçta bile takımının en çalışkanı o. Dün yine sadece kendi işini yapmadı. Bugüne kadar hiç şans bulamadığı için Daum tarafından bir nevi ateşe atılan Mahmut Hanefi'yle sürekli ilgilenip, onun açıklarını kapattı. Bununla kalmadı, takımının girdiği ilk iki pozisyonda son şutları o çekti. Orta sahada, savunmada, hücumda hep o vardı. Alex'in attığı golde bile oradaydı. Topa Alex kadar yakındı. Jerviç o an ne düşündü acaba. Bir solak, bir sağlak topun başında. Barajsız bir frikik gibi. 

GÜNÜN SORUNU 
Nerede o geniş kadro 
Fenerbahçe'nin, İstanbul'dan gelen kadrosu 17 kişiydi. Böyle olunca kulübede bir kişi eksik oturdular. Mustafa Denizli döneminde de böyle olmuş, Fenerbahçe haftalarca yedek kulübesinde iki yedek kaleciyle oturmuştu hatırlarsınız. Fenerbahçe'nin kadrosu zengin evet. Oyuncu kalitesi ve onların banka hesapları açısından. Yoksa sayısal olarak değil. 

MAÇIN DAKİKALARI 
İkinci gol ofsayt değildi 

15 Wederson'un sağdan kullandığı serbest vuruşta top herkesin arasından geçip, Jaba'ya ulaştı, ama o ayağının altından kaçırdı. 
23 Nobre'nin kafa aşırmasıyla boş, ama çapraz pozisyonda topla buluşan Tuncay'ın sağ ayağının dışıyla yaptığı vuruş Jevriç'in solundaki yan ağlarda kaldı. 
25 Alex'in yaklaşık 25 metre ve sağ çaprazdan kullandığı serbest vuruşta Jevriç topu kornere attı. 
29 Tuncay'ın, Alex'le girdiği verkaçta ceza sahasına girerken vurduğu şut yine Jevriç'in sağına gitti. Top bu kez direkten döndü. 
35 Alex'in önüne yuvarladığı topu Selçuk 20 metreden duraksamadan şutladı. Jevriç sağına giden topu uzanıp tuttu. 
40 En soldan Erman Özgür'ün dalıp, Ümit Karan'ın önüne bomboş yuvarladığı pas, Belediye için en net pozisyondu. Top Rüştü'nün müdahalesi sonucu Jaba'nın önüne düştü. Onun şutu filelerle buluştu, ama ofsayttaydı. 
42 Anelka'nın Ramazan'dan söküp sağdan çizgiye 1 metre mesafede kaleye paralel yolladığı topa Nobre ve diğer hiç kimse vurmadı. 
43 Erman'ın güzel ortasında ve altı pastan Jaba'nın kafasında ters köşeye giden topa Rüştü harika uzandı, kornere yolladı. 
44 Usta iş başında. Alex, çizgi üzerine indirilen topa hareketleniyor, alıyor. Aynı yerde Tuncay da var. Belki o daha müsait, ama bırakmayıp sol üst bir vuruş yapıyor. Jevriç'in üstünden üst direğin altına 0-1 
47 Ümit Karan, Önder'in üzerinden yaptığı harika aşırtmayla sol çaprazdan girip direk dibine vurdu. Rüştü başarılı. 
65 Wederson'un 35 metrelik sol dış serbest vuruşu çok sert, ama Rüştü'nün üzerine gitti. Milli kaleci iki hamlede topu tutabildi. 
83 Anelka arkadan atılan pasla harika bir çıkış yaptı ve Belediye ceza sahasına sağdan daldı. Ortasında Tuncay'ın vuruşu filelerle kucaklaştı, ama kıdemli yardımcı hakemin bayrağı ofsaytı gösteriyordu. 
87 Ramazan'dan güzel sıyrılan Serhat sağ çaprazdan Jevriç'in sağına yolladı. Top direği sıyırıp dışarı çıktı. 

YILDIZ TABLOSU 

ANKARASPOR 88 Jevriç 6 22 Hasan Y. 6 27 Şenol 6 5 Ramazan 6 30 Wederson 6 14 Ümit A. 5 15 Savaş Dk.84 8 Mustafa S. 5 7 Erman 5 6 Musa 5 20 Jaba 5 11 Saffet Dk.89 99 Ümit K. 4 9 Tita Dk.66 5 

YEDEKLER 
55 Cihan, 19 Halit, 21 Özer, 23 Mustafa Yalçınkaya 

FENERBAHÇE 34 Rüştü 7 30 Serkan 6 24 Deniz 6 19 Önder 6 16 Mahmut 5 21 Selçuk 5 15 Aurelio 7 10 Tuncay 7 27 Kemal Dk.89 20 Alex 7 39 Anelka 6 9 Serhat Dk.84 11 Nobre 6 7 Mehmet Dk.73 6 

YEDEKLER 
1 Volkan, 8 Murat, 32 Gürhan 


</TEXT>
</DOC>
