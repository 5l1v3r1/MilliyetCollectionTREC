<DOC>
<DOCNO> 300232 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2004/12/23/son/soneko35.html </URL>
<DATE> 2004/12/23/ </DATE>
<TIME> 15.45 </TIME>
<AUTHOR>  </AUTHOR>
<HEADLINE>
İTO Başkanı Yıldırım, kişi başına düşen geliri eleştirdi... 
</HEADLINE>
<TEXT>

     İstanbul Ticaret Odası İTO Yönetim Kurulu Başkanı Mehmet Yıldırım, Formula 1 Projesi'nde TOBB'un ''ortağız'' dediğini, ancak para vermediğini savunarak, ''20 trilyon lira sermaye açığımız var. Bunun ödenmesi gerekiyor. Odalar Birliği'ni bekliyorum'' dedi. Konuşmasında kişi başına düşen geliri de eleştiren Yıldırım "Armutlu ile Etiler arasında 50 bin dolar fark varsa sen kolay kolay AB'ye giremezsin" dedi. 
     İTO Meclisi'nin, Oda'nın 2005 yılı iş programı ve bütçesinin görüşüldüğü olağanüstü toplantısında konuşan Yıldırım, İTO'nun Formula 1 Projesi'nde kalite ve zaman açısından en güzel işlerden birini gerçekleştirdiğini söyledi. 
     Şu anda ortak olarak Deniz Ticaret Odası, İstanbul Sanayi Odası ve Borsa'nın ilgili kurullarında karar alındığını ifade eden Yıldırım, ''Odalar Birliği de tahmin ediyorum bu yılbaşı paramızı verecek. Ortağız diyor da parayı vermiyor. Cebe para girmeden de ben bu işi gerçekleşmiş olarak kabul etmiyorum'' dedi. 
     İTO'nun projenin yüzde 90'ını yaptığını, devletin, milletin yüzünü kara çıkarmadıklarını, İTO'yu küçük düşürmediklerini belirten Yıldırım, şunları kaydetti 
     ''Projenin 60-70 milyon dolar seviyesinde olduğunu ifade etmiştim. Diyeceksiniz ki niye 100 milyon dolar oldu. Proje fiyat artışından dolayı 100 milyon dolar olmadı. 70'den 100'e gitmesi fiyat artışından değil ek işlerdendir. 75 bin kişilik kapasite 125 bin kişi oldu. Motosiklet yarışı koyarsanız, 2 yarışta 10 milyon dolar alırsınız dendi. Allah'a şükür onu da yaptık. 10-15 kilometre arasında elektrik, su telefon ve altyapı hizmeti getiriyoruz. Su için 3.5 triyon lira istendi. Biz bunu 500 milyar lira civarına indirdik.'' Dünyanın en iyi pistini yaptıklarını ve en prestijli pist olacağını anlatan Yıldırım, şu anda Formula 1'de Biletix firması tarafından dakikada 2 bilet satıldığını belirtti. 
     
     FORMULA 1 İÇİN MECLİS ÜYELERİNE SERBEST KART 
     İTO Meclisi'ndeki herkesin Formula 1 Projesi'ne çok hakkının geçtiğini anlatan Yıldırım, eğer onaylanırsa, Meclis üyeleri için serbest kart düşündüğünü söyledi. 
     Mehmet Yıldırım, şunları kaydetti 
     ''Bugüne kadar bu projeye 30 milyon euro kredi kullandırılmıştır. 30 trilyon sermaye, 24 trilyon lira Odamız, 6 trilyon lira vakfımız para vermiştir. 20 trilyon lira sermaye açığımız var. Bunu ödememiz gerekiyordu. Odalar Birliği'ni bekliyorum. Eğer Ocak ayının başına kadar gelmezse, geleceğim siz değerli Meclis'e diyeceğim ki Oda'nın imkanları çerçevesinde 20 trilyon lirayı tamamlayalım .'' Yıldırım, ayrıca, Formula 1 promosyon ürünlerini 10 milyon dolara pazarlamaya çalıştıklarını da kaydetti. 
     
     ''AB GÖRÜŞMELERİNDE İKV EN BÜYÜK ROLÜ UYGULASIN'' 
     İTO'nun önümüzdeki yıl yurtdışı faaliyetlerine ağırlık vereceğini söyleyen Yıldırım, ''İktisadi Kalkınma Vakfı'nı İKV 40 yıldır taşımışız, gene de arkasındayız. Şimdi dönüyoruz diyoruz ki gelin bunu uzmanlarla takviye edelim, verelim hükümetin yanına. Devletin siyasi ve bürokrat kadrosuyla birleştirelim. AB görüşmelerinde İKV en büyük rolü uygulasın'' dedi. 
     Yıldırım, konuşmasında, kişi başına düşen geliri kastederek, ''Armutlu ile Etiler arasında 50 bin dolar fark varsa sen kolay kolay AB'ye giremezsin'' diye konuştu. 
     Unkapanı'ndaki TEKEL binaları konusunda Özelleştirme İdaresi ile görüşmeler yaptıklarını anlatan Yıldırım, binalardan birini İstanbul Ticaret Üniversitesi'ne kazandıracaklarını ifade etti. 
     İTO seçimlerine de değinen Yıldırım, henüz yönetmelik çıkmadığı için iç tüzüklerin açıklığa kavuşmadığını, kaç komite ile seçime gidileceği konusunda dahi netice alınmadığını, 10-15 günde bu konuya açıklık getirileceğini tahmin ettiğini belirtti. 
     
</TEXT>
</DOC>
