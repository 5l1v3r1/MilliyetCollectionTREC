<DOC>
<DOCNO> 323961 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/16/son/sondun21.html </URL>
<DATE> 2005/03/16/ </DATE>
<TIME> 12.45 </TIME>
<AUTHOR>  </AUTHOR>
<HEADLINE>
Irak Meclisi tarihi oturumu yaptı... 
</HEADLINE>
<TEXT>

     Irak'ta 30 Ocak'ta yapılan seçimle oluşturulan meclisin 275 üyesi yemin etti. Irak meclisinin ilk oturumu sona erdi. 
     Irak Devlet Başkanı Gazi El Yaver, yaptığı konuşmada, ''Aramızda kazanan ve kaybedenin olmadığını bilmeliyiz. Ya hepimiz kazanır, ya da hepimiz kaybederiz. Gelin, yöntemlere bakmaksızın amaçlarımızı birleştirelim'' dedi. 
     Konuşmaların ardından düzenlenen yemin törenini, Irak Yüksek Mahkeme Başkanı Mithad El Mahmud yönetti. Törenden sonra devam etmesi beklenen toplantının neden sona erdiği belirtilmedi. 
     Irak meclisinin ilk olarak devlet başkanı ve yardımcılarından oluşan bir başkanlık konseyi seçmesi, bunun için de rakip blokların aday gösterilecek isimler üzerinde anlaşması gerekiyor. 
     Bu arada, Amerikan ordusu, oturumun başlamasından hemen önce duyulan patlama seslerine, civara düşen 2 havan mermisinin yol açtığını, yaralanan olmadığını bildirdi. 
     Alınan geniş güvenlik önlemlerine rağmen, toplantı binasının yer aldığı Yeşil Bölge yakınlarında bir dizi patlama sesi duyulduğu belirtilmişti. 
     
</TEXT>
</DOC>
