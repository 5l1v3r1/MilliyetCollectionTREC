<DOC>
<DOCNO> 344550 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/21/son/sondun22.html </URL>
<DATE> 2005/05/21/ </DATE>
<TIME> 22.10 </TIME>
<AUTHOR>  </AUTHOR>
<HEADLINE>
Kosova'da 19 Mayıs kutlamaları... 
</HEADLINE>
<TEXT>

     Ulu önder Mustafa Kemal Atatürk’ün 19 Mayıs 1919’da başlattığı Kurtuluş Savaşı’nın anısına düzenlenen 
     Gençlik ve Spor Bayramı haftası kutlamaları çerçevesinde, bugün Kosova Prizren’de görkemli bir gençlik şöleni düzenlendi. 
     Kosova Barış Gücü KFOR bünyesindeki Türk Taburu Görev Kuvvet Komutanlığı’nca KTTGKK örgütlenen gençlik şölenine katılanları selamlayan Tabur Komutanı Topçu Kurmay Yarbay Tekin Bora İyidiker, çağdaş Türkiye Cumhuriyeti’nin kurulmasına giden yolun başlangıcı sayılan "19 Mayıs" gününün anısındaki sevinci ve mutluluğu Kosovalı dostlarla paylaşmaktan onur duyduğunu belirterek, Atatürk’ün bu önemli günü gençlere bağışlayarak onlara ve geleceğe olan güvenini belirttiğini söyledi. 
     Atatürk’ü iyi anlayan Türk milletinin, Kurtuluş Savaşı’ndan sonra savaş acılarının bir daha yaşanmaması için çaba sarf ettiğini, 86 yıl içinde barış gücü harekatı dışında hiçbir savaşta yer almadığına dikkat çeken Yarbay İyidiker, Türk milletinin tarih boyunca gittiği her yerde saygı, hoşgörü ve adalet kavramlarını öğrettiğini vurguladı. 
     Gençlerin, hoşgörü, karşılıklı sevgi, saygı ve işbirliğiyle barışın ve mutluluğun en büyük teminatı olduğunu belirten Tabur Komutanı konuşmasını, Atatürk’ün "Yurtta barış, dünyada barış" sözüyle tamamladı. 
     Dev Türk Bayrakları, Atatürk portresi ve balonlarla donatılmış olan Prizren Spor Salonu’ndaki şölende, Kosova’nın ünlü Arnavut ses sanatçısı Edona Laloşi, yerli Türk Pop Grubu "Mavi Duvar" ve Boşnak sanatçı Haşim Pantina tarafından sunulan program, salonu dolduran binlerce genç tarafından alkışlandı. 
     Şölenin sonunda, Tabur Komutanı Yarbay İyidiker, katılan sanatçılara çiçek ve teşekkür belgesi verdi. 
     Mehmetçik tarafından düzenlenen şölende, Kosova’nın çeşitli yerlerinden gelen Türk, Arnavut ve Boşnak öğrenciler ve gençler birlikte keyifli anlar yaşadılar. 
     
</TEXT>
</DOC>
