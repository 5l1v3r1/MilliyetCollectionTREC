<DOC>
<DOCNO> 309328 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/25/son/sonyas01.html </URL>
<DATE> 2005/01/25/ </DATE>
<TIME> 02.04 </TIME>
<AUTHOR>  </AUTHOR>
<HEADLINE>
Yaşlılara yağda kızarmış balık uyarısı 
</HEADLINE>
<TEXT>

     Yücel DÖNMEZ CHICAGO, DHA 

      AMERİKALI bilim adamları yağda kızartılmış balığın yaşlılarda inme riskini artırdığı uyarısında bulundu. 
     Harvard Üniversitesi Halk Sağlığı Merkezi'nde yapılan araştırma, ton balığı ve suda haşlanan veya fırında pişirilen balıkların 65 yaş ve üzerindeki insanlarda inme riskini azalttığını gösterdi. 
     Yaş ortalaması 65-74 arasında değişen 4775 denek üzerinde 12 yılda yapılan araştırmaya göre, ayda bir veya 3 kez fırında pişirilmiş veya haşlanmış balık tüketenlerde inme riski yüzde 14 daha az. Haftada en az 4 kez haşlanmış ya da fırında pişirilmiş balık tüketenlerde ise risk yüzde 28 oranında düşüyor. 
     Yağda kızarmış balık tüketen yaşlılarda ise inme riski yüzde 10, iskemi ile ilgili inme riski de yüzde 13 oranında artıyor. Uzmanlar, yetişkinlik çağı ve orta yaşlarda da balığın pişirilme şeklinin, kalp ve damar hastalıkları riski üzerinde önemli rol oynayabildiğini düşünüyor. 
     
</TEXT>
</DOC>
