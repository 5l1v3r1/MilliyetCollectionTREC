<DOC>
<DOCNO> 323326 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/13/siyaset/asiy.html </URL>
<DATE> 2005/03/13/ </DATE>
<TIME>  </TIME>
<AUTHOR>  </AUTHOR>
<HEADLINE>
Güvenlikçimiz iyi eğitim almalı 
</HEADLINE>
<TEXT>


Erdoğan, sokaktaki şiddetin önüne geçilebilmesi için, güvenlik görevlilerinin de, inşaat mühendislerinin de en iyi eğitimi alıp bunu uygulaması gerektiğini söyledi 

Şakir Aydın - İstanbul 


Başbakan Recep Tayyip Erdoğan, gençlerin en büyük sorununun özgüven olduğunu belirterek, "Yıllarca psikolojimizi yaralayan özgüven sorunumuzu aşmamız gerekiyor. Mühendisimiz, doktorumuz en iyi olduğundan emin olmalı. Ama güvenlik görevlilerimiz de, inşaat mühendislerimiz de en iyi eğitimi almak ve aldığı eğitimi tatbik etmek zorunda ki sokakta şiddet olmasın, binalar başımıza yıkılmasın" dedi. 
İstanbul Üniversitesi İÜ Avcılar Kampusü'nde dün yapılan Uluslararası Nakliyeciler Derneği 31. Olağan Genel Kurulu'na katılan Erdoğan, bir ülkenin üniversitelerine bakarak kat ettiği yolun ve bulunduğu noktanın görülebileceğini söyledi. 

'Dünya görüyor' 
Türkiye'nin insan kaynağı ve yetişmiş insan gücüyle dünyanın en büyük ekonomilerinin arasında yer aldığını ifade eden Erdoğan, "AB yolunda, kalitemizi artıracak yer üniversitelerdir. Türkiye yeni ufuklara yelken açmaktadır. Gelecek nesil, bizim yaşadığımız engel ve zorluklarla karşılaşmayacaktır. Kendi kendimizin propagandasını yapmıyoruz. Büyük bir ülkeyiz bunu dünya da görüyor. Dünya sadece ekonomik güç ilişkilerinden oluşmuyor. Ülkeler özgür ağırlıkları ile bu dünyada bir yer tutuyorlar. Şunu çok iyi bilelim ki, bizim de çok özel bir yerimiz vardır" diye konuştu. 
Erdoğan, "Ayağımıza pranga olan psikolojik özgüvenimizi sarsan küçük hesaplardan, incir çekirdeği mesafesindeki tartışmalardan kurtulmamamız gerekiyor" şeklinde konuştu. 
Erdoğan'a konuşmasının ardından Uluslararası Nakliyeciler Derneği Başkanı Çetin Nuhoğlu tarafından bir plaket takdim edildi. Erdoğan, daha sonra Avcılar Özer Saray Düğün Salonu'ndaki AKP ilçe başkanlarının toplantısına katıldı. Toplantı, basın mensuplarına kapalı olarak gerçekleştirildi. 

Başbakan'dan metro temeli 

Erdoğan, Ayazağa Metrosu'nun temel atma törenine katıldı. Erdoğan'ın konuşması sırasında İmar Bankası'nın mudileri olduğu öğrenilen 10 kişilik bir grup pankart açarak, slogan attı. Polis, grubu uzaklaştırdı. 

Aydınlık yarınlar 

Erdoğan, "Eleştirel akla sırt dönerek bizden birilerini ötekileştirerek, gerçeği tekelimizde sanarak, bu topluma hizmet edemeyiz. Yeni ufuklara bakarak, ülkeyi aydınlık yarınlara taşımak zorundayız" dedi. 


</TEXT>
</DOC>
