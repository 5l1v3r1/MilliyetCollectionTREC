<DOC>
<DOCNO> 325775 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/22/yasam/yas01.html </URL>
<DATE> 2005/03/22/ </DATE>
<TIME>  </TIME>
<AUTHOR>  </AUTHOR>
<HEADLINE>
Türkler ABD yolcusu 
</HEADLINE>
<TEXT>


Türkiye ve ABD arasında kültürel bir köprü kurmak amacıyla, 1 Nisan-31 Mayıs tarihlerinde düzenlenen Mayıs Festivali MayFest için sanat dünyasının ünlüleri New York'a gidecek... 

MEMETCAN DEMİRAY 

Merkezi New York'ta bulunan Türk kültür ve sanat kuruluşu Moon Stars Project'in Türkiye'yle ABD arasında kültürel bir köprü kurmak amacıyla her yıl organize ettiği MayFest'in Mayıs Festivali 7.'si, 1 Nisan - 31 Mayıs arasında düzenlenecek. New York Türk Filmleri Festivali'yle de tanınan kuruluş, bu yılki Mayfest'in açılışını Genco Erkal'ın "Fay Hattı" adlı oyunuyla yapacak. 17 Ağustos depreminden sonra Türkiye'de ortaya çıkan deprem korkusunu kara mizahla ele alan Dostlar Tiyatrosu'nun oyunu, Florence Gould Hall'de sahnelenecek. 

Açılış Genco Erkal'la 
Festivalde, bu yıl 9 proje yer alacak. Programda, 15 Nisan'da Elif Şafak'ın imza günü, 24 Nisan'da Bostonlu Türk dansçıların gösterisi, 29-30 Nisan'da Cem Baza'nın sahnelediği tiyatro oyunu, 1 Mayıs'ta Turquartet ve Özer kardeşlerden Anadolu müzikleri, 5-31 Mayıs'ta Muammer Yanmaz'ın fotoğraf sergisi, 6 Mayıs'ta Sunay Akın'ın tek kişilik gösterisi, 12 Mayıs'ta Ali Perret ve grubunun, 25 Mayıs'ta da Yeni Rakı adlı topluluğun konserleri var. 



</TEXT>
</DOC>
