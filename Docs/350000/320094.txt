<DOC>
<DOCNO> 320094 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/sontur16.html </URL>
<DATE> 2005/03/02/ </DATE>
<TIME> 10.50 </TIME>
<AUTHOR>  </AUTHOR>
<HEADLINE>
Pahalı balık ile ucuz balık arasında fark yok 
</HEADLINE>
<TEXT>

     Ucuz balıkla pahalı balık arasında, protein ve içerik açısından hiçbir fark olmadığı bildirildi. 
     Akdeniz Üniversitesi Su Ürünleri Fakültesi Dekanı Prof. Dr. Ramazan İkiz, AA muhabirine yaptığı açıklamada, Türkiye'de balık tüketiminin çok az olduğunu, balık yeme kültürünün yeterince yerleşmediğini söyledi. 
     Dünyada balık tüketim ortalamasının kişi başına 16, Türkiye'de ise 6 kilogram civarında olduğunu bildiren Prof. Dr. İkiz, bazı kimselerin balığı pahalı olduğu için yemediğini kaydetti. Balığın pahalı olabileceğini, ancak her keseye göre balık bulunabileceğini ifade eden Prof. Dr. İkiz, şöyle devam etti 
     ''Balık, genelde lüks bir yiyecekmiş gibi görünüyor. Oysa durum böyle değil. Balık yemek tamamen bir kültür ve bilinç işidir. Türkiye'de bu kültür yeterince gelişmemiştir. Bu nedenle bazı insanlar balığı pahalı olduğu gerekçesiyle yemiyor. Mercan, Barbun, Lagos gibi balıkların kilosu 25-50 milyon lira arasında değişiyor. Tabi bu Türkiye koşullarında yüksek bir fiyat. Ancak kilosu 3, 4 milyon liraya da balık var. İnsanlar nedense ucuz balık yemek istemiyor. Oysa pahalı balıkla ucuz balık arasında proteinler ve diğer yararları açısından hiçbir fark yoktur. Derelerde yetişen ve kilosu 3, 4 milyon liraya satılan sazan balığı ile 40 milyon liraya satılan mercan balığı arasında protein olarak hiçbir fark yok. Sazan balığı ile mercan balığının arasındaki tek fark, fiyatı ve lezzetidir.'' Balıkta yüzde 16-21 arasında protein bulunduğuna dikkati çeken Prof. Dr. İkiz, balığın önemli unsurlarından fosforun da fiyatına göre değişmediğini söyledi. 
     Balık yeme alışkanlığının geliştirilmesi için eğitim programları düzenlenmesi ve üretimin artırılması gerektiğini de ifade eden Prof. Dr. İkiz, sözlerini şöyle sürdürdü 
     ''Bunun için, balık üretim çiftliklerinin sayısı çoğaltılmalıdır. Böylece balık fiyatları ucuzlayacak, insanların daha fazla balık yemesi sağlanacaktır. Çünkü balık yemek, insan sağlığı açısından son derece önemlidir. Bunun iyi anlaşılması ve anlatılması gerekir.'' 
     
</TEXT>
</DOC>
