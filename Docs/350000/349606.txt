<DOC>
<DOCNO> 349606 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/07/yazar/sazak.html </URL>
<DATE> 2005/06/07/ </DATE>
<TIME>  </TIME>
<AUTHOR> Derya SAZAK  </AUTHOR>
<HEADLINE>
ABD ile yeni sayfa 
</HEADLINE>
<TEXT>

WASHINGTON 

Ne AB Anayasası'nın Fransa ve Hollanda tarafından reddi, ne Irak'ta patlayan bombaların yüzlerce kişinin ölümüne yol açması... Ne de uzak coğrafyalarda yaşanan sorunlar. 
ABD kamuoyu bunların çok uzağında 
Başbakan Tayyip Erdoğan'ın Washington'a yapacağı ziyaret öncesinde Amerikan medyası kendi dünyasında. Televizyon haberleri hafta sonunu, Michael Jackson'un 'taciz davası'yla geçirdi. Pasifik'te tatil yaparken kaybolan Natalie'nin öyküsü ve Nixon'u düşüren Watergate Skandalı'nın 'derin gırtlağı' emekli FBI ajanının 'bilgi sızdırmaktan' yargılanma tartışması sıcak gündemi oluşturuyor. 
Bu haberler gün boyu yayımlanırken Irak'ta ölenler, altyazıyla birkaç saniyede geçiştiriliyor. Dışarıya bu kadar kapanıp, sonra da 'Amerika'ya niye tepki gösteriliyor ' diye sorulmasını anlamak güç Neyse ki yazılı basın var, The New York Times'ın, The Washington Post'un haber ve yorumlarında, Irak'ın işgalinde ABD güçlerine 'kuzey cephesi'nden geçiş izni vermeyen 1 Mart tezkeresiyle 'gölgelenen' ilişkiler irdeleniyor. 
Felluce operasyonuna AKP'nin gösterdiği tepki, yükselen 'anti Amerikancılık', Irak'taki seçim sürecine Sünni Araplar lehinde gösterilen güvensizlik, The Wall Street'te yayımlanan makale, ilişkilerin yeniden dibe vurmasına yol açtı. 
Başbakan Erdoğan, Bush'tan randevu alabilmek için aylarca uğraştı. Washington'a giden yolu açmak için İsrail'e gitti. Şaron'la görüştü. Musevi lobisiyle dostluğu tazeledi. 
Erdoğan, ABD ile yeni sayfa açmak üzere Washington'a geliyor. 
Ziyaretin, AB Anayasası'na 'hayır' diyen Fransa ve Hollanda'nın tutumunun Türkiye'nin üyelik sürecini olumsuz etkilemesi olasılığı karşısında 'ABD desteğini' sağlamaya dönük yönü de referandumlar ertesi gündeme girdi. 
Beyaz Saray'daki Bush-Erdoğan görüşmesinde ABD Başkanı, AB'nin Türkiye'ye 'kapıyı kapatmaması' mesajını verecektir. 
Washington bu hafta, Başbakan Erdoğan'ın ziyaretiyle eşzamanlı önemli bir etkinliğe daha sahne oluyor. Türk-Amerikan Konseyi'nin ATC yıllık toplantısı başladı. 
Bu toplantıların 'askeri yönü' her zaman ağırlıklı olmuştur. 
Genelkurmay İkinci Başkanı Orgeneral İlker Başbuğ, Washington'da. 
ABD yönetimince 'not edilen' önemli bir tartışma da, Erdoğan'ın cumhurbaşkanlığı adaylığına ilişkin. Erdoğan 2007'de Köşk'e çıkarsa, AKP iktidarı kaybetse bile 'seçimsiz' 7 yıllık süre açılmış olacak. 
Kadere inanan Erdoğan ve Bush, Beyaz Saray'da 'başkanlık' modelini de konuşurlar mı 



</TEXT>
</DOC>
