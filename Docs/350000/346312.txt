<DOC>
<DOCNO> 346312 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/sondun31.html </URL>
<DATE> 2005/05/27/ </DATE>
<TIME> 15.30 </TIME>
<AUTHOR>  </AUTHOR>
<HEADLINE>
Eski Rum lideri Klerides'ten yeni itiraflar... 
</HEADLINE>
<TEXT>

     Güney Kıbrıs Rum yönetiminin eski lideri Glafkos Klerides, Aralık 2002’de Kopenhag’da Annan Planı’yla ilgili anlaşmayı, Kıbrıs Rum tarafını taahhüt altına sokmamak için imzalamadığını açıkladı. 
     Rum basınına göre, bir radyoda soruları yanıtlayan Klerides, 1974 Cenevre toplantıları, Kopenhag’da Annan Planı’nı niye imzalamadığı ve S-300 füzelerinin Girit’e taşınmasıyla ilgili itiraflarda bulundu. 
     "Kopenhag’da Kıbrıs Rum tarafını taahhüt altına sokmamak için çözüme imza atmadığını" söyleyen Klerides, "İki tarafın da birlikte imza atması gerekirdi. Fakat Rauf Denktaş’ın özel görevlisi böyle bir şey için yetkili değildi" ifadesini kullandı. 
     Denktaş, Kopenhag’a özel temsilcisi sıfatıyla dönemin Dışişleri ve Savunma Bakanı Tahsin Ertuğruloğlu’nu göndermişti. Siyasi hayatında hata yaptığını da kabul eden Klerides, "1974’te, iki bölgeli federasyonu kabul etmemeleri halinde Türkiye’nin harekatının devam edeceği" yönünde uyarılar aldıklarını, bu öneriyi kabul etmediği için kendisine de sorumluluk yükledi. 
     Klerides, o dönemde bu öneriyi kabul etmek yerine başka öneri sunduğunu ve iki tarafın denetiminde kalacak toprak miktarının daha sonra tartışılmasını önerdiğini belirtti. 
     Glafkos Klerides, yeterli destek görmediğini, Başpiskopos Makarios’un coğrafi iki bölgeli federasyona karşı olduğunu, Konstantinos Karamanlis’in ise bunun kabul edilmesi gerektiğini söylediğini, kendisinin de hatalı olarak, "tek başına konuya destek veremeyeceği değerlendirmesine vardığını" anlattı. 
     Klerides, S-300 füzeleriyle ilgili olarak, "Atina’da yapılan toplantıda, füzelerin Kıbrıs’a götürülmesinin tehlikeleri dikkate alındıktan sonra, Kıbrıs’a uçacak Yunan uçaklarının korumasını sağlayacak füze sisteminin Girit’e götürülmesini ilk önce Yunan hükümeti önerdi. O zaman ben de bu kararın sorumluluğunu üstlenmeyi doğru buldum ve öyle yaptım" dedi. 
     Kıbrıs sorununun çözümlenmesiyle ilgili 16 aylığına tekrar cumhurbaşkanlığına seçilmesi talebiyle ilgili olarak ise Klerides şöyle konuştu 
     "O dönemde hakemlik kabul edilmişti ve Annan Planı’nda düzeltmeler yapılması gerekiyordu. ’Sömürgecilerin’ Türk kökenli KKTC vatandaşları sayılarının azaltılması ve mülklerin iadesi zamanının kısaltılması için yoğun müzakereler yapma açısından 16 ayımız vardı." Klerides, son Rum başkanlık seçiminde 16 aylık dönem için aday olduğunu açıklamış ve seçimi ilk turda, AKEL’in de desteklediği Tasos Papadopulos kazanmıştı. 
     Rum yönetimi lideri Tasos Papadopulos’un, KKTC Cumhurbaşkanı Mehmet Ali Talat’la tek başına görüşmeyi reddetmekle "doğru" yaptığını savunan Klerides, geçmişte kendisinin de Denktaş’la görüşmesinin BM’nin gözetiminde olmasında ısrar ettiğini hatırlattı. 
     Klerides, "Çünkü Sayın Denktaş Türkiye’nin onayı olmadan tek başına karar alamazdı" iddiasında bulundu. 
     
</TEXT>
</DOC>
