<DOC>
<DOCNO> 316239 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/17/son/sonyas14.html </URL>
<DATE> 2005/02/17/ </DATE>
<TIME> 10.20 </TIME>
<AUTHOR>  </AUTHOR>
<HEADLINE>
"Dişçi koltuğu korkusuna" karşı "lazer"... 
</HEADLINE>
<TEXT>

     Tıbbın hemen hemen her alanında kullanılan lazer, artık diş tedavisine de girdi. 
     International Hospital'da yaklaşık bir aydır hem yumuşak, hem de sert dokuda kullanılan lazer, ses ve titreşim yaratmadığı için hastaların dişçi koltuğu korkusunu yenmelerine de yardımcı oluyor. 
     AA muhabirinin sorularını yanıtlayan Diş Ünitesi Sorumlusu Dr. Oğuzhan Özdemir, daha önce dişte yumuşak dokuda kullanılan lazerin, artık sert dokuda da kullanılmaya başlandığını anlattı. 
     Bunun dünyada da yeni bir uygulama olduğunu vurgulayan Dr. Özdemir, şunları söyledi 
     ''Lazeri, geleneksel aletlerle normal diş tedavisi yaptığımız her durumda kullanabiliyoruz. Burada en büyük avantajımız, lazerde ne ses, ne de titreşimin olması. Normal aletlerde bir miktar titreşim var. Bu da, hastada korku ve acıyacakmış hissi uyandırıyor. Ayrıca, her titreşimin bir zarar etkisi bulunuyor. Lazerde titreşim olmadığı için, işlemi yaptıktan sonraki rahatsızlıkları daha az olarak gözlemliyoruz. 
     Yine normal aletlerin çıkardıkları seslerden dolayı hasta psikolojik olarak ürküyor. Dişçi koltuğu, zaten başlı başına bir fobi. Bunun üzerine bir de kullanılan aletlerin sesi eklendiğinde ciddi boyutlara ulaşıyor. Hasta bir defa ciddi olarak korktuğu zaman, o koltuğa tekrar oturması güçleşiyor. Lazerde ses ve titreşim olmaması, bu korku ve endişeyi ortadan kaldırıyor.'' 
     
     ''LAZER, HASTAYA BÜYÜK KONFOR SAĞLIYOR'' 
     Dr. Özdemir, lazerle çocukların da ürkmeden dişçi koltuğuna oturtulabileceğini kaydederek, 'Lazerle anestezi almadan dolgu yaptırılabilir, kanal tedavisi sonrası ağrısız ve ödemsiz geçirilebilir. Bu yöntemle çok derin dolgularda bile anestezi yapmadan diş tedavisi gerçekleştirdik'' dedi. 
     Yine anestezi uygulamadan dil altı bağı ve dudak bağı ile uçukların tedavi edildiğini dile getiren Dr. Özdemir, gömük 20 yaş dişlerinin çıkarılması, implant cerrahisi, diş etlerinde meydana gelen aşırı büyüme ve şişkinliklerin ortadan kaldırılmasında da lazeri kullandıklarını bildirdi. 
     Dr. Oğuzhan Özdemir, ''Lazer, hastaya büyük konfor sağlıyor. Ağrı ve kanama çok az oluyor. İyileşme daha kısa sürede gerçekleşiyor'' diye konuştu. 
     
</TEXT>
</DOC>
