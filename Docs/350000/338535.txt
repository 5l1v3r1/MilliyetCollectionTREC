<DOC>
<DOCNO> 338535 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/01/dunya/dun04.html </URL>
<DATE> 2005/05/01/ </DATE>
<TIME>  </TIME>
<AUTHOR>  </AUTHOR>
<HEADLINE>
Kahire'de turistlere İslamcı saldırılar 
</HEADLINE>
<TEXT>


DIŞ HABERLER SERVİSİ 


Mısır'ın başkenti Kahire'de dün bir saat içinde düzenlenen biri bombalı, diğeri silahlı saldırı teröristlerin ölümüyle sonuçlanırken, 4'ü turist 7 kişi yaralandı. Saldırıları, İslamcı 2 ayrı örgüt üstlendi. Kahire Müzesi yakınındaki köprüden atlayarak üzerindeki bombayı patlatan bir kişi parçalanarak öldü, 2'si İsrailli, biri İsviçreli, biri İtalyan, 3'ü Mısırlı toplam 7 kişi yaralandı. Saldırganın 7 Nisan'da Kahire'deki El Muski çarşısına düzenlenen ve 3 turistin ölümüne neden olan bombalı saldırıyla ilgili aranan İhab Yusri Yasin olduğu belirlendi. Yaklaşık bir saat sonra biri Yasin'in kardeşi, diğeri nişanlısı olan 2 peçeli kız, eski Kahire bölgesinde turist otobüsüne ateş açtı. Ancak otobüsün boş olduğunu gören Yasin'in 22 yaşındaki kız kardeşi, 19 yaşındaki müstakbel gelini öldürdükten sonra intihar etti. 


</TEXT>
</DOC>
