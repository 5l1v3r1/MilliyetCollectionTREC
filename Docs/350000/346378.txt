<DOC>
<DOCNO> 346378 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/05/27/son/soneko52.html </URL>
<DATE> 2005/05/27/ </DATE>
<TIME> 21.30 </TIME>
<AUTHOR>  </AUTHOR>
<HEADLINE>
Rusya, Türkiye'den bitki ürünleri ithalatını yasaklıyor... 
</HEADLINE>
<TEXT>

     Rusya’nın, istenen standartları ihlal ettiği gerekçesiyle 30 Mayıs’tan itibaren Türkiye’den bitki ürünleri ithalini yasaklayacağı bildirildi. 
     Federal Veterinerlik ve Bitki Sağlığı Kontrol Servisi Başkanı Sergey Dankvert, İnterfaks ajansına yaptığı açıklamada, "Türkiye’deki bitki ithalatında sık sık sağlık standartlarındaki ihlallerle karşılaşıyoruz. 19-20 Mayıs tarihlerinde Türkiye’den gelen çiçeklerde zararlı haşereler bulundu. Bunun üzerine o çiçeklerin tümü geri gönderildi" dedi. 
     Dankvert, Türkiye’den ithal edilen bitkilerde Rusya’da karantinaya alınan zararlı haşere türleri olan fidanları yiyen ufak böcek ve Akdeniz meyve sineğine 11 kez rastlandığını belirtti. 
     Dankvert, Türkiye Tarım ve Köyişleri Bakanlığı’na bu konuda acil önlem alınması konusunda uyarıda bulunduklarını belirterek, "Ancak şu ana kadar bu talebimize bir yanıt alamadık. Bu da bu ülkedeki bitki ürünlerinde bir hesaplama ve kontrolün olmadığının ispatı. Bu sadece Rusya’nın değil, uluslararası sağlık standartlarının ihlalidir" diye konuştu. 
     Rus Dışişleri Bakanlığı’nın da Türkiye’nin Moskova Büyükelçiliği’nden bu konuda gerekli bilgilerin sunulması talebinde bulunduğunu belirten Dankvert, "Ancak yine bir cevap gelmedi. Biz de zararlı haşere ve hastalıkların Rusya’ya girmesini engellemek için bu tehlikeli bitki ürünlerinin ithalatını yasaklama gibi bir önlem almak zorunda kaldık." 
     
</TEXT>
</DOC>
