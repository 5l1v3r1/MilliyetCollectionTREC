<DOC>
<DOCNO> 335848 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/sondun37.html </URL>
<DATE> 2005/04/22/ </DATE>
<TIME> 19.45 </TIME>
<AUTHOR>  </AUTHOR>
<HEADLINE>
23 Nisan, Hollanda'da kutlandı 
</HEADLINE>
<TEXT>

     Hollanda'da, 23 Nisan Ulusal Egemenlik ve Çocuk Bayramı, Lahey Büyükelçiliği'nde düzenlenen törenle kutlandı. 
     Törene, Lahey'deki temel eğitim kurumlarından bir grup öğrenci, öğretmen, Büyükelçi Tacan İldem ve büyükelçilik yetkilileri katıldılar. 
     Büyükelçi İldem, törende yaptığı konuşmada, 23 Nisan'ın, Kurtuluş Savaşı'nı kazanan ve Türkiye Cumhuriyeti'ni oluşturan ilk meclisin kuruluş tarihi olması dolayısıyla Atatürk tarafından çocuklara bayram olarak armağan edildiğini anımsattı ve bu bayramı dünyada kutlayan tek ülkenin Türkiye olduğunu vurguladı. 
     Ulusal Egemenlik ve Çocuk Bayramı'nın, barışın ve barış içinde yaşamanın yeterince anlaşılabilmesi açısından çok büyük önem taşıdığını belirten Büyükelçi İldem, ''Geçmişten dersler çıkararak geleceğe güvenle bakabiliriz'' dedi. 
     Büyükelçi İldem, bu ülkede yetişen gençlerin Hollanda'ya uyum sağlarken aynı zamanda kendi öz değerlerini, ana dilini ve kültürel özelliklerini unutmamalarının da önemli olduğuna işaret etti. Atatürk ilkelerinin herkese yol gösterici bir özellik taşıdığını anlatan Büyükelçi İldem, bir ulusun geleceğinin, eğitime yapılan yatırımla ilgisi bulunduğunu vurguladı ve Türk öğrencilerin Hollanda'nın sunduğu eğitim olanaklarından sonuna kadar yararlanmalarını istedi. 
     Büyükelçi İldem, öğrencilerin bayramını tek tek kutladı ve onlara birer kalem hediye etti. 
     Törene katılan bir öğrenci de makamına bir süre oturduğu büyükelçiyi temsil etti. Öğrenci, en büyük arzusunun, Türkçenin yeniden okullarda okutulması ve öğretmenlerin öğrencilere daha kibar davranması olduğunu söyledi. 
     Konuşma ve şiir okunmasının ardından öğrenciler de büyükelçi ile sohbet etti ve hangi mesleklere yönelik eğitim yapmak istediklerini anlattılar. 
     
</TEXT>
</DOC>
