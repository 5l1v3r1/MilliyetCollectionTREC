<DOC>
<DOCNO> 349824 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/06/08/guncel/axgun01.html </URL>
<DATE> 2005/06/08/ </DATE>
<TIME>  </TIME>
<AUTHOR>  </AUTHOR>
<HEADLINE>
Dünyanın merkezine 'Sevgi Ağacı' 
</HEADLINE>
<TEXT>


Moskova'da düzenlenen "Terörden Evrensel Etiğe Dinler ve Barış" konulu uluslararası konferansta, ruhani liderler ve çocuklar, dünyayı simgeleyen bir cam küreye zeytin ağacı dikti 

MEHMET GÜNDEM Moskova 

Diyalog Avrasya Platformu ile Rusya Bilimler Akademisi Şarkiyat Enstitüsü işbirliğiyle Moskova'da düzenlenen "Terörden Evrensel Etiğe Dinler ve Barış" konulu uluslararası konferansın açılış seremonisi ilginç görüntülere sahne oldu. Konferans, Kızılmeydan'a oldukça yakın Koloniy Zal binasındaki Sütunlu Salon'da yapıldı. 

Cindoruk konuşma yaptı 
Diyalog Avrasya Platformu Başkanı Prof. Dr. İlber Ortaylı, Rusya Bilimler Akademisi Şarkiyat Enstitüsü'nden Prof. Dr. Rostislav Ribakov, Türkiye'nin Moskova Büyükelçisi Kurtuluş Taşkent, ünlü yazarlar Cengiz Aytmatov ve Anar, eski TBMM Başkanı Hüsamettin Cindoruk, Endonezya Parlamento Başkanı Dr. Hidayet Nurvahit'in yaptıkları açılış konuşmalarının ardından, ruhani liderler ve din temsilcileri platforma çıktı. Bu dini temsilciler arasında İstanbul Müftüsü Prof. Dr. Mustafa Çağrıcı, Türkiye Hahambaşısı İshak Haleva, Rus Ortodoks Patriği II. Aleks'in temsilcisi, Türkiye Ermenileri Patriği Mesrop II ve Fener Rum Patriği Bartholemous'nun temsilcileri, Türkiye Süryani Kadim Metropoliti Yusuf Çetin, Türkiye Süryani Katolik Cemaati Patrik Vekili Yusuf Sağ, Rusya Müftüler Konseyi Başkan Yardımcısı Damir Gizlatullin, Hindistan'dan Shri Ravi Shankar, G. Kore'den, Tayvan'dan Budist rahipler de vardı. 
Sonra orada hazır bulunan 6 farklı dini temsil eden çocuklar belirdiler. Çocuklar, sahnenin önüne bir cam küre getirdiler ve içine zeytin ağacı diktiler. Platformdaki ruhani liderler dünyanın değişik yerlerinden gelen toprakları "Şimdi sevgi ağacının büyümesi için çaba gösterelim" diyerek kürenin içine döktüler. 
Rusya Devlet Başkanı Putin'in Kafkasya Bölgesi Danışmanı Aslanbeg Aslahanov, yaptığı konuşmada şunları söyledi "Son dönemde İslam ile terörizmi bağdaştırmak moda haline geldi. Bunlar Müslümanları incitiyor. Rus Ortodoks Kilisesi Patriği 2. Aleksi'nin, 'Bize İslam terör, terör İslamdır dedirtemezsiniz' diye bir sözü var. Putin de bu söze destek veriyor." 

Kimler katıldı 
İlber Ortaylı, Prof. Dr. Kenan Gürsoy, Prof. Dr. Ali Yaşar Sarıbay, Prof. Dr Süleyman Seyfi Öğün, Avni Özgürel, Cüneyt Ülsever, Prof. Dr. Doğu Ergil, Prof. Dr. Şerif Ali Tekalan, Hüseyin Gülerce, Doç. Dr. Deniz Ülkü Arıboğan, Nevval Sevindi, Ali Bulaç, Prof. Dr. Ümit Meriç, Gündüz Aktan, Kutlu Aktaş, Prof. Dr. Mehmet Sağlam, Prof. Dr. Mustafa Çağrıcı, Prof. Dr. Mithat Melen, Prof. Dr. Niyazi Öktem, Prof. Dr. Ömer Faruk Harman, Şahin Alpay. 


</TEXT>
</DOC>
