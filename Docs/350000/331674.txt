<DOC>
<DOCNO> 331674 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/09/yasam/yas01.html </URL>
<DATE> 2005/04/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Etüdü yarım kaldı 
</HEADLINE>
<TEXT>


Aort damarı yırtılan öğretmen Atalay Yalçıntepe, sınıfta yığılıp kaldı. Yalçıntepe, 'Etüdü yarın tamamlarım' dedikten kısa süre sonra can verdi 

GÖKHAN KARAKAŞ İstanbul 

Kartal'da bir dershanede öğretmenlik yapan Atalay Yalçıntepe, öğrencileriyle etüt yaparken, aort damarının yırtılması sonucu yaşamını yitirdi. 
Tüm ilçeyi yasa boğan olay, önceki gün özel bir dershanede yaşandı. Biyoloji öğretmeni Yalçıntepe 25 , saat 11.00 sıralarında tahtaya yazı yazarken birdenbire yere yığıldı. Hemen hastaneye kaldırılan Yalçıntepe, aort damarının yırtılmasına bağlı ani kalp durması sonucu yaşamını kaybetti. Yalçıntepe'nin, acil servise girerken meslektaşlarına, "Etüt yarım kaldı. Yarın hastaneden çıkınca bitiririm" dediği öğrenildi. Yalçıntepe'nin cenazesi Balıkesir'e götürüldü dershanede eğitime 2 gün ara verildi. 

Aort yırtılması nedir 
Nadir görülen, ama tedavisi acilen yapılmadığında ölümle sonuçlanabilen bir durum. Kalpten diğer organlara, kol ve bacaklara kan taşıyan aort damarının yırtılmasında genellikle yüksek tansiyon rol oynuyor. 




</TEXT>
</DOC>
