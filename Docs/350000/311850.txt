<DOC>
<DOCNO> 311850 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/03/ekonomi/eko04.html </URL>
<DATE> 2005/02/03/ </DATE>
<TIME>  </TIME>
<AUTHOR>  </AUTHOR>
<HEADLINE>
YKB'deki Turkcell'ler fiyata dahil mi sorusu 
</HEADLINE>
<TEXT>


YKB için önerilen 2.7 milyar dolara bankadaki Turkcell hisseleri de dahil ise banka için biçilen değer 1.3 milyar dolar gibi görünüyor. Sözleşmede farklı seçeneklerin bulunduğu söyleniyor 

SONGÜL HATISARU Finans atölyesi 

Yapı Kredi Bankası'nın satış sürecinde Çukurova Grubu ile Koç - Unicredito arasında hisse devir anlaşması imzalanmasına karşın Turkcell ekseninde belirsizliğin sürdüğü görülüyor. 
Şu ana kadar yapılan yorumlarda daha çok Turkcell hisselerinin opsiyon kullanımı etrafında yoğunlaştı. Ancak en az bunun kadar önemli olan bir konuda açıklanan ve YKB'nin satışında görüşmelerin üzerinden yürütüleceği 2.7 milyar dolarlık fiyatın içinde Turkcell'in YKB'de bulunan yüzde 13.15'lik hissesinin dahil olup olmadığı. Çünkü piyasa değeri üzerinden kaba bir hesaplama yapıldığında YKB'nin elindeki Turkcell hisselerinin değeri dahi tek başına 1.4 milyar dolara geliyor. 
Banka için görüşmeler 2.7 milyar dolar üzerinden yürütülecek. Buna göre Turkcell hisselerini dışarıda bırakırsak yine kaba bir hesapla banka için önerilen değerin 1.3 milyar dolara geldiği söylenebilir. 

Borçlarını karşılamaz 
Açıklanan bilgilere göre Çukurova'ya yüzde 43.54 oranındaki hisse satışından gelecek satış geliri sadece 1.2 milyar dolar olarak görülüyor. Bize göre Çukurova'nın bu fiyat üzerinden bir anlaşmaya imza atacağını düşünmek zor. Çünkü grup daha sonra bir şekilde 1.4 milyar dolar bulup Turkcell hisselerini almak isteyecektir. Oysa bugün için önerilen değere bakıldığında bankanın satışından elde edilecek rakam Turkcell hisselerini geri almaya bile yetmiyor. Kaldı ki ayrıca birde grubun bankaya olan borçlarını geri ödemesi beklenmektedir. Bu nedenle grubun bankaya olan 2 milyar dolar civarındaki borcu ile ilgili olarak detaylı görüşmelerin yapılacağı söylenebilir. Bizim aklımıza ilk gelen sorunlu krediye yüksek oranlı bir iskonto uygulanabilme seçeneği. Diğer bir seçenek ise Yapı Kredi'nin satış tarihinde pazarlıkların çok daha yüksek bir fiyattan gündeme gelme olasılığı. 

Kamu alacağı önceliği 
Çukurova'nın daha önce Turkcell hisselerinin opsiyon kullanımı için 31 Ekim 'den önceki 30 günlük ağırlıklı ortalama fiyatının baz alınacağı açıklanmıştı. Şimdi bankanın sahiplik yapısı değişeceğine ve bu sözleşmenin bir anlamı kalmayacağına göre farklı bir fiyatlama modeli taraflar arasında gündeme gelebilir. Diğer bir seçenekte açıklanan fiyatta Turkcell özel bir maddeyle tamamiyle dışarıda bırakılmış olabilir. Çukurova'nın ayrıca TMSF'ye Pamukbank'tan kaynaklanan 2 milyar borcu bulunuyor. TMSF YKB'de yüzde 12.4'lük hissesinin satışından gelecek 265 milyon dolar civarındaki parayı alıp bu borca mahsup edecek. Ancak banka satıldığında TMSF'nin, "Öncelikli olan kamu alacağıdır" mantığıyla Çukurova Grubu'nun elde edeceği satış gelirini kısmen kendisine yönlendirmek istemesi de gündeme gelebilir. 

JP Morgan, bono piyasasını dalgalandırdı Öte yandan YKB ile ilgili gelişmeler borsayı olumlu etkilerken dün bono piyasası JP Morgan'ın alımlarıyla hareketlendi. JP Morgan'ın bir hedge fon adına yaptığı tahmin edilen alımlarının etkisiyle faiz fonlama maliyetinin de altına yüzde 18.15 seviyesine geriledi. İki günden bu yana bono piyasasında yabancıların inanılmaz bir alım dalgası bulunuyor. İki günde 3 katrilyona yakın işlem hacminin gerçekleştiği 9 Ağustos bonosunda yabancıların 1 katrilyon civarında alım yaptığı tahmin ediliyor. Piyasa yabancı alımlarıyla öne çıkan ABD kökenli JP Morgan'ın alımlarını konuşuyor. 
JP Morgan'ın alımlarını yine ABD kökenli bir hedge fund adına yaptığı konuşuluyor. 

Turkcell değer yitirdi 
YKB'nin satış sürecine olumlu tepki veren borsa TL bazında tarihi rekor seviyesi olan 27.936'ya yükseldi. Yükselişte YKB hisselerine ve Koç Holding hisselerine gelen alımlar etkiliydi. İkinci seansta işlem sırası açılan YKB yüzde 11,11 orandaki artışla günü tavan fiyat olan 6 YTL'den kapattı. Koç Holding günü yüzde 4,05'lik değer artışıyla tamamlarken YKB'nin iştiraki Yapı Kredi Finansal Kiralama, Yapı Kredi Sigorta, Yapı Kredi Koray ve Yapı Kredi Yatırım Ortaklığın'da değer artışı sırasıyla yüzde 11.11, 7.30, 8.81, 10.26 oldu. 
Ancak Turkcell hisseleri ise günü yüzde 2,55'lik kayıpla 9,55 YTL seviyesinden kapattı. Turkcell'deki kayıpta YKB'nin elinde bulunan yüzde 13,15'lik hissenin opsiyon kullanımı ile ilgili olarak Çukurova Grubu'na tanınan 12 aylık sürenin etkili olduğu tahmin ediliyor. 
Tanınan opsiyon nedeniyle YKB'nin elindeki Turkcell hisselerinin Teliasonera tarafından prim ile satın alınmasına yönelik beklentilerin ortadan kalkması veya ertelenmiş görünmesi hisseye satış getirdi. Piyasada bir süredir Turkcell hisselerinin Çukurova Grubu'nun opsiyonunun sona ermesiyle Teliasonera veya başka üçüncü bir gruba primle satılacağı beklentisi h kimdi. 


</TEXT>
</DOC>
