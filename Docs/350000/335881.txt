<DOC>
<DOCNO> 335881 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/04/22/son/soneko30.html </URL>
<DATE> 2005/04/22/ </DATE>
<TIME> 12.25 </TIME>
<AUTHOR>  </AUTHOR>
<HEADLINE>
TOKİ Devlete para kazandırmaya başladık, birileri rahatsız oldu... 
</HEADLINE>
<TEXT>

     Toplu Konut İdaresi TOKİ Başkan Vekili Erdoğan Bayraktar, ''Devlete arsalardan para kazandırmaya başladık, bazıları rahatsız olmaya başladı'' dedi. 
     Bayraktar, ''Emlak Gayrimenkul Yatırım Ortaklığı'nın GMYO 2003 ve 2004 yıllarında gerçekleştirdiği kat karşılığı konut ihalelerinde arsa bedellerinin düşük gösterilerek devletin 1.1 katrilyon lira zarara uğratıldığı'' yolunda basına yansıyan eleştiriler konusunda, A.A muhabirinin sorularını yanıtladı. 
     Lüks konut ihalelerinin kat karşılığı değil hasılat paylaşımı yöntemi ile yapıldığını vurgulayan Bayraktar, daha önce birkaç kez satışa çıkarılan ama satılamayan, müşteri bile gelmeyen birçok arsanın, hasılat paylaşımı yöntemi ile değerlendirildiğini söyledi. 
     Ataköy'deki arsanın 50 milyon dolara 3 kez satılamadığını, daha sonra 102 milyon avroya hasılat paylaşımı ihalesi yapıldığını ve 130 milyon avro teklif geldiğini anlatan Bayraktar, şöyle konuştu 
     ''Biz hasılat paylaşımı ihalelerinin hiç birini davet yoluyla yapmadık. Hepsinde ilan verdik. Önemli olan ihalelerin açık, şeffaf olması ve katılımın sağlanması. Katılan firmalar arasında teklif alındıktan sonra tekrar artırma ve nihai pazarlık yapılıyor. Bu arsaların çoğu daha önce 3-4 kez ihaleye çıkılıp da hiç müşteri gelmeyen veya çok düşük teklifler verilen arsalar. Şimdi 50 trilyon liralık arsa, ilk aşamada 200 trilyon lira rant getiriyor. Satışlar arttıkça bu gelir de yükselecek. Hasılat paylaşımı ile devletin kasasına 3 katrilyon lira para gelecek. Arsalardan devlete para kazandırmaya başlattık, bazıları rahatsız olmaya başladı.'' 
     
     ÖZEL SEKTÖRÜN HIZI VE KAYNAĞI 
     Hasılat paylaşımı yöntemi ile özel sektöre proje yaptırılan arsaların çoğunun imarı, altyapısı olmadığına işaret eden TOKİ Başkan Vekili Bayraktar, ''Devletin elindeki 3 kuruş kaynak ile lüks konut yapmasının mümkün olmadığını'' vurguladı. 
     Bahçeşehir'de yüzde 60 hasılat paylaşımı ile ihale yapıldığını belirten Bayraktar, ''Devletin 7-8 yıl önce Mavişehir'de, Bahçeşehir'de yaptığı konutlar hala satılamadı. Devlet hepsinden zarar etmiş. Şimdi ise devletin cebinden kuruş çıkmadan para kazandırıyoruz. Arsalarımızda kendimiz konut yapsak yine zarar ederiz. 3 kuruş kaynak ile lüks konut yapılmaz. Bu kadar kaynağımız yok. EGMYO kendi yaptırsaydı, gene zarar ederdi. Biz özel sektörün hızından, kaynağından ve pazarlama gücünden yararlanıyoruz'' dedi. 
     Proje uygulanan arsaların değerinin düşük gösterilmesinin kesinlikle söz konusu olmadığını ifade eden Bayraktar, şöyle devam etti 
     ''Bir malın değeri alıcısı ile bellidir. Bahçeşehir'de arsa satışlarından 30 trilyon lira bekleniyordu, ama hasılat paylaşımı ihalesi yapıldı 144 trilyon lira verdiler. Daha çok para teklif ettiler de biz satmadık mı Bunlar bilmeden konuşulan şeyler. Bunlar kat karşılığı değil, hasılat paylaşımı, ne kadar yüksek fiyata satarsa, bana da o kadar çok para verecek. Firmalar, işe başlayamasa bile bana parasını ödüyor. Sadece bir arsada, bilanço değerinin yüksek gösterilmesi nedeniyle ekspertiz sorunu yaşandı. Ama, bu ekspertiz şirketinin faaliyeti de denetimde.'' 
     
</TEXT>
</DOC>
