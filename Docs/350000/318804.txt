<DOC>
<DOCNO> 318804 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/26/son/sondun10.html </URL>
<DATE> 2005/02/26/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
Rice bakan oldu, ABD Adalet Bakanlığı Türk kızı davasından çark etti 
</HEADLINE>
<TEXT>

     11 Eylül saldırılarına ilişkin olarak, ABD 
     Başkanı Bush'un ulusal güvenlik danışmanı Condoleezza Rice'ın "ellerinde saldırılardan önce bilgi olmadığına" ilişkin açıklamasını çirkin bir yalan olarak niteleyen ABD Federal Soruşturma Bürosu'nun FBI eski çalışanı Sibel Edmonds'un iddialarının gerektiği gibi soruşturulmadığı kararı veren ABD Adalet Bakanlığı davanın yeniden açılmasının "ABD'nin ulusal güvenliğine ve dış politikasına belirgin zarar vereceği"ni açıkladı. 
     FBI'ın eski tercümanı Sibel Edmonds 11 Eylül saldırılarının ardından bazı FBI çalışanları hakkında casusluk suçlamasında bulunmuştu. Edmonds, o dönemde ABD Başkanı Bush'un ulusal güvenlik danışmanı olan Condoleezza Rice'ın, "ellerinde saldırılardan önce bilgi olmadığına" dair açıklamasını çirkin bir yalan olarak nitelemiş ve çeviri servisinden bir kişinin, yabancı bir büyükelçilikteki akrabası aracılığıyla bazı çevirileri bloke ettirdiği veya FBI'ın dinleyeceği kişileri uyardığını da iddia etmişti. 
     Edmonds'un açtığı dava, Temmuz 2004'te, "devlet sırrı" gerekçe gösterilerek düşmüştü. Ancak Ocak 2005'te Edmonds'un davanın yeniden açılması için yaptığı başvuruyu değerlendiren ABD Adalet Bakanlığı, iddiaların doğru olabileceği ve gerektiği gibi soruşturulmadığı açıklaması yapmıştı. 
     
     RICE GÖREVE GELDİ, TUTUM DEĞİŞTİ 

     ABD'de yayınlanan The New York Times gazetesinde, dava sürecine ilişkin olarak ortaya çıkan yeni gelişmeye yer verildi. Buna göre, ABD hükümeti, davanın yeniden ele alınmasına ilginç bir gerekçeyle karşı çıktı. Yetkililer, ABD Federal Temyiz Mahkemesi'ne ilettikleri dosyayla, davanın ayrıcalıklı ve gizli bilgiler açıklanmadan devam edemeyeceğinin gözönünde bulundurularak, yeniden ele alınmasına karşı çıktılar. Buna dayanak olarak ise, davanın "ABD'nin ulusal güvenliğine ve dış politikasına zarar verebileceğini gösterdiler. Ayrıca ABD Adalet Bakanlığı, Temmuz ayında "devlet sırrı" gerekçesiyle verilen kararın, yeni süreçte teyid edilmesi gerektiğini de savundu. Böylece, daha önce, Edmonds'un iddialarının gerektiği gibi soruşturulmadığı yönünde görüş bildiren ABD Adalet Bakanlığı, Edmonds'un suçladığı isimler arasında yer alan Condoleezza Rice'ın resmen ABD Dışişleri Bakanlığı görevine gelmesinin ardından ilginç bir tutum değişikliği ortaya koymuş oldu. 

     
</TEXT>
</DOC>
