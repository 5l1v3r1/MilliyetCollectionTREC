<DOC>
<DOCNO> 306855 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/01/16/ekonomi/eko09.html </URL>
<DATE> 2005/01/16/ </DATE>
<TIME>  </TIME>
<AUTHOR>  </AUTHOR>
<HEADLINE>
Eurotahvili, Türk yatırımcı da seviyor 
</HEADLINE>
<TEXT>



Hazine'nin son ihraçta 13 milyar dolarla rekor düzeyde teklif gelen uluslararası piyasalarda sattığı eurotahviller faiz oranı ve vergi avantajı nedeniyle Türkiye'de de gözde yatırım aracı oldu. Bankacılık Düzenleme ve Denetleme Kurumu'nun verilerine göre Hazine'nin 5.7 milyar dolarlık yeni eurotahvil ihraç ettiği 2004'te Türk bankaları ve tasarruf sahiplerinin eurotahvilleri 2.4 milyar dolar arttı. Hazine'nin bu yılın ilk tahvil ihracında da satılan 2 milyar dolarlık tutarın yüzde 27'sini oluşturan 540 milyon dolarlık kısmını yine Türk yatırımcılar aldı. Türk bankaları ve tasarruf sahipleri toplam 14.6 milyar dolarlık eurotahvile sahip bulunuyor. Bu tutar Hazine'nin eurotahvil borçlarının yaklaşık yarısını oluşturuyor. Yabancı yatırımcıların Türkiye'deki bankaların emanetinde tuttukları eurotahvillerin tutarı ise 1.1 milyar dolar seviyesinde. 


</TEXT>
</DOC>
