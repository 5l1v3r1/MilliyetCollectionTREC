<DOC>
<DOCNO> 319969 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/03/02/son/soneko27.html </URL>
<DATE> 2005/03/02/ </DATE>
<TIME> 12.10 </TIME>
<AUTHOR>  </AUTHOR>
<HEADLINE>
NYT Dünya Bankası için en şanslı isimler Wolfowitz ve Fiorina 
</HEADLINE>
<TEXT>

     Dünya Bankası Başkanlığı için İngiliz Financial Times gazetesinin dün Irak Savaşı'nın mimarlarından ABD Savunma Bakan Yardımcısı Paul Wolfowitz'in şanslı olduğunu yazmasının ardından bugün de New York Times gazetesi, Wolfowitz ile Hewlett Packard HP şirketinin eski üst yöneticisi CEO Carly Fiorina'nın bu görev için yarış içinde bulunduğunu yazdı. 
     ABD yönetimine yakınlığıyla bilinen New York Times gazetesine konuşan ve adının açıklanmasını istemeyen üst düzey bir yetkili, Dünya BAnkası Başkanlığı için HP üst yöneticiliğinden geçtiğimiz ay kovulan Fiorina'nın da Wolfowitz kadar şanslı olduğunu söyledi. 
     Dünya Bankası Başkanlığı için Beyaz Saray'ın daha önce düşündüğü isim ABD Ticaret Temsilcisi Robert Zoellick'in, Dışişleri Bakanı Condoleezza Rice'ın yardımcılığına getirilmesiyle bu ihtimalin ortadan kalktığına dikkat çeken gazete, banka için adı geçen isimlerden Michigan State Üniversitesi Rektörü Peter McPherson'un artık şansının bulunmadığını da iddia etti. 
     Gazeteye göre Wolfowitz ve Fiorina yanında Dünya Bankası Başkanlığı için şansı bulunan adaylar arasında AT T International şirketinin eski başkan yardımcısı ve Beyaz Saray'ın AIDS koordinatörü Randall Tobias ile ilaç üreticisi Eli Lilly'nin Üst Yöneticisi John Taylor bulunuyor. 
     Irak Savaşı'nın en önemli aktörleri arasında bulunması nedeniyle Wolfowitz'in başkanlığa getirilmesine Avrupalıların itiraz edebileceğine dikkat çeken gazete, listedeki tek kadın olan Fiorina'nın saygı uyandıran dinamik yöneticiliği ile politik yönü bulunmayan bir isim olduğunu yazdı. 
     New York Times'a göre dünyanın en büyük şirketlerinin bulunduğu Fortune 500 listesindeki bir şirketin üst yöneticiliğini 6 yıl yürütmüş olan Fiorina, elde ettiği deneyimlerle Dünya Bankası başkanlığına en yakın isim olabilir. 
     Gazeteye göre Fiorina karşısında Wolfowitz'in en büyük avantajı ise Endonezya büyükelçiliğini yürütmesi nedeniyle gelişmekte olan ülkeleri yakından tanıması. 
     Mayıs ayında görevi James Wolfensohn'dan devralacak Dünya Bankası'nın yeni başkanı, 5 yıl görevde kalacak. 
     
</TEXT>
</DOC>
