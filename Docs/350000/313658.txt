<DOC>
<DOCNO> 313658 </DOCNO>
<SOURCE> Milliyet v.01 </SOURCE>
<URL> www.milliyet.com.tr/2005/02/09/siyaset/axsiy02.html </URL>
<DATE> 2005/02/09/ </DATE>
<TIME>  </TIME>
<AUTHOR>  </AUTHOR>
<HEADLINE>
Kıbrıs baş ağrısı 
</HEADLINE>
<TEXT>


Türkiye'ye 42 yıl sonra gelecek ilk Rum lider DİSİ Genel Başkanı Anastasiadis, "Kıbrıs'ı Avrupa usulü diyalogla çözelim. Erdoğan da adadan asker çekerek jest yapsın" dedi 

UTKU ÇAKIRÖZER SEFA KARAHASAN Rum Kesimi 


Cumhurbaşkanı Makarios'un 1962'deki ziyaretinden sonra ikili ilişkiler çerçevesinde Türkiye'yi ziyaret edecek Güney Kıbrıslı ilk siyasi lider olan Demokratik Seferberlik Partisi DİSİ Genel Başkanı Nikos Anastasiadis, Rum halkının kaygılarını gidermesi için destek istediği Başbakan Recep Tayyip Erdoğan'dan adadan birkaç bin asker çekerek jest yapmasını istedi. 
Erdoğan ve AKP yönetiminin davetiyle bugün İstanbul ve Ankara'yı kapsayan 4 günlük turuna başlayacak Anastasiadis, Lefkoşa'nın Rumlara ait bölümündeki parti genel merkezindeki odasında Milliyet'le görüştü. Kıbrıs'ta oylanan Annan Planı'na "Evet" diyen Anastasiadis amacını "Kıbrıs problemi adı verilen bu baş ağrısından kurtulmalıyız. Problemleri Avrupa usulü diyalogla çözmenin zamanı geldi. Kıbrıs Rum halkının hissiyatını ve beklentilerimizi Erdoğan'a aktaracağım" sözleriyle açıkladı. 
Rum halkının çözüme değil, Annan Planı'nın son haline karşı çıktığını savunan Anastasiadis, "Biz 'evet' dedik ama bir tarafta da yüzde 76'yla 'hayır' diyen bir çoğunluk var. Biz çözümü değil, endişelerimizi karşılamayan planı reddettik. Halkımızın kaygısı olan noktalar var. Örneğin, geçmişten gelen güven eksikliği var. Türkiye'nin AB üyeliğinden sonra adanın tamamen askersizleştirilmesini umuyoruz. Karşımda iyi bir dinleyici bulmayı umuyorum" dedi. 

Erdoğan'a övgü 
Erdoğan için, "Yıllar sonra vizyonu olan, ülkesinin çıkarlarının en iyi olması için uğraşan, lider gibi bir lider geldi" diyen Anastasiadis, KKTC'de yapılacak cumhurbaşkanlığı seçimlerinde kazanmasını istediği aday olarak da Mehmet Ali Talat'ın adını verdi. 
Anastasiadis, "Kalıcı barış sağlanana kadar Türk tarafının durumunu iyileştirecek geçici adımları destekliyorum. Ancak statükoyu kalıcı hale getirecek, iki devleti amaçlayan adımlara karşıyım" diye konuştu. 

Askeri eleştirdi 

Rumların kaygılarının giderilmesi için Erdoğan'dan katkı beklediklerini vurgulayan Anastasiadis, sözlerini şöyle sürdürdü "Hükümetin pozitif adımlarına karşı çıkan güçlerin başını Türk ordusu çekiyor. Türkiye'de, Avrupa'da yaşanmayan bir örnek yaşanıyor, ordu kendi ayrı rolünü oynuyor. Avrupa'daki izlenim, Türkiye'de askerlerin siyasilerden daha yüksek bir rol oynadığı, derin devlet olduğu." Anastasiadis, Kara Kuvvetleri Komutanı Orgeneral Yaşar Büyükanıt'ın, KKTC'den bir asker bile çekilmeyeceği sözleri için de "Bazen generallerin bir cümlesi hükümetlerin yıllarca uğraşarak oluşturduğu politikaları sarsmayı, yıkmayı başarabiliyor" yorumunu yaptı. Anastasiadis, "İsteklerimizin hiçbiri, Kıbrıs Türklerinin Annan Planı'nda elde ettiği kazanımları elinden almayacak. Bunu garanti ederiz" dedi. 


</TEXT>
</DOC>
